{"url": "https://www.dnevnik.bg/biznes/2018/05/18/3181177_nad_160_mln_evro_shte_investirat_koncesionerite_na/", "text": "Двойно повече средства ще инвестират концесионерите на летище Пловдив в по-кратки срокове от предвидените в концесията, съобщи пресцентърът на Министерството на транспорта след днешна среща между ресорния министър Ивайло Московски и представители на консорциума между \"Хайнан\" и \"Пловдив Еърпорт Инвест\". В първоначално заложения вариант на концесията обемът на инвестициите в обекта е в размер на 79 083 000 евро в срок от 35 години. Очаква се след приключването на законовите процедури да бъде подписан концесионният договор. Китайските инвеститори са обявили намерение да изградят пътнически терминал и два карго терминала, които да могат да обработват голям брой камиони. Предвижда се да бъде подсилена и разширена пистата, да се създаде ремонтна база за самолети, подобно на тази на летище София. От израелската компания \"Израел аероспейс индъстрис\" вече са проявили интерес да оперират базата, се казва в съобщението. Московски е съобщил, че се проектира 4.5 - километрова жп връзка между аеропорта и жп линията София-Пловдив-Свиленград при гара Крумово.", "date": "2018.05.18", "title": "Над 160 млн. евро ще инвестират концесионерите на летище \"Пловдив\""}
{"url": "https://www.dnevnik.bg/sport/2018/05/18/3181169_koi_otkradna_svetovnata_kupa_-_reklamata_s_maradona/", "text": "Центърът на Москва, полиция, суматоха и... Кадрите се пренасят в голяма зала, където е извършен обир. Така започва реклама на букмейкъра Bwin, посветена на световното първенство. В нея участват големи футболни имена като Диего Марадона, Кафу, Висенте дел Боске и Щефан Ефенберг. Част от кадрите са снимани в Националния дворец на културата (НДК). Това е и поводът за  посещението на Дел Боске в София  преди два месеца. Всъщност за целите на рекламния клип НДК е в Москва и там е местопрестъплението. Изчезнала е купата, която трябва да получи световният шампион. Кафу, представен като диригент, казва: \"Ние сме Бразилия. Тази купа е наша\". Тогава се появява Марадона с думите: \"Хей, не бързай толкова. Приятелю, Кафу, Божията ръка е тук. Време е, момчета\". Видеото показва как план да отмъкнат купата имат също германците и испанците чрез Ефенберг и Дел Боске. Световното по футбол ще се проведе от 14 юни до 15 юли в Русия.", "date": "2018.05.18", "title": "Кой открадна световната купа - рекламата с Марадона, която \"прати\" НДК в Москва"}
{"url": "https://www.dnevnik.bg/evropa/2018/05/18/3181223_estonski_grad_sloji_listo_ot_kanabis_na_flaga_si/", "text": "След онлайн анкета естонски град прие листо на канабис за символ в новия си флаг, предаде Би Би Си. Името на Канепи, югоизточен град и регион, идва от естонската дума за марихуана \"kanep\". Местните жители в миналото отглеждали марихуана и коноп за производството на дрехи, въжета и други. В региона живеят по-малко от 5000 души, но в проучването през януари били подадени 15 000 гласа. Около 12 000 от гласовете подкрепили канабиса за символ. Председателят на градския съвет каза, че решението е било резултат от \"много демократичен\" процес. На съвещание на съвета решението минало на косъм – с девет гласа \"за\" и осем \"против\". Общината била създадена през юли миналата година чрез сливането на три предишни отделни окръга и жителите имали възможността да гласуват за нов символ. Притежанието на малки количества марихуана за лична употреба в Естония е престъпление, което се наказва с глоба.", "date": "2018.05.18", "title": "Естонски град сложи листо от канабис на флага си"}
{"url": "https://www.dnevnik.bg/sport/2018/05/18/3181165_sauditska_arabiia_poglejda_kum_budeshteto_sus/", "text": "Шампионатът за електрически автомобили Формула Е ще разшири географията си със старт в Саудитска Арабия. В следващите десет години столицата Рияд ще приема състезания като част от споразумението с Международната автомобилна федерация (ФИА). Навлизането на Саудитска Арабия във Формула Е е част от намеренията на властите да ограничат зависимостта на държавата от производството на нефт. До 2030 г. страната ще се стреми да разнообрази продукцията в икономиката, да развие сектори на публичните услуги като здравеопазване, образование, инфраструктура, отдих и туризъм. \"Саудитска Арабия гледа към бъдещето, а Формула Е е автомобилната надпревара на бъдещето. Ето защо приемането на старт е такава вълнуваща възможност. За всички фенове - мъже, жени, млади и стари, мечтата за домашно състезание ще стане реалност\", каза пред Си Ен Ен принц Абдул Азиз. За пръв път старт от Формула Е ще бъде проведено в Близкия изток. Саудитска Арабия ще приеме първия старт от шампионата за новия сезон през декември. Столицата Рияд ще бъде първият град, който ще посрещне  новия болид от второ поколение . С него на пилотите вече няма да се налага да сменят автомобилите си по средата на състезанията. \"Това е последната новост сред спортните прояви, на които хората от Саудитска Арабия имат възможността да се насладят със семействата си. Ползите стигат далеч отвъд спорта с положително влияние върху нашето общество\", каза още Абдул Азиз. Отскоро Саудитска Арабия предприе политика към премахване на някои ограничения. След промените  жените получиха правото да посещават футболни срещи  и да управляват автомобили. През април страната отвори  първото си кино от 35 години насам .", "date": "2018.05.18", "title": "Саудитска Арабия поглежда към бъдещето със състезание във Формула Е"}
{"url": "https://www.dnevnik.bg/sport/2018/05/18/3181241_nadal_zagubi_set_ot_fonini_no_stigna_polufinalite_v_rim/", "text": "Рафаел Надал загуби първи сет в турнира от сериите \"Мастърс\" в Рим, но направи обрат срещу Фабио Фонини и се класира за полуфиналите. Седемкратният шампион в италианската столица се наложи с 4:6, 6:1, 6:2 след 2.15 часа игра. Мачът започна отлично за Надал, който реализира ранен пробив, затвърди го и поведе с 4:1. Световният номер 2 обаче изненадващо изпадна в дупка и загуби пет поредни гейма, което доближи Фонини на един сет от четвъртата му победа срещу носителя на 16 титли от Големия шлем. Надал бързо превключи на обичайната предавка и не допусна да се стигне до изненада. 31-годишният испанец проби рано и във втория сет, след което увеличи аванса си до 3:0. Фонини спря серията на съперника за 1:3, но това беше всичко, което успя да направи в този сет. В решаващата трета част седемкратният шампион в Рим отново успя да реализира ранен пробив, който затвърди за 3:1. Той отново спечели подаването на съперника за 5:2, след което приключи мача на свой сервис. След като загуби първата част, Надал не даде нито една точка за пробив на Фонини и даде едва седем точки на свой сервис във втория и третия сет. Испанецът записа 11-а победа в 14-ия си мач срещу 30-годишния италианец, който заема 21-ото място в световната ранглиста. Надал преследва осма титла в Рим, но първа от 2013 г. Ако се върне на трона в италианската столица, испанецът отново ще оглави световната ранглиста.  Той отстъпи първото място на Роджър Федерер , след като  отпадна в четвъртфиналите на мастърса в Мадрид. В опит да се класира за десети финал при 14-ото си участие в Рим Надал ще срещне победителя от мача между Новак Джокович и Кей Нишикори. В долната половина на схемата финалистът от Australian Open Марин Чилич надигра Пабло Кареньо Буста с 6:3, 6:3. Хърватинът очаква победителя от мача между миналогодишния шампион в Рим Александър Зверев и Давид Гофен.", "date": "2018.05.18", "title": "Надал загуби сет от Фонини, но стигна полуфиналите в Рим"}
{"url": "https://www.dnevnik.bg/zelen/2018/05/18/3181239_okolna_sreda_finansira_merki_sreshtu_zamursiavane_ot/", "text": "Общини със запрашаване на въздуха над нормата, в които основен източник на замърсяването е битовото отопление, могат да кандидатстват за пълно финансиране на мерки за справяне с проблема. Това съобщи министър Нено Димов при представянето на оперативна програма \"Околна среда 2014-2020\" като уточни, че възможността е валидна за местни власти, които вече имат изработена и действаща програма за подобряване на въздуха. Размерът на средствата за мерките за подобряване на въздуха е 111 млн. лв., съобщи ръководителят на Управляващия орган на ОПОС 2014-2020 Валерия Калчева. Над 1 млрд. лв. са договорените общо средства по оперативна програма \"Околна среда 2014-2020\" Средствата ще използват за подмяна на отоплителни уреди, присъединяване към мрежата на топлофикация или газифициране, където има възможност. Новите отоплителни тела ще трябва да отговарят на изискванията за екодизайн и енергийна ефективност, обясни Калчева. Бенефициент ще е съответната община, като тя ще определи домакинства с необходимост за преминаване към по-екологосъобразен начин на отопление. В момента на критериите за кандидатстване отговарят градовете Монтана, Видин, Смолян, Димитровград, София-град, Бургас и Благоевград. На следващ етап ще могат да се включат и другите общини, които вече ще имат изготвени програми.  Министър Димов подчерта, че финансирането за домакинствата ще е 100% и разходите за подмяната ще са изцяло за сметка на оперативната програма.  \"Програмата е съвсем ясно насочена към домакинствата и трябва да доведе до подобряване качеството на атмосферния въздух в конкретното населено място\", обясни министър Димов. Той подчерта, че Европейската комисия ще следи много стриктно за постигането на резултатите, а именно намаляване на фините прахови частици. По думите на Димов общините трябва много ясно да докажат, че заложените мерки ще постигнат устойчиви резултати.  Позицията на ЕК е, че наличният ресурс не е достатъчен и затова трябва да е фокусиран върху общини и места, в които проблемът може да бъде трайно решен, допълни министър Димов. Според него местните власти най-добре знаят какъв е работещият подход за съответното населено място, тъй като проблемите и решенията не са еднакви за всички градове.", "date": "2018.05.18", "title": "\"Околна среда\" финансира мерки срещу замърсяване от битово отопление"}
{"url": "https://www.dnevnik.bg/zelen/2018/05/18/3181269_bulgarski_proekt_za_egipteskiia_leshoiad_vze_nagrada/", "text": "Български проект е сред отличените с награда \"Натура 2000\". Церемонията по връчването се проведе в Брюксел в четвъртък. Наградите се връчват на най-успешните проекти, допринесли за опазване и управление на територии от европейската екологична мрежа \"Натура 2000\" в пет категории. Проектът  \"Помощ за египетския лешояд\"  на Българското дружество за защита на птиците ( БДЗП ) спечели награда \"Натура 2000\". Тя е в категорията \"Трансгранично сътрудничество\". БДЗП е координиращ бенефициент на проекта, който обединява партньори от Гърция и Великобритания – Гръцкото орнитологично дружество (HOS), WWF - Гърция, и Кралското дружество за защита на птиците (RSPB). – Обучение на 178 митничари в България и Гърция за работа по случаи на престъпления срещу природата – Оказване на съдействие и помощ на 1400 земеделски стопани при кандидатстване за агроекологични плащания, в резултат на което близо 100 000 хектара пасища в рамките на екологичната мрежа \"Натура 2000\" се управляват в полза на египетския лешояд – Съвместната работа допринесе за изолирането на над 400 опасни електрически стълба за египетските лешояди в Гърция и България, както и за обезопасяването на най-опасната електрическа линия за вида – тази в Судан  – Изготвяне на първата за Гърция Национална стратегия за борба с отровите - враг №1 за лешоядите навсякъде по света – На международно равнище проектът успя да постигне плодотворно трансгранично сътрудничество, като най-ясният пример е създаването на Плана за опазване на Балканската и Централноазиатската популация на египетския лешояд по пътя им на миграция (EVFAP), който е ключов компонент от Многовидовия план за опазване на лешоядите в Африка и Евразия (Vulture MsAP). Този документ е кулминацията на повече от две години работа и сътрудничество между 26 страни по протежението на миграционния път на вида и е от жизненоважно значение за бъдещето на египетския лешояд. – Природозащита – \"Партньорство за прекратяване на отравянията на царските орли\" на BirdLife Унгария – Комуникация – \"Натура 2000: Свързване на хората с биоразнообразието\" на BirdLife Испания и Агенция EFE – Сближаване на интересите – \"Живот с мечките в 21 век: трудности и предизвикателства\" на Callisto в Гърция – Социално-икономически ползи – \"Възстановяване на 2500 ха пасища в Естония\" на Съвета по околната среда в Естония – Наградата на публиката отиде в Португалия за проекта \"Училище за природа\". Още два проекта с участието на БДЗП бяха сред номинираните за престижните награди - \" Сигурно зимовище за червеногушата гъска \" и \" Солта на живота \". Церемонията бе открита от танцьорите от танцова компания ДЮН, които представиха своя танц \"Езерото\", изпълнен на фона на вълнуващия видеоклип на БФБ за Атанасовско езеро - \"Солта на живота - приказка за езерото, солта, птиците и хората\". Това не е първата награда \"Натура 2000\" за БДЗП.  През 2016 г.  БДЗП участва като партньор в два от отличените проекти. Проект \"За Балкана и хората\" спечели наградата \"Натура 2000\" в категорията \"Социално-икономически ползи\", а \"Опазване на местообитанията на най-рядката европейска водолюбива птица - малката белочела гъска\" бе отличен в категория \"Трансгранично сътрудничество\". Проектът \" Опазване на царския орел и ловния сокол в ключовите за тях места от мрежата \"Натура 2000\" в България \" получи отличието в категорията \"Природозащита\" за 2014 г.", "date": "2018.05.18", "title": "Български проект за египтеския лешояд взе награда \"Натура 2000\" в Брюксел"}
{"url": "https://www.dnevnik.bg/sport/2018/05/18/3181249_atanas_skatov_izchakva_reshenie_dali_shte_bude/", "text": "Българинът Атанас Скатов обяви, че изчаква решение дали ще му бъде позволено да изкачва Еверест (8848 м) самостоятелно. Той вече е в базовия лагер. \"Още не е сигурно дали ще ми разрешат да тръгна към върха без шерпа. Но по-скоро няма. А шерпа трудно може да се намери за няколко часа. Каквото стане и Силата с Чомолунгма каквото решат. Аз и на двата варианта съм доволен\", написа Скатов. На 13 май  той направи първото си безкислородно самостоятелно изкачване на осемхилядник . Тогава той стъпи на шестия по височина връх Чо Ойю (8188 м). Скатов иска за трети път да изкачи Еверест, като това би бил първият му опит, без да ползва допълнителен кислород и шерпи.", "date": "2018.05.18", "title": "Атанас Скатов изчаква решение дали ще бъде допуснат да изкачва Еверест самостоятелно"}
{"url": "https://www.dnevnik.bg/bulgaria/2018/05/18/3181281_sobstvenikut_dulji_za_parno_osven_ako_partidata_ne_e/", "text": "Собственикът на апартамент под наем дължи за парно, освен ако партидата не е прехвърлена на наемателя и тогава той ще бъде търсен от \"Топлофикация\" за сметките. Това постанови Върховният касационен съд (ВКС) в тълкувателно решение, прието единодушно. В него първо се казва, че в Закона за енергетиката като клиенти на топлинна енергия за битови нужди са посочени собствениците или титулярите на вещното право на ползване върху имота и че те дължат цената на доставената топлинна енергия по сключения с топлопреносното предприятие договор. \"Клиенти на топлинна енергия за битови нужди могат да бъдат и правни субекти, различни от посочените в чл. 153, ал. 1 Закона за енергетиката, ако ползват топлоснабдения имот със съгласието на собственика, респективно носителя на вещното право на ползване, за собствени битови нужди, и същевременно са сключили договор за продажба на топлинна енергия за битови нужди за този имот при публично известните общи условия директно с топлопреносното предприятие. В тази хипотеза третото ползващо лице придобива качеството \"клиент\" на топлинна енергия за битови нужди и като страна по договора за доставка на топлинна енергия дължи цената ѝ на топлопреносното предприятие\", обясняват върховните съдии. В решението, цитирано от news.lex.bg, те пишат, че договорът между това трето лице - наемателят, и \"Топлофикация\" подлежи на доказване по общия ред на Гражданския процесуален кодекс, например с откриването на индивидуална партида на ползвателя при топлопреносното дружество, но не се презумира с установяване на факта на ползване на топлоснабдения имот. В тълкувателното решение се казва още, че в зависимост от постигнатото съгласие между топлопреносното предприятие и собственика в първоначално сключения договор за продажба на топлинна енергия за битови нужди при сключване на такъв последващ договор с наемател първоначалният договор или се прекратява през времетраенето на другия, или продължава да действа, като отговорността на собственика може да е солидарна с тази на наемателя, или той да не носи отговорност. \"Ако е договорено нещо различно, то следва да бъде зачетено при прилагане на принципа за договорна свобода\", се казва в решението. И се обяснява, че след прекратяване на договора между \"Топлофикация\" и наемателя, което може да бъде установено със закриване на партидата на последния, дружеството ще продължи да продава енергия на собственика на имота. В тълкувателното си решение ВКС отговори и на друг въпрос, който възниква при отношенията между потребителите и \"Топлофикация\". Какво става, когато повече от 50% от радиаторите са изключени и енергията, отделена от сградната инсталация, е по-голяма от тази за отопление на имотите. Според наредба в този случай топлопреносното предприятие е длъжно писмено да уведоми клиентите в сградата, като им каже колко са изключените радиатори, кога ще извърши обследване на инсталациите и какво ще е прогнозното разпределение. Потребителите пък имат един месец, за да дадат становище по мерките, които им предлагат от \"Топлофикация\". Когато клиентите не заявят писмено становището си в срок, дружеството има право да прекрати топлоснабдяването. ВКС постанови, че това прекратяване не става по силата на закона. Съдиите напомнят, че етажната собственост може да вземе решение да прекрати отношенията си с \"Топлофикация\" с квалифицирано мнозинство от 2/3. Освен това в него се казва, че ако топлопреносното предприятие не е изпълнило задължението си да уведоми клиентите си, че повече от половината от топлинната им енергия отива за сградна инсталация, те пак ще дължат цената за нея.", "date": "2018.05.18", "title": "Собственикът дължи за парно, освен ако партидата не е на наемателя"}
{"url": "https://www.dnevnik.bg/sport/2018/05/18/3181316_levski_e_globen_s_37_500_leva_za_izrisuvanite_deca_na/", "text": "Левски\" е глобен с 37 500 лева заради  изрисуваните деца, които бяха на пистата  по време на финала за Купата на България със \"Славия\". Санкцията е наложена от дисциплинарната комисия към Българския футболен съюз (БФС) след сезиране на комисията за етика и феърлплей и становище на експерта по почтеността към БФС. Сините са наказани за \"действия или бездействия, с които се обижда достойнството на лице или група лица, свързани с раса, пол, цвят на кожата\" по чл. 37, ал. 4 от дисциплинарния правилник. Едно от децата беше изрисувано с надписи \"Levski hooligan\" и ACAB (Всички ченгета са копелета - бел. ред.) и беше уловено да прави жест, наподобяващ нацистки поздрав. Другото дете имаше изрисувана свастика на гърдите. Агенцията за закрила на детето  обяви, че ще разследва случая, както и че е сезирала футболния съюз и полицията . До момента БФС и Професионалната футболна лига, която е организатор на Купата на България, не са коментирали темата как и защо децата са допуснати на пистата. \"Призоваваме всички съответни държавни институции да бъдат последователни, да доведат своята работа до края, да извършат необходимите действия и да вземат съответните решения съобразно компетенцията си\", се казва в съобщението на дисциплинарната комисия към БФС. Бащата на едно от децата -  Петър Атанасов, заяви, че не е имал представа какво е изрисувано  по тялото на сина му, докато не го е забелязал на пистата. Атанасов разказа, че \"някакво момче там, не го познавам\" е рисувало хора пред стадиона и той е разрешил на детето си също да се изрисува. \"Не съм видял какво му рисува, защото аз си говорих с приятели. После той си беше облякъл тениската и въобще не съм видял тези надписи. Иначе нямаше да допусна да стане така\", каза още Петър Атанасов. По думите му синът му не познава другото момче на снимката, нито знае какво означава надписът на тялото му. Той не е съгласен и с твърденията, че синът му прави нацисти поздрав. \"Не смятам, че е така. Едно махане, което са го хванали на някакъв кадър, все едно е нацистки поздрав. Toй дори не знае какво означава това.\"", "date": "2018.05.18", "title": "\"Левски\" е глобен с 37 500 лева за изрисуваните деца на мача със \"Славия\""}
{"url": "https://www.dnevnik.bg/evropa/2018/05/18/3181321_germaniia_shte_prerazgleda_18_000_resheniia_za_davane/", "text": "Германската миграционна служба обяви днес, че ще преразгледа около 18 хил. решения на офиса си в провинция Бремен заради скандал с неправилно предоставяне на убежища, предаде \"Асошиейтед прес\", цитирана от БТА. Ръководителят на службата Юта Корт заяви днес, че ще бъдат преразгледани всички случаи от 2000 година насам, в които на бежанци са били предоставени убежища от офиса в Бремен, най-малката провинция в страната. През април прокуратурата съобщи, че най-малко 1200 молби за убежище, повечето от които от представители на иракското малцинство язиди, може да са били неправилно одобрени между 2013 и 2016 г. Бившият ръководител на бременския клон на службата е обект на разследване по подозрения в корупция. Корт каза, че службата й към момента е преразгледала около 4400 решения на отделните си клонове и е установила, че случаите от Бремен са най-проблематични.", "date": "2018.05.18", "title": "Германия ще преразгледа 18 хил. решения за даване на убежище"}
{"url": "https://www.dnevnik.bg/sport/2018/05/18/3181277_jrebiiat_za_svetovnoto_prez_1998_g_e_bil_manipuliran/", "text": "Жребият за световното първенство по футбол във Франция през 1998 г. е бил манипулиран, за да може домакините да срещнат действащия шампион Бразилия във финала. Това призна бившият президент на УЕФА Мишел Платини, който в момента изтърпява четиригодишна забрана да се занимава с футболни дейности. Платини беше съорганизатор на шампионата през 1998 г. заедно с покойния президент на Френската футболна федерация Фернан Састре. Домакините спечелиха първата си световна титла, след като победиха Бразилия с 3:0 във финала на \"Стад дьо Франс\". По думите на Платини жребият е бил нагласен така, че ако Франция и Бразилия спечелят своите предварителни групи, да не могат да се срещнат преди финала. \"Това беше мечтата на всички. Направихме малка измама. Бяхме домакините, така че се възползвахме от ситуацията\", каза трикратният носител на \"Златната топка\" в интервю за \"Франс блю\". По думите му е било \"много лесно\" да се уреди. \"Не си бяхме скъсали задниците да организираме световно първенство в продължение на шест години, за да не можем да направим някой малък трик. Нали не си мислите, че другите не са го правили на други световни първенства\", допълни Платини. В жребия за мондиала през 1998 г. отборът на Бразилия като действащ шампион е поставен автоматично за водач в група А. Останалите седем тима в първа урна е трябвало да бъдат разпределени на случаен принцип. Французите обаче предварително се знаели, че ще бъдат в група С, твърди Платини.", "date": "2018.05.18", "title": "Жребият за световното през 1998 г. е бил манипулиран, за да има финал Франция - Бразилия"}
{"url": "https://www.dnevnik.bg/sviat/2018/05/18/3181346_putin_sled_sreshtata_s_merkel_otnovo_shte_obsudim_sini/", "text": "На първата от доста време насам срещу на Владимир Путин с Ангела Меркел руският президент заяви, че руските и германските дипломати отново ще обсъдят възможността в Източна Украйна да бъде използван международен мироопазващ контингент. Съобщението на руския президент идва в момент, когато не напредва т.нар. Мински процес за спиране на конфликта между властите в Киев и подкрепяните вече повече от 4 години от Русия проруски сепаратисти в части то две източни украиински провинции. Берлин е страна по този процес и германският канцлер заяви днес след срещата в Сочи, че страната ѝ има стратегически интерес от добрите отношения с Русия. Меркел допълни, че това не противоречи на продъжаването на силното трансатлантическо приятелство. Тя изтъкна също нуждата да продължи преносът на природен газ от Русия през Украйна и след приключването на подводния газопровод \"Северен поток 2\", заобикалящ страната и лишаващ и Киев, и Варшава от солидни приходи от транзитни такси. Русия смята \"Северен поток 2\" за изгоден и ще се бори за него, заяви и Путин по повод намерението на САЩ да санкционират компании, работещи по този проект. Вашингтон подкрепя Украйна, която не иска да развива отношения с Р,сия, но с удоволствие получава парите ни за пренос, които са в рамките на 2-3 млрд. долара годишно, добави той. \"На САЩ им се иска малко да захранваме Украйна с нашите парички\". Путин каза, че Русия е готова да запази преноса през Украйна, но ако това е икономически целесъобразно. След това президентът повтори германската теза, че със заплахите си Доналд Тръмп иска да осигури продажби в Европа на американски втечнен природен газ, но той ще е 25-30% по-скъп от руския. А нашия проект е отворен и за участие на други компании и може да снабдява Великобритания, Норвегия и други държави. Дали американският втечнен газ ще навлезе на европейския пазар \"зависи от нас, от това как ще изграждаме отношенията с партньорите си, зависи от нашите партньори в Европа\".", "date": "2018.05.18", "title": "Путин след срещата с Меркел: Отново ще обсъдим сини каски за Донбас"}
{"url": "https://www.dnevnik.bg/sport/2018/05/18/3181361_elia_viviani_grabna_treta_etapna_pobeda_v/", "text": "Елиа Вивиани от отбора на \"Куикстеп\" спечели трета етапна победа в тазгодишното издание на Обиколката на Италия. Спринтьорът от Изола дела Скала надделя в 13-ата отсечка между Ферара и Нервеза дела Баталия (180 км) като победи в спринта  Сам Бенет от \"Бора\"  и Дани Ван Попел от \"Лото Йъмбо\". Вивиани завърши прекрасно действията на отбора си, който през целия ден работеше много активно. Италианският спринтьор, който беше пръв във втория и третия етап, си върна за проблемите от началото на седмицата, когато дори не успяваше да стигне до финала с най-добрите. Успехът е 58-и в кариерата на 29-годишния Вивиани на шосето и девети през 2018 г. Тимът му \"Куикстеп\" вече има 32 победи през годината. Благодарение на победата Вивиани запазва цикламената фланелка за лидер в класацията по точки. Италианецът спечели 53 точки срещу 35 за основния си съперник Бенет и вече има 237, като води с 40 пред ирландеца. \"След няколко трудни дни за мен, в които разочаровах отбора, най-накрая успях да спечеля. Вчера имах лош ден, не се чувствах добре, но това не ме сломи, а отборът продължи да вярва в мен. Желанието за победа е основната движеща сила и ние днес успяхме\", каза Вивиани след финала. В генералното класиране Адам Йейтс запазва розовата фланелка. Лидерът на \"Мичълтън Скот\" нямаше никакви проблеми в 13-ия етап и продължава да има аванс от 47 секунди пред Том Дюмулен (\"Сънуеб\") и 1.04 минути пред Тибо Пино от FDJ. Още от началото на етапа се откъсна група от петима колоездачи Андреа Вендраме (\"Андрони\"), Маркел Ирисар (\"Трек\"), Марко Маркато (ОАЕ), Алесандро Тонели (\"Бардиани\"), Еугерт Жупа (\"Вилиер Триестина\"). Преднината, която бегълците натрупаха беше между 5 и 6 минути, но спринтьорските отбори на \"Бора\" и \"Куикстеп\" контролираха етапа. При навлизане в последните шест километра основната група прибра петицата и беше ясно, че етапът ще се реши с масов спринт. В последния километър беше много хаотично, а от \"Куикстеп\" чакаха до последно, за да изведат Вивиани. От това се възползва италианецът Марко Коледан от \"Вилиер Триестина\", който опита късна атака. Спринтьорите все пак не допуснаха изненада и погълнаха Коледан малко преди финала. Вивиани връхлетя финалната линия с най-висока скорост от 69.2 км/ч, а Сам Бенет разви спринта си прекалено късно. В събота предстои кралският етап в 101-ото издание на Джирото. Колоездачите ще изминат 186 километра между Сан Вито ал Таляменто и Монте Дзонколан. В етапа има три изкачвания от 3-а категория, едно от 2-а, а финалът е на най-трудното изкачване в Италия – Монте Дзонколан (10 км със среден наклон от 12% и максимален 22%).", "date": "2018.05.18", "title": "Елиа Вивиани грабна трета етапна победа в тазгодишното Джиро"}
{"url": "https://www.dnevnik.bg/sviat/2018/05/18/3181368_gradovete_v_germaniia_mogat_vednaga_da_zabraniat/", "text": "Върховният административен съд на Германия реши в петък, че общинските власти в страната имат право незабавно да забранят влизането на дизелови автомобили в техните градове с цел да бъдат изпълнени изискванията на Европейския съюз за замърсяване на въздуха. В решението, заемащо 30 страници, изрично се казва, че не бива да има преходен период. \"Подобни рестрикции не са нещо по-различно от други забрани за преминаване и спиране съгласно закона за движение по пътищата, с който водачите са длъжни да се съобразяват.\" Процесът започна през февруари, когато - въпреки усиленото лобиране от производителите на автомобили - бе позволено на природозащитни организации да съдят градските власти, които не успяват да намалят замърсяването до определените нива. \n     Решението на съда с централа в Лайпциг, може да има сериозни последици з абъдещето на автомобилната индустрия. Автокорпорациите инвестираха милиарди в разпаботването на дизелови двигатели, изхвърлящи по-малко въглероден диоксид и парникови газове. Сега съдът казва, че общините могат да спрат всички, освен тези с най-новия стандар Евро-6, въведен през 2014г. За градските зони, обхващащи мрежа шосета, Административният съд препоръчва постепенно въвеждане на забраните, като се започне от по-старите коли със стандерт Евро-4 (той бе заменен от Евро-5 през 2009г.). През февруари съдът в Лайпциг постанови колите с Евро-5 да не бъдат блокирани преди 1 септември 2019г., като е редно да се направят изключения за доставчици на търговски обекти и някои жители. Според Ремо Клингер, адвокат на сдружение, което съди 28 градове, включително Мюнхен и Франкфурт, \"смятаме, че след днешното решение в много от случаите бързо ще се стигне до изслушвания в съдебната зала и приключване на делата\". В сряда Хамбург - втгорият по население град на Германия, започна да монтира пътни знаци, с които се забраняват по-старите дизелови коли с Евро-5, които са доста по-малко от тези с Евро-6. Очакванията на властите са мярката да влезе в сила в края на май и това е да е първият голям град, въвел ограничението. В Хамбург изчакваха днешното решение, но еколозите продължават да недоволстват. Според тях забраните ще действат в определени улици, където има монтирани датчици (станциите в града са само 4) за измерване на замърсяването. Това, според тях, само ще принуди водачите да се пренасочът към други улици и да заобикалят, като така прекарват по-продължително време в движение. За известно време няма да бъдат налагани глоби на нарушителите, като целта е шофьорите да свикнат с новия режим. Със забраните трябва да свикнат и производителите на коли, които според министерството на транспорта не могат да бъдат принуждавани да преоборудват автомобилите. За подобна принуда е нужно първо да се докаже, че прекалените нива на замърсяване са резултат на умишлена измама. Експертна група към министерството препоръчва прилаганото и сега преинсталиране на програми в колите, а не задължителна смята на цялата система за отработени газове, както настояват природозащитници. Вторият вариант струва поне 5000 евро на кола с Евро-5, а екологичната полза ще се усети след 3-4 години. Разходите за други варианти, препоръчвани като по-подходящи, са в рамките на 2500 евро.", "date": "2018.05.18", "title": "Градовете в Германия могат веднага да забранят дизеловите коли, реши Административният съд"}
{"url": "https://www.dnevnik.bg/skorost/avtomobilna_industriia/2018/05/18/3180659_dizelut_ima_budeshte_obiaviha_ot_bosh/", "text": "Дизелът има бъдеще. Днес искаме веднъж завинаги да приключим дебата за края на дизеловата технология\", каза главният изпълнителен директор на \"Бош\" д-р Фолкмар Денер на годишната конференция на групата, която се проведе вчера в Щутгарт. Той допълни, че новите разработки на компанията ще дадат възможност на производителите на автомобили да намалят емисиите от азотни оксиди толкова драстично, че те още днес да съответстват на бъдещите по-строги лимити. Любопитното тук е, че тези резултати са постигнати чрез усъвършенстване на съществуващите технологии, като не са нужни допълнителни компоненти, които биха повишили разходите. От 2017 г. европейското законодателство изисква новите модели леки автомобили да не отделят повече от 168 мг азотни оксиди на километър. До 2020 г. тази граница ще бъде намалена на 120 мг. От \"Бош\" посочват, че още днес двигателите, ползващи техните най-нови разработки, постигат 13 мг азотни оксиди на километър при идеални условия и 40 мг/км в градска среда. Ниските стойности са възможни благодарение на комбинацията от промени в технологията за впръскване на горивото, новоразработената система за управление на въздушния поток и интелигентното управление на температурата на отработените газове. От \"Бош\" подчертаха, че дизеловият двигател далеч не е разкрил пълния си потенциал. Следващата стъпка е използване на изкуствен интелект за управлението на процесите.", "date": "2018.05.18", "title": "Дизелът има бъдеще, обявиха от \"Бош\""}
{"url": "https://www.dnevnik.bg/evropa/2018/05/18/3180217_noviiat_prekrasen_sviat_na_viktor_orban/", "text": "Когато изнася важна реч, унгарският премиер Виктор Орбан често прибягва до провокации и иронични забележки, търсени от него умишлено. След преизбирането си през 2014 година например той обяви края на \"ерата на политическите дебати\" в Унгария и прокламира началото на \"времето за действие\". Същата година той оповести как Унгария поемала курс към \"работническа, нелиберална държава\". В програмната си реч миналото лято пък Орбан нарече Европейската комисия \"инквизиция\" и обяви Унгария за \"бастион на християнска Европа\". Този път речта му пред парламента в Будапеща при  полагането на клетва  преди новия му премиерски мандат беше не чак дотам агресивна. Той говори като опитен държавник, който не търси непременно провокацията и иронията. Но колкото и помирителен да изглеждаше тонът му, по същество Орбан си беше същият, какъвто го познаваме - твърд и непреклонен. Такъв свят иска Орбан Вътрешнополитически той обяви, без да увърта, че възнамерява да управлява поне до 2030 година. Дотогава Унгария трябва да се нареди сред петте най-добри и най-приятни за живеене страни в ЕС. Орбан, който е убеден в краха на либералната демокрация, дори вече не вижда \"нелибералната държава\" като нейна алтернатива, а залага на християндемокрацията. С това той изпраща ясен знак към Европейската народна партия (ЕНП), в която се води остър вътрешен спор за това дали да не изключат от редиците си партията на Орбан \"Фидес\". Що се отнася до външната политика, посланията на Орбан не съдържаха много нови неща, но бяха обичайно за него ясни и твърди: Унгария щяла да остане в западния съюз, но, по повод на сегашните напрежения между Берлин, Москва и Истанбул страната му щяла да преследва своите собствени геополитически интереси и нямало да \"изнася\" демокрация или пък да се кланя на някакви други идеологии. Двете ключови външнополитически послания на Орбан гласяха: той отхвърля проекта за Съединени европейски щати, който Орбан нарече \"трескав кошмар\" - според унгарския премиер ЕС трябва да бъде много повече от един \"съюз от свободни нации\"; и в същото време Орбан предложи на страните от \"Карпатския басейн\" интензивно сътрудничество с цел превръщането им в \"най-сигурното, най-бързо развиващото се единно икономическо, търговско и транспортно пространство\". Орбан - източноевропейският Макрон? По този начин Виктор Орбан се позиционира в европейската политика като пълната противоположност на френския президент Еманюел Макрон. Орбан е наясно, че от гледна точка на размерите и икономическата мощ на Унгария той няма да бъде приет сериозно, ако реши да действа сам. Затова унгарският лидер отдавна се опитва да изкове съюз между източните страни - членки на ЕС, и да привлече в него и страните от Западните Балкани, които са кандидатки за членство в общността. Този съюз трябва да отстоява в Брюксел идеята за \"Европа на нациите\", тоест до един вид икономически Европейски съюз, а въпросите за функционирането на демокрацията и правовата държава да останат в правомощията на отделните национални държави. В тази светлина трябва да разглеждаме и първата му официална задгранична визита след преизбирането му на поста, която го отведе във Варшава за разговори с полския президент Ярослав Качински. Преди това Орбан беше и в Словения, където се включи в предизборната кампания на националноконсервативния бивш премиер Янес Янша, чиято партия също членува в ЕНП. Унгарският лидер поддържа добри отношения и с другите политически лидери в региона - с бившия словашки премиер Роберт Фицо, с председателя румънските социалдемократи Ливиу Драгня, с българския премиер Бойко Борисов, с бившия македонски премиер Никола Груевски, както и с националноконсервативния президент на Сърбия Александър Вучич. Авторитарният, непрозрачен и основаващ се на корупцията властови модел на Орбан изглежда привлекателен за много от тези политици. Досега обаче източноевропейските страни членки много рядко са действали сплотено. Особено по въпроса за квотното разпределение на бежанците. Източна Европа не е единна По всичко изглежда, че засега трудно може да бъде изкован един източен съюз срещу Брюксел - прекалено различни интереси преследват отделните страни и прекалено пъстра е политическата картина на управленията в тях. Полша и Румъния не харесват проруския курс на Виктор Орбан и Роберт Фицо; Чехия и България са разединени по този въпрос; различна е и оценката в отделните столици за събитията в Украйна. Сложни са и отношенията в момента между Унгария и Хърватия въпреки сходните идеологически виждания. Освен това никой от другите източноевропейски лидери не държи в ръцете си толкова много власт, колкото Виктор Орбан. Нищо чудно накрая да се окаже, че унгарският премиер ще си остане само със собственото право на вето като лост за оказване на натиск, с което той вече заплаши. Така например по повод на идеята за  обвързването на европейското финансиране със спазването на принципите на правовата държава  Орбан заяви: \"Спокойно. Без Унгария не може да има европейски бюджет.\"", "date": "2018.05.18", "title": "Новият прекрасен свят на Виктор Орбан"}
{"url": "https://www.dnevnik.bg/sport/2018/05/18/3180350_naprejenieto_mejdu_fifa_i_uefa_raste_zaradi_novite/", "text": "Липсата на диалог по темата за разширяването на турнирите на ФИФА е на път да създаде високо напрежение между международната футболна федерация и УЕФА. Двете страни са на различни мнения по инициирането на световно клубно първенство с 24 отбора и нова глобална лига за националните отбори, като създаването им би променило изцяло посоката на развитие на футбола. В основата на предложението стои  президентът на ФИФА Джани Инфантино , който на 12 април потвърди за интерес от чуждестранни компании. Според \"Ню Йорк таймс\" таен консорциум от инвеститори от Близкия изток и Азия иска с бързи действия  да придобие правата върху двата турнира срещу 25 милиарда долара . Решението на швейцареца обаче да избегне дискусии между заинтересованите страни за проект с огромно значение за международния футбол, като същевременно продаде значителен дял от елитните футболни турнири на неизвестни инвеститори от трети страни, беше прието с неодобрение от УЕФА. \"Резервирани сме към предложенията заради прибързаността и липсата на конкретна информация. Комитетът подчерта необходимостта от ясно определена процедура, която да зачита съществуващите структури и органи за вземане на решения и която да включва всички основни заинтересовани страни\", заявиха в сряда от Стратегическия съвет към УЕФА на среща в Лион с представители на организацията на Европейските футболни лиги и Международната асоциация на професионалните футболисти. Именно организацията на  Европейските футболни лиги първа се обявиха срещу п лановете за разширяване  на турнирите под егидата на ФИФА. Становището е, че евентуални промени ще усложнят международния календар и ще доведат до твърде голямо натоварване за футболистите. Това вероятно накара ФИФА да насочи усилията си директно към най-богатите европейски клубове в опит да ги убеди да се включат в  създаването на нов многомилионен турнир . Според \"Ню Йорк таймс\" на тайната среща са присъствали представители от \"Манчестър юнайтед\", \"Барселона\", \"Реал\" (Мадрид), \"Манчестър сити\", ПСЖ, \"Ювентус\" и \"Байерн\". Плановете са първият сезон на обновената надпревара да се проведе през лятото на 2021 г., а Европа да има 12 представители. Идеята е световното клубно първенството да се провежда веднъж на всеки четири години, като ФИФА очаква чрез новия формат турнирът да генерира приходи между 650 милиона и 1 милиард долара. Тайната среща допълнително наля масло в огъня и увеличи напрежението между ФИФА и УЕФА. Президентът на европейската организация Александър Чеферин призова европейските клубове да останат единни и се обяви против предложението на Инфантино. \"Асоциацията на европейските клубове не е съюз на едва седем отбора. Да не мислите, че имат значение само един тим от Германия, два от Испания и два от Англия? ФИФА трябва да уважава всички клубове\", каза Чеферин пред \"Кикер\" на 11 май. Според словенеца са необходими допълнителни консултации между всички страни, преди да бъде взето конкретно решение. До момента УЕФА успява да се противопостави на опитите за ФИФА за безпрецедентни реформи във футбола. ФИФА никога не е продавала контрола върху някой от турнирите си или сключвала сделки с инвестиционни фондове. Въпросът ще бъде повдигнат отново на 24 май в Киев пред Изпълнителния комитет на УЕФА.", "date": "2018.05.18", "title": "Напрежението между ФИФА и УЕФА назрява заради новите многомилионни турнири"}
{"url": "https://www.dnevnik.bg/bulgaria/2018/05/18/3177086_stranniiat_sluchai_s_premulchanata_smurt_na_chetiri/", "text": "Два новородени делфина са умрели във варненския делфинариум след 2014 г. при неизяснени обстоятелства, а други два са били обявени за мъртви при раждане. Това потвърди Министерството на околната среда и водите в отговор на въпроси на \"Дневник\", след като информацията беше получена тази година от източник, работещ в делфинариума и пожелал анонимност. Според него причината за смъртта на новородените са лоши грижи, тъй като в активния туристически период (от юни до септември) възрастните, в това число и майките на новородените, са принуждавани да участват в до четири спектакъла дневно, което не им позволява да се грижат адекватно за малките си и това става причината за смъртта им в рамките на няколко месеца. От дружеството - собственик на атракциона, \"Феста делфинариум\" (част от \"Феста холдинг\" на Петя Славова) отхвърлиха обвиненията за лоши грижи към животните и подчертаха, че бозайниците доживяват при тях възраст, която понякога надхвърля тази в естествена среда. Съобщиха, че за последните три години - 2015, 2016 и 2017 г., са се родили три делфина. Единият от тях е бил мъртъв при раждането, а другите два са живели само няколко дни. Бройката се разминава с дадената от министерството, тъй като поисканата от \"Дневник\" информация от делфинариума беше само за годините 2015 - 2017, докато ековедомството съобщи данни и за 2014 г. Раждането - нормална практика Ако се разгледа сайтът на делфинариума, няма причини всички бебета, родени от 2014 до 2017 г., да не са оцелели. \"В световен мащаб винаги се е считало, че ражданията на делфини в изкуствена среда са рядкост. Благодарение на създадените отлични условия и професионални грижи, полагани от екипа на \"Феста Делфинариум\", тук ражданията са нормална практика. В момента се отглеждат 5 делфина - 2 мъжки и 3 женски - Кимбо, Доли, Попи, а Йоана и Бимбо са родени във \"Феста делфинариум\", пише там. Пред \"Дневник\" управителят на атракциона Ивелин Симеонов увери, че разчита на новородените делфини. Тъкмо те ще попълнят липсата на най-възрастния \"актьор\" - Попи, която почина през февруари - по данни на Симеонов \"на 40-50 години, или с около 10 години над пределната за живеещите в естествена среда\". Според управителя на нейно място няма да се търси обучен заместник от друг делфинариум. \"Напротив, разчитаме на прираст от нашите собствени питомци\", пише управителят в отговор до \"Дневник\" и допълва: \"Както вече ви казахме – два от общо четирите са родени в делфинариум Варна и се развиват успешно!\". По-нататък в писмените си отговори на въпросите на \"Дневник\" Симеонов посочва, че при всяко раждане в делфинариума \"представленията се отменят напълно за период около месец, съблюдава се режим на тишина. Под стриктния контрол на ветеринарния ни лекар и биолога майката и новороденото се наблюдават денонощно, за да се изключат всички неблагоприятни фактори\". Очевидно през последните четири години подобни прекъсвания не са правени, тъй като делфинчетата, родени през този период, са оцелявали само по няколко дни. Кога завършва раждането В отговори на други въпроси, зададени по-рано този месец, и от делфинариума, и от екоминистерството развиха тезата, че да се говори за смърт на новородени делфинчета дори не е коректно. \"За разлика от хората, делфините не са с напълно формирани органи при раждането. Необходими са минимум два месеца, за да завърши този процес. Ето защо специалистите считат, че има раждане в смисъла, който влагаме, ние, хората, едва след втория месец\", твърди Ивелин Симеонов. По тази причина можело да се говори за \"неуспешни раждания\", но и не за смърт на новородени делфини. Управителят на делфинариума се позовава на мнението на двама негови служители - ст.н.с. Цветан Станев, специалист по морски бозайници и създател на делфинариума, и на ветеринарния лекар Иван Жеков, който от 33 г. се грижел за делфините. Пак според Ивелин Симеонов малко хора по света знаели, че морските бозайници не са много плодовити. Раждали по 1 делфинче годишно в най-добрия случай, а смъртността при новородените стигала до 65-70 на сто. Попитани по същата тема, от Министерството на околната среда и водите пък отговарят, че периодът, в който новородените би трябвало да се смятат за \"неуспешно родени\", е цяла една година, а не само два месеца. Причина за това била, че са \"физиологично недоразвити\" и трудно оцелявали, включително и в контролирани условия. \"Да четат повече!\" \"Дневник\" потърси мнението на един от безспорните експерти в сферата на изследванията на китообразни морски бозайници д-р Разван Мирчени от Дружеството за океанографски изследвания и опазване на морската среда \"Oceanic club\". С него се свързахме със съдействието на Атанас Русев от Сдружението \"Да запазим Корал\". \"Посоченият процент на смъртност ( ) се отнася за новородени в плен, а при живеещите в естествената си среда той е поне наполовина по-нисък\", каза Мирчени. Според него смъртността на новородени в делфинариумите най-често се дължи на агресивното поведение на възрастните, когато те се отглеждат заедно с малките в тесни басейни. Разван Мирчени изобщо не пожела да коментира твърденията на Ивелин Симеонов и на екоминистерството, че делфините се смятат за \"родени\" едва 2 или 12 месеца след появата им на бял свят. \"На хората, които твърдят подобни неща, бих препоръчал да четат повече научна литература\", каза той. \"Полураждане\" Изненадана от информацията за \"неуспешно родени\" делфини се оказа и доц. Марина Панайотова от Института по океанография във Варна. \"За първи път чувам подобно нещо\", коментира тя. Добави, че новородените делфини започват да плуват, прилепени до тялото на майката, веднага след раждането си и затова твърденията за някакво \"полураждане\" й звучат нелогично. \"Няма животно, което да се ражда с недоразвити вътрешни органи\", каза и д-р Христина Христова от Спасителния център за диви животни в Стара Загора. \"Това биха могли да бъдат малформации, появили се по различни причини. Те може да се дължат на близко родство на родителите, на замърсени басейни, неподходящо хранене на малките и майките им, както и на лоши условия за отглеждането им\". Няма делфин, няма проблем Според становището на министерството на околната среда в Закона за защита на животните не е предвидено уведомяване на регионалната екоинспекция ( ) при промяна в жизнения статус на регистрираните делфини във варненския делфинариум. Тъй като са били обявени за мъртвородени или за починали твърде бързо, четирите малки, родени след 2014 г., са останали без регистрация. Вероятно по този начин се избягват главоболията по административните процедури, смята Христина Христова. Така обаче не е останала и никаква следа за това какво точно се е случило с телата на мъртвите морски бозайници. Контролът по т.нар. им загробване, или предаване на екарисаж би следвало да се упражнява от Агенцията по контрол за безопасност на храните. От екоминистерството съобщиха в отговор на въпроси на \"Дневник\", че регионалната му инспекция във Варна и Областната дирекция по безопасност на храните са извършили проверка на делфинариума, който бил регистриран като \"животновъдна ферма\". Тя показала, че в момента там действително се отглеждат само четири възрастни делфина, които имат регистрационни карти в съответствие със Закона за защита на животните. Още едно \"раждане в плен\" В края на май в делфинариума във Варна се очаква поредното раждане, каза за \"Дневник\" служителят, който информира и за мъртвите новородени. Според него бременността се пази в тайна пак заради подозренията, че и това бебе ще бъде \"неуспешно родено\", за да няма ангажименти към отглеждането му в туристическия сезон. Според управителя на делфинариума обаче тази бременност не била сигурна. \"По силата на 34-годишния ни опит в отглеждането на делфини установихме, че няма средство, което със 100% сигурност да индикира дали женската е бременна или не\", пише той и допълва: \"Изпробвали сме всички уреди и процедури, които ползва хуманната медицина. Д-р Жеков ( ) прави различни кръвни тестове и твърди, че има вероятност за бременност. Самата женска ще ни покаже това с поведението си 1-2 седмици преди раждането\". Експертите, които \"Дневник\" потърси за консултация, оспориха и това твърдение. Посочиха, че бременността на делфините продължава 12 месеца и при това положение седмици преди раждането плодът би следвало да е вече добре оформен, така че няма как да не може да бъде установен със средствата на хуманната медицина. Според казаното от управителя Ивелин Симеонов, ако има бебе, представленията във варненския делфинариум би трябвало да бъдат отменени поне за месец в разгара на туристическия сезон, когато посещенията са най-интензивни. С бързи темпове Условията, при които се отглеждат и размножават делфините във варненския делфинариум, са повод за остри критики от страна на природозащитниците вече повече от 10 години. Но крайният срок за промяната им остава в неопределеното бъдеще. Идейният проект за разширението на делфинариума, изработен преди години, включва и специален басейн за раждане и отглеждане на малките, както и санитарен - с възможност за временна изолация на заболелите, съобщиха от дружеството - собственик на атракцията. За това вече имало одобрен подробен устройствен план, но до строителство така и не се е стигнало. Според управителя на \"Феста делфинариум\" вината за това била на предишната общинска администрация. Виза за проектиране била получена едва в края на 2017 г. и \"процесът тръгнал с бързи темпове\". Но поредният \"полуроден\" делфин, който се очаква да се появи на бял свят в близките седмици, може също да не дочака края му.", "date": "2018.05.18", "title": "Странният случай с премълчаната смърт на четири делфинчета във Варна"}
{"url": "https://www.dnevnik.bg/sviat/2018/05/18/3180545_merkel_i_putin_podnoviavat_pragmatichniia_dialog_sled/", "text": "На първата си двустранна среща от година насам Владимир Путин и Ангела Меркел искат да постигнат напредък в петък по експлозивните въпроси за Иран и Украйна - една среща, облагоприятствана от огромната криза на доверието между САЩ и Европа. Възстановяването на прагматичен диалог е обявената цел на тези двама ветерани, които се познават от над дванадесет години и всеки от които говори езика на другия. За германския канцлер срещата в петък следобед в Сочи с руския държавен глава трябва преди всичко да улесни европейските опити за спасяване на  иранското ядрено споразумение . Текст, от който американският президент Доналд Тръмп се отказа въпреки мнението на другите подписали го - Париж, Лондон, Берлин, Москва, Пекин - и въпреки риска от курс към надпревара във въоръжаването в Близкия Изток. Времето притиска.  Техеран настоява  за гаранции от европейците, за да продължи да спазва това компромисно споразумение от 2015 г., по силата на което той се отказва да прави атомна бомба в замяна на вдигането на икономическите санкции. Ръководителят на иранската дипломация Мохамад Зариф изрази задоволство от \"доброто начало\" във вторник на дискусиите с ЕС, казвайки същевременно, че очаква от съюза \"икономически ефект\". Вашингтон обаче заплашва съюзниците си с наказателни мерки, ако търгуват с Иран. Сближаване? Съюзник на Техеран и поддръжник на Башар Асад в сирийския конфликт, Владимир Путин е задължителен събеседник за Меркел и за френския президент  Еманюел Макрон,  който също ще отиде в Русия в края на март. Руският държавен глава, критик на американската едностранчивост, вече можа да се зарадва на скорошните думи на  канцлера, която изрази мнение , че Европа повече не може да разчита на Съединените щати да я \"пазят\". \"Едно сближаване между Германия и Русия би могло да стане неочаквано последствие на решението на Тръмп да излезе от ядреното споразумение с Иран\", коментира германският обществен радиотелевизионен канал \"Дойче веле\". Как обаче да се постигне напредък, без да се засегнат други критични теми като иранската програма за балистични ракети, Сирия или санкциите, наложени на Москва заради украинския конфликт? Към тези спорни въпроси се добавя отравянето на бившия двоен агент  Сергей Скрипал  и кампаниите за дестабилизиране чрез кибератаки и дезинформация, които европейците приписват на Москва, въпреки многократните опровержения. Друг голям въпрос на срещата ще бъде  конфликтът в Украйна  между прозападното правителство и проруските бунтовници. Мирните договорености от Минск от 2015 г., на които Париж и Берлин са гаранти, са в мъртва точка, а боевете не спират. Канцлерът и  стопанинът на Кремъл  ще се опитат според Москва да се споразумеят за четиристранна среща с френския президент и украинския държавен глава Петро Порошенко, за да постигнат напредък по въпроса за евентуална мироопазваща мисия на ООН. Последната четиристранна среща през октомври 2016 г. не донесе големи резултати. \"Ще видим какви договорки могат да бъдат постигнати, трудно е да се прогнозира\", заяви руският заместник-министър на външните работи Григорий Карасин. Енергийно приятелство На двамата лидери ще им бъде по-лесно да се разберат в енергийната сфера - Москва и Берлин поддържат изграждането на втори подводен газопровод \"Северен поток\", свързващ двете страни през Балтийско море. За германското правителство става дума да гарантира сигурността на доставките си на фона на руско-украинското напрежение. Ръководителят на руската дипломация Сергей Лавров впрочем изрази задоволство от \"продължаващата подкрепа на Германия за изграждането на \"Северен поток 2\", който трябва да започне да действа през 2019 г., заобикаляйки Украйна. Докато няколко държави от Европейския съюз начело с Полша настояват за спирането на този проект, смятан за твърде благоприятстващ руските амбиции, Берлин иска от Москва механизъм, съхраняващ до известна степен интересите на Украйна, която е на път да загуби настоящата благодат от правата на транзитиране на руския газ през нейна територия. И накрая, с наближаването на мондиала футболът може също да влезе в разговорите между президента на страната домакин и канцлера на настоящите шампиони. Първият спорен случай беше решен в сряда, когато Москва се отказа, след възражения от германска страна да забрани на журналист, разкрил степента на употреба на допинг в Русия, да присъства на първенството. Следственият комитет на руската прокуратура предупреди обаче, че ако той дойде на мондиала, ще бъде разпитан. /БТА", "date": "2018.05.18", "title": "Меркел и Путин подновяват прагматичния диалог след решението на Тръмп за Иран"}
{"url": "https://www.dnevnik.bg/bulgaria/2018/05/18/3180750_polovinata_ot_durjavnite_administracii_ne_se/", "text": "Все още по-голямата част от администрациите – 55.13%, не провеждат проучване и измерване на удовлетвореността на потребителите от административното обслужване. По този начин те не изпълняват нормативните изисквания, залегнали в наредба. 70 администрации пък все още нямат разработен ред за регистриране на жалби, а 43 от тях планират разработване на процедура за регистриране и анализ на жалбите и оплакванията. Ред за обработката на сигналите и жалбите на гражданите на практика нямат основно администрации, които са в най-пряк контакт с хората - общинските администрации. Това показва докладът за състоянието на администрацията за миналата година, одобрен от правителството и качен на сайта му. Според коментарите е необходимо да се изследват причините за неизпълнение на изискванията на Наредбата за административното обслужване, предвиждаща проучването и измерването на удовлетвореността на потребителите да се извършва периодично, но не по-малко от веднъж годишно. Трябва също да се предложат промени в наредбата и актуализация на Методологията за проучване и измерване на удовлетвореността на потребителите, смятат авторите на документа. През 2017 г. общият брой на подадените жалби e 129 891. В сравнение с 2016 г. броят им се увеличава със 102 686. Броят на сигналите до съда е 3045. Броят на жалбите по повод лошо администриране извън хипотезите на АПК достига 668. Над 60 пък са администрациите, които нямат разработени вътрешни правила за работа по Закона за достъп до обществена информация. През 2017 г. са подадени общо 9386 заявления за достъп до обществена информация. От тях 5112 са от граждани, 1974 от неправителствени организации, 1504 от фирми, 752 от журналисти и 44 от чужденци или лица без гражданство. 153 заявления за достъп до обществена информация са оставени без разглеждане. При търсенето на информация през 2017 г. с най-голям брой, или 2395, са заявленията за упражняване на права и законни интереси на граждани. Следват искане на информация за контролна дейност на администрацията – 2431, за отчетност на институцията – 1794, за изразходване на публични средства – 728, за процес на вземане на решения – 368, за предотвратяване или разкриване на корупция или нередности – 136, за проекти на нормативни актове – 100, и други – 1574. За миналата година решенията за предоставяне на свободен достъп до информация са били издадени в 6167 случая. В 550 от случаите е предоставен частичен достъп до информацията, в 80 от случаите са дадени данни при наличие на надделяващ обществен интерес, 647 са препратени по компетентност, а за 1200 са изпратени уведомления за липса на исканата обществена информация. Общият брой на заявленията, получили отказ за предоставяне на информация, е 625, като централната администрация е отказала да даде данните в 299 случая, а териториалните звена – в 326. При установена незаконосъобразност на решението за отказ за предоставяне на информация съдът изцяло отменя решението в 33 случая, частично отменя решението при 18 дела, изменя решението в 8 случая, а в 23 дела иска допълнителни доказателства за обжалването. През 2017 г. има 2 регистрирани административни нарушения, от които едно е наказателно постановление на длъжностни лица, които не са се произнесли в срок по заявление за достъп до информация и едно по наказателно постановление на длъжностни лица, които не са изпълнили предписание на съда за предоставяне на данните. Докладът показва още, че към края на 2017г. предоставените от държавната администрация електронни административни услуги на граждани са били 25 670, а за организациите и бизнеса – 5721. Общият брой на предоставените от държавната администрация електронни административни услуги е 30 948.", "date": "2018.05.18", "title": "Половината от държавните администрации не се интересуват дали гражданите са доволни от обслужването"}
{"url": "https://www.dnevnik.bg/photos/2018/05/18/3180762_fotogaleriia_sichko_nai_hubago_i_drugi_poslaniia_ot/", "text": "В края на работната вечеря на лидерите на ЕС и на 28-те страни членки всички са били помолени да напишат някакво послание върху масата от реборд. Някои от гостите изпробваха върху материала от олекотен картон познанията си по български, други писаха на родните си езици или на английски. След това плоскостите са били разглобени и идеята на организаторите е те са бъдат поставени в рамки и изложени на специално място, посветено на първото българско председателство на Съвета на ЕС, \"за да може всеки, който желае, да ги види\".", "date": "2018.05.18", "title": "Фотогалерия: \"Сичко наи хубаго\" и други послания от лидерите на ЕС"}
{"url": "https://www.dnevnik.bg/analizi/2018/05/18/3177540_kak_da_se_reshat_problemite_na_bulgariia_-_naruchnik/", "text": "Вицепремиерът Валери Симеонов предложи  промяна на Закона за здравето , с която да се разреши тютюнопушенето в обособени помещения, тъй като и сега забраната за пушенето в заведения за хранене не се спазвала. Факт е, че се пуши на много места, но и много други забрани не се спазват, което не значи, че трябва да се отменят (а да има истински контрол за спазването им). Иначе трябва да отменим всички закони, че даже и конституцията, защото често и тя не се спазва. Идеята на Симеонов не срещна разбиране от премиера Борисов и правителството, но е показателна за това как властта решава проблемите в България. Схемата е гениална в простотата си - ако властта не може или не желае да се справи с даден проблем, просто се променя закон, наредба или каквото там трябва и проблемът изчезва като с магическа пръчка. Не че изчезва за гражданите, но изчезва за властта. В краен случай властта просто отрича, че има проблем. Получава се като \"Котката на Шрьодингер\" (виж края на текста), проблема хем го има, хем го няма. Това може дори да се патентова като \"български квантов подход за решение на проблеми\". Той е толкова често употребяван, та може да се каже, че е традиционен - ето само няколко примера. Концесията е нарушена, но всичко е точно През 2011 г. министърът на околната среда Нона Караджова каза, че концесионерът на ски зоната в Банско се е разпрострял на близо 65 хектара над дадените с концесионен договор 99.55 хектара. Човек би очаквал, че държавата ще развали концесията и ще си търси разликата в плащанията за ползваната по-голяма площ. Но не би. Седем години по-късно кабинет със същия министър-председател е на път да увеличи концесионната площ в нарушение на няколко закона. Не пътищата са лоши, а водачите карат с несъобразена скорост Колкото и премиерът Бойко Борисов да се хвали с построените пътища, голяма част от тях са в ужасно и дори опасно състояние. Когато заради дупка, локва, неравности, непочистен от сняг, неопесъчен път или поради други дадености на шосето стане катастрофа, виновният е кой? Не, не е собственикът на пътя или поддържащата фирма, а шофьорите. За справка - алинея 2 от член 20 на Закона за движение по пътищата. Накратко алинеята казва, че водачите са длъжни при избиране скоростта на движението да се съобразяват с всичко, което ги заобикаля. Според официалната статистика за 2017 г. катастрофите поради \"несъобразена с пътните условия скорост\" са 1165, при което има 128 загинали и 1537 ранени. При положение че всички катастрофи през 2017 г. са били 6888, загиналите са 682, а ранените са 8680, излиза, че \"несъобразена с пътните условия скорост\" е виновна за 16,9% от катастрофите. В същото време се предполага, че е отговорност на АПИ и КАТ да сложат подходящите за пътя пътни знаци и водачите трябва да ги спазват. Заради алинея 2 от член 20, ако карате по второкласен път с разрешена скорост от 90 км/час и заради дупка се забиете в мантинелата, подлежите и на глоба. Напоследък КАТ и АПИ също използват \"българския квантовия подход\" и при участъци с опасен път избират да намалят скоростта на движение, вместо да ремонтират пътя. Така шофьорът винаги е виновен. Ако в доклада пише, че армията не може да изпълнява задълженията – промени го Служебното правителство прие доклад за състоянието на армията през април миналата година, в който пишеше: \"Българските въоръжени сили само частично са в състояние да изпълняват задачите си\". След като Красимир Каракачанов стана министър на отбраната, докладът беше променен, тъй като внасял смут. \"Българските въоръжени сили са в състояние да изпълняват задачите си по мисиите, произтичащи от конституционните задължения по гарантиране на суверенитета, независимостта и териториалната цялост на страната в рамките на колективната отбрана на НАТО и Общата политика за сигурност и отбрана на ЕС\", бе записано в новия вариант. \"Квантовият подход\" явно се харесва на Каракачанов, защото обмисля пак да го приложи. Тъй като 30-40% от кандидатите да работят в армията  не могат да преминат през психотестовете , той търси начин да намали прага, \"защото не може 40% от българите да са луди\". Корупцията е внушение \"Корупцията е предимно емоционална категория. По този показател България далеч не държи първото място. Корупцията остава вестникарско внушение\". Такава теза разви финансовият министър Владислав Горанов по време на 12-ата годишна среща на бизнеса с правителството, организирана от в. \"Капитал\". Ако се съди по данните за осъдените за корупция, такава наистина няма у нас. Свободата на медиите е проблем на журналистите Подобен е подходът на властта към проблема с липсата на свобода на медиите. България пада в класацията на \"Репортери без граници\" и е вече на 111 място. Според министър-председателя Бойко Борисов проблемът със свободата на словото е и на журналистите и именно те трябва да го решат. Механизмът за отмяна на съществуващ проблем с чиновнически подход може да се разшири и така да се решат всички съществени проблеми на България, без това да изисква усилия за реформи. Ето и няколко предложения. Има беден район - има проблем Като черно петно на картата на Европа и България е Северозападният регион – най-бедният регион в ЕС. Правителството вече прави правилните стъпки по решаването на проблема, като смята да го обедини с някой съседен с мотива, че там живеят по-малко хора от стандарта на ЕС за район за планиране. Проблемът изисква по-голям размах и може да бъде решен отраз, като към него се пришие и София и готово. В момента София е в Югозападния район с показател от 19 200 евро БВП на човек, което представлява 72% от средното за ЕС. По наши данни - замърсяване няма Замърсяването на въздуха в София и в по-големите градове, особено по време на отоплителния сезон, е много високо. Общината надали ще успее да се справи със замърсяването, тъй като това би изисквало забрана на отоплението на твърдо гориво и вероятно ограничаване на старите коли. Софийската община подходи доста \"безотговорно\", като освен данни от своите датчици се съгласи да използва и тези изградени от гражданска организация. А можеше към четирите си градски датчика и този на Витоша да добави още 4-5 на по-чисто място и така \"средностатистически\" въздухът в София да стане чист. Бедни, но според кого Според социологията и според разговорите на маса най-големият проблем в България е бедността. Според статистиката, която за българомразеца лорд Дизраели е най-тежката форма на лъжата, средната заплата в България е малко над 1000 лв. Българинът вече може да работи в ЕС и да сравнява със средната заплата във Великобритания, да речем, която е около 2300 паунда (5122 лв). Това кара средния българин да се чувства 5 пъти по-беден от средния англичанин. Това, разбира се, е поправимо, необходима е една национално отговорна кампания. Примерно медиите, които един определен политик притежава, могат да сравнят средната заплата с целия останал свят. Според сайта  Global Rich List  българската средна заплата поставя българина в 7.07% от най-богатите хора в света по доходи. Ако добавим в сравнението и собствеността, която е у нас на високо ниво, ще се качим още по-високо в класацията. Представете си заглавие: \"България е в топ 7 на най-богатите страни\". Както си е редно, това ще бъде подето и от телевизиите, които определеният политик не притежава, и така \"средната класа\" българин няма да се чувства толкова беден. Въпрос на кампания, в братска Русия примерно народът е убеден, че са водеща космическа сила. * ", "date": "2018.05.18", "title": "Как да се решат проблемите на България - наръчник за управляващи"}
{"url": "https://www.dnevnik.bg/sport/2018/05/18/3180724_manchestur_junaited_e_na_vurha_po_prihodi_ot/", "text": "Манчестър юнайтед\" е отборът с най-високи приходи при разпределението на парите във Висшата лига през сезона. \"Червените дяволи\" са заработили 149.7 милиона паунда, което е с близо 300 хиляди повече спрямо шампиона \"Манчестър сити\". Общо английските клубове ще получат малко над 2.4 милиарда паунда. Приходите са разпределени по пет критерия, които зависят от мястото на отборите в крайното подреждане, броя на излъчените им двубои, реклама, телевизионните права във Великобритания и чужбина. След двата отбора от Манчестър се нарежда \"Ливърпул\" със 145.9 милиона паунда приходи. Третият в крайното класиране \"Тотнъм\" е получил общо 144.4 милиона паунда, а \"Арсенал\" и \"Челси\" са другите отбори, които минават границата от 140 милиона. Заради последното си място и малкия брой излъчени двубои \"Уест Бромич\" е заработил най-малко пари - 94.6 милиона паунда. С най-много срещи в телевизионен ефир са \"Юнайтед\", \"Ливърпул\" и \"Арсенал\". Трите клуба са прибрали по 32.6 милиона паунда за 28-те срещи с тяхно присъствие. Всичките 20 клуба имат гарантирани 12.3 милиона при десет или по-малко излъчени двубои, като за всеки следващ мач клубовете прибират по още 1.29 милиона. За първото си място в първенството \"Манчестър сити\" получи 38.6 милиона паунда. \"Гражданите\", които  счупиха голяма част от рекордите във Висшата лига , изостават в класацията по приходи, защото имат два мача по-малко от \"Юнайтед\" в телевизионен ефир. За периода от 2016 до 2019 г.  Sky и BT  плаща общо 5.1 милиарда паунда за телевизионните права на територията на Англия. От тях клубовете във Висшата лига си разделят по 34.8 милиона паунда. От излъчването в чужбина всеки отбор получава по 40.7 милиона паунда, а парите от реклама са по 4.8 милиона.", "date": "2018.05.18", "title": "\"Манчестър юнайтед\" изпревари \"Сити\" по приходи във Висшата лига"}
{"url": "https://www.dnevnik.bg/biznes/2018/05/18/3180877_dokladut_za_budeshteto_na_aec_belene_e_vnesen_v/", "text": "В Народното събрание е внесен правителственият доклад с варианти за продължаване или не на изграждането на АЕЦ \"Белене\", съобщи пред БНТ енергийният министър Теменужка Петкова. Единственият реалистичен сценарий според правителството е да се търси стратегически инвеститор, а държавата да участва с апортна вноска на съществуващите активи - площадка, лицензи, оборудване и да има поне 34% в бъдещото дружество, каза Петкова. На депутатите са предложени и други варианти, например, да не се прави нищо, а досегашната инвестиция от 3 млрд. лв. да се отпише като загуба. Като труден за осъществяване се преценява и вариантът за продажба на оборудването на трета страна - сделката ще е на много ниска цена, а и ще зависи от благосклонността на производителя - руската \"Росатом\", каза Петкова. В полза на строителството на централа са прогнозите на БАН и Електроенергийния системен оператор за дългосрочна необходимост на нови базови мощности в региона, добави министърът. Разчитам в парламента да се проведе конструктивен дебат и да се гледа прагматично на проекта, каза Петкова.Според нея за 7-8 години централата може да заработи..", "date": "2018.05.18", "title": "Докладът за бъдещето на АЕЦ \"Белене\" е внесен в парламента"}
{"url": "https://www.dnevnik.bg/sviat/2018/05/18/3180891_vladimir_putin_se_sreshtna_s_bashar_asad_v_sochi/", "text": "Вчера руският президент Владимир Путин е имал работна среща в руския курорт Сочи със сирийския президент Башар Асад, предадоха световните агенции, като се позоваха на съобщение на Кремъл. \"Двамата проведоха задълбочени разговори\", каза говорителят на Кремъл Дмитрий Песков. Путин и Асад се видяха за последно на 11 декември в руската военна база Хмеймим в Сирия. Двамата лидери са обсъдили бъдещите стъпки за политическо уреждане на сирийската криза. Те са отбелязали необходимостта от създаване на допълнителни условия за възобновяване на \"пълноформатния политически процес\" в Сирия. Путин е поздравил Асад за значителните успехи на сирийските сили в борбата с терористичните формирования. Лидерите са отчели успеха на преговорите за Сирия в Астана и на инициативата \"Конгрес на сирийския народ\", проведена преди време в Сочи. Путин е казал на Асад, че смята, че в Сирия вече е настъпило време за възстановяване на икономиката и че предлага на сирийския президент да се обсъдят планове в тази насока. \"Сега ние можем да направим следващите стъпки заедно с вас. А следващата задача - това е, разбира се, икономическото възстановяване и хуманитарната помощ за хората, които се оказаха в трудна ситуация\", каза Путин.", "date": "2018.05.18", "title": "Владимир Путин се срещна с Башар Асад в Сочи"}
{"url": "https://www.dnevnik.bg/detski_dnevnik/2018/05/18/3180761_nusha_roianova_izdatel_na_prikazki_ot_deca_ideiata_za/", "text": "В тазгодишното издание на  конкурса за авторски детски приказки \"Дъбови листа\"  участват повече деца от повече населени места, обяви пред \"Детски Дневник\" инициаторът му Нуша Роянова. \"До днес имаме около 80 индивидуални участници, но има и много колективни, така че бройката надхвърля 150. Фактически точно в последните дни на конкурса буквално се \"изсипаха\" повече от 350 произведения. Поради тази причина имам чувството, че тази година журито ще има още повече работа\", каза тя. Освен Роянова - художник-илюстратор, преподавател по приложни и изящни изкуства и издател, членове на журито са Яна Пеловска, която е управител на Центъра за развитие на медиите, и гл. ас. д-р Юлия Йорданова-Панчева, която е с три професионални профила – фолклористика и културна антропология, литературна история и методика на обучението по литература, книгоиздаване и печатна журналистика и преподавател в Софийския университет \"Св. Климент Охридски\". В миналогодишното издание на конкурса участваха точно 400 приказки на деца и младежи от 44 населени места, а избраните 25 бяха издадени в книжката \"От деца за деца\", илюстрирана с 35 рисунки. И тази година илюстраторите на книгата ще са децата от школата по рисуване \"Дъбови листа\" на Нуша Роянова. \"Многократно ще четем в школата приказките, достигнали до финала. Когато едно дете се вдъхнови от дадено произведение, подготвя илюстрация към него. Аз много държа на този момент - детето само да избере приказката, която го докосва. Само така се получават въздействащи илюстрации. Такива, които доразказват приказките\", коментира тя. Тази година към авторите на избраните произведения ще бъде изпратена молба - да номинират човека, който ги е вдъхновил и подкрепял в писането. \"Това може да бъде родител, баба, дядо, брат или сестра, учител, приятел. Така че тази година освен най-добрите автори грамоти ще получат и хората, които подкрепят младите таланти\", обяснява Нуша Роянова. \"И тази година в сборника с най-добрите приказки ще включим 25 произведения. Предстои ни трудна задача\", допълва тя. В конкурса могат да участват всички деца и младежи на възраст до 18 години. Няма жанрови ограничения. Крайният срок за участие е 24 май. Задължителни са само добрата писмена култура и доброто въображение. Творбите трябва да се изпращат на  azpisha@abv.bg , а новини за конкурса има  тук . - Не, в никакъв случай! Разбира се ще го редактираме, ако забележим системни грешки, ще върнем обратна връзка на имейла, от който сме получили текста. Но аз вярвам, че ако едно дете създаде разкошна приказка, то ще има и желание да се научи как да пише грамотно. Образованието и грамотността са процес. Идеята за приказките е само бензин. Въображението на децата и младите хора са двигателят на движението напред. Ние можем само да бъдем добри навигатори, отговаря Нуша Роянова.", "date": "2018.05.18", "title": "Нуша Роянова, издател: Дете, което пише увлекателно, ще има желание и да пише грамотно"}
{"url": "https://www.dnevnik.bg/kultura/2018/05/18/3179709_nagrada_ili_podaruk_za_sbogom_za_hudojnik_ot_es_v/", "text": "С благодарност за красивия жест към един чужденец от ЕС в епохата на Брекзит художникът Аксел Шефлър прие неотдавна връчения за първи път приз \"Илюстратор на годината\" на Британските литературни награди. Но добави: Имам усещането, че са ми дали подарък за сбогом. \"Много съм благодарен, че ми връчвате тази първа по рода си награда за илюстрация... Това е красив жест. Но също така приемам тази награда с известна мъка и, струва ми се, с известно чувство на горчивина – имам усещането, че са ми дали успокоителна награда. Или дори подарък за сбогом. Знам, че това не е място за дълги речи, но тъй като сте се събрали тук, не мога да се преструвам, че всичко е наред. Ще ви отнема само няколко минути, след което партито може да продължи. Остават само десет месеца до \"Деня на свободата\" – следващия март – и аз, а също и моите съграждани от ЕС, много от които работят в британската книжна индустрия – все още живеем в несигурност. До този момент нямаме никаква гаранция, че ще можем да продължим да живеем и работим тук в бъдеще. При най-лошия сценарий, докато дойде време за премиерата на следващата ми книга с Джулия Доналдсън, може и да не ми е разрешено да пребивавам тук. Майкъл Морпурго написа следните вълнуващи думи: \"Моите чичовци се бориха за мир, не за Брекзит.\" Той написа също така, че Великобритания не обича останалата част от Европа. И е прав. Това ми причинява болка. И ме изпълва с гняв всеки ден.  Обединеното кралство е моят дом от 35 години. \"Грузулак\" нямаше да го има, ако ЕС не беше помогнал за обучението ми тук. И дори някак си да бях успял да завърша във Великобритания, щеше да ми се наложи да напусна, след като завърших обучението си през 1985 г. И успешното англо-немско съвместно предприятие Доналдсън-Шефлър никога нямаше да се роди. Да, зная, че получавам признание именно за това тук днес, за което още веднъж изказвам своята благодарност.  Но бих искал да спомена и един друг човек, който е тук тази вечер и който е емигрирал от Германия при съвсем различни обстоятелства: моята приятелка Джудит Кер. Тук, в тази стая, пред вас стоят една бежанка от нацистите и един мирновременен имигрант от ЕС, които са дали по нещо за британските семейства и британската икономика. Но след гласуването за Брекзит по всичко личи, че въпреки нашия принос тази страна ни казва: \"Всичко това беше грешка! Всъщност не сте ни нужни.\"  Някой почитател на Брекзит естествено би рекъл: Разбира се, че ги искаме, ако правят пари за нас. Но как може да се пресметне бъдещият принос на едно малко момиче като Джудит, каквато е била, когато е дошла тук, или на един 25-годишен студент като мен? Това ме натъжава и съм разтревожен, когато мисля за бъдещето на британските семейства след Брекзит – особено на децата, които пораснаха с нашите книги. Къде сбъркахме? Какво са пропуснали тези родители, тези баби и дядовци, докато са четели \"Патилата на метлата\" с нейното послание за това колко важни са солидарността, сътрудничеството, приятелството и добротата? В края на краищата книгата не се казва \"Патилата без метлата\".  Тъй че внимавай, брекзитска Великобританийо: в една враждебна среда, в която си нямаш приятели, драконите може да дойдат и да те хванат.\"", "date": "2018.05.18", "title": "Британска награда или прощален подарък за художник от ЕС в епохата на Брекзит"}
{"url": "https://www.dnevnik.bg/sport/2018/05/18/3180585_fotogaleriia_v_podgotovka_za_svetovnoto_po_futbol_v/", "text": "До началото на световното първенство по футбол в Русия остава по-малко от месец и страната домакин се подготвя дейно за турнира. На снимката: служителка се е включила в екипа, зает с почистването на трибуните на \"Ростов арена\".", "date": "2018.05.18", "title": "Фотогалерия: В подготовка за световното по футбол в Русия"}
{"url": "https://www.dnevnik.bg/bulgaria/2018/05/18/3180895_lichni_konflikti_i_vunshni_faktori_otkazali_sinoda_ot/", "text": "Личните конфликти и външни религиозни фактори - Русия и Вселенския патрирах, са надделели при решението на Светия Синод представители на Българската православна църква да не участват в тържествата за 1000-годишнината на Охридската архиепископия. Това мнение изрази пред Би Ти Ви лидерът на ВМРО и вицепремиер по сигурността Красимир Каракачанов. \"Вие не сте църква само за себе си, а на българския народ и трябва да ви интересува мнението на българските енориаши\", обърна се Каракачанов към митрополитите. \"Какво ни плаши някаква схизма?! Ако техните пресшественици Антим Първи, Иларион Макариополски се страхуваха от схизмата, щяхме ли да имаме независима Българска църква?! Нямаше. Ако слушахме фанариотите в лицето на Вселенския патрирах щяхме ли да имаме Българска църква?! Та ние бяхме в схизма до края на Втората световна война! Църквата се грижеше повече за българския народ, докато беше в схизма\", възмути се Каракачанов. В края на ноември миналата година синодът се съгласи да  съдейства на Македонската православна църква  за установяването на каноническия й статут. Малко преди това  патриарх Неофит заяви, че Българската църква трябва да поеме подадената ръка от Охридската архиепископия,  \"защото те са наши братя и наш народ\". Тези дни обаче Синодът реши да откаже участие в тържествата в Охрид на 27 май  след \"проведени обстойни разисквания и гласуване\".  Срещу решението се обявиха миряни  и политически партии. ", "date": "2018.05.18", "title": "Лични конфликти и външни фактори отказали синода от тържествата в Охрид"}
{"url": "https://www.dnevnik.bg/sport/2018/05/18/3180876_sofiia_shte_prieme_svetovnoto_purvenstvo_po_futbeg/", "text": "София ще посрещне световното първенство по футбег. Надпреварата, която се организира за 39-и път, ще се проведе от 22 до 28 юли тази година. Кандидатурата на българската столица е била подкрепена единодушно от всички членове на изпълнителното бюро на Международната асоциация на играчите по футбег, обяви \"Спортс мениджмънт България\", която ще организира събитието съвместно с най-големия клуб в страната в този вид спорт Urban Komba Footbag. В световното ще се впуснат около 120 играчи от над 15 държави, като участие са заявили най-добрите състезатели в света към момента. Шампионатът ще се проведе в две основни направления – фрийстайл и хек на мрежа. Във фрийстайла всеки състезател представя своя хореография от различни трикове и комбинации с тях на фона на избрана от него музика. Турнирът в тази дисциплина ще се проведе на наскоро ремонтираните кортове в парка \"Заимов\". Хекът на мрежа е спорт, който се играе на сингъл или от отбори по двама на игрище за бадминтон, където играчите удрят топчето само с крака (от коляното надолу). При игра от двама в отбор общият брой удари на отбор е три, като играч няма право на два последователни удара и няма право да задържа топчето. На сингъл максималният брой удари на човек е два. Освен ударите от ниска позиция на топчето играчите изпълняват атрактивни забиващи и блокиращи отигравания. Шампионатът по хек на мрежа ще се проведе в зала \"София\" в Борисовата градина.", "date": "2018.05.18", "title": "София ще приеме световното първенство по футбег"}
{"url": "https://www.dnevnik.bg/evropa/2018/05/18/3180897_krainodesni_i_populisti_v_italiia_shte_upravliavat/", "text": "Водещите италиански партии Движение \"Пет звезди\" и \"Лига\" постигнаха принципно споразумение по програмата на коалиционно правителство, предаде \"Ройтерс\".  Очаква се  те да намалят данъците, да засилят социалните разходи и да отправят най-голямото предизвикателство към ЕС след британския референдум за Брекзит преди две години. Лидерите на крайнодясната \"Лига\" Матео Салвини и Движение \"Пет звезди\" на Луиджи ди Майо, които се оказаха  сред победителите  на изборите от 4 март, обсъждаха общата политическа програма с цел да намерят изход от патовата ситуация, продължила повече от 10 седмици. След края на продължилата над четири часа среща между двамата водещи политици Ди Майо заяви, че партиите трябва да уточнят само няколко дребни подробности. Малко преди това източник от Движение \"Пет звезди\" заяви, че като цяло програмата е уточнена и тя не съдържа нищо, сочещо евентуално излизане на страната от еврозоната или от ЕС. Споразумението все още не е публикувано и трябва да бъде одобрено от членовете на партиите, както и от италианския президент Серджо Матарела. Ди Майо съобщи, че е постигнат напредък по избирането на коалиционен премиер, но не посочи име. Предварителен вариант на проектоспоразумението показва, че планът, заложен в него за разходите, ще наруши фискалните правила на ЕС, отбелязва \"Ройтерс\"./БТА", "date": "2018.05.18", "title": "Крайнодесни и популисти в Италия ще управляват заедно, не искат излизане от еврозоната"}
{"url": "https://www.dnevnik.bg/na_put/2018/05/18/3180526_da_opoznaesh_ljubliana_chrez_mustacite/", "text": "Столицата на Словения Любляна вече може да бъде опозната чрез мустаците. Поне чрез мустаците на трима от най-значимите си жители. Развлекателната туристическата обиколка \"Мустакат тур\" показва, че опознаването на историята и традициите може да е и забавно, пише туристическият сайт на страната  www.slovenia.info . Турът е организиран около местата, свързани с живота и дейността на трима словенски културни гиганти от края на 19 и началото на 20 в. - архитекта - обновител на Прага и Виена Йозе Плечник, автора на поемата \"Еротика - поетът и драматург Иван Цанкар и нежния художник - импресионист Рихард Якопич - и тримата притежатели на елегантни мустаци, но и на силни и смели характери.", "date": "2018.05.18", "title": "Да опознаеш Любляна чрез мустаците"}
{"url": "https://www.dnevnik.bg/evropa/2018/05/18/3180900_evrokomisiiata_zapochna_proces_za_poevtiniavane_na/", "text": "Европейската комисия обяви началото на процеса за намаляване на тарифите за роуминг между ЕС и страните от Западните Балкани и приветства действията от страна на операторите към понижаване на цените през това лято. Това съобщи пресслужбата на представителството на институцията в България. Лидерите на шестте партньора от страните от Западните Балкани  подписаха вчера в София  Изявление за подкрепа за започването на цифрова програма за Западните Балкани. Като част от този ангажимент те са се договорили да подобрят инвестиционния климат за реализирането на цифрови проекти в региона и да допринесат за стабилни, предсказуеми и конкурентоспособни пазари в телекомуникационния сектор. Като основен елемент от изявлението еврокомисарят Мария Габриел обяви вчера пътна карта за намаляване на тарифите на роуминга между ЕС и Западните Балкани. Тя въвежда мониторинг, който да се извършва от Органа на европейските регулатори в областта на електронните съобщения (БЕРЕК) и телекомуникационните регулатори на Западните Балкани, за пазарите на едро и на дребно, така че да се оцени на място реалното намаление на цените на роуминга. Това лято потребителите ще имат нови намалени търговски оферти, касаещи роуминга, започвайки с пакетите от данни. Операторите ще продължат да договарят техните двустранни роуминг сделки, така че от лятото на 2019 г. ще има цени на дребно на роуминга между ЕС и Западните Балкани, не по-високи от 70 евроцента за мегабайт при използването на данни. Изявлението за подкрепа на Цифровата програма за Западните Балкани бе подписано от представителите на страните от региона - Албания, Босна и Херцеговина, Косово, Македония, Черна гора и Сърбия.", "date": "2018.05.18", "title": "Еврокомисията започна процес за поевтиняване на роуминга между ЕС и Западните Балкани"}
{"url": "https://www.dnevnik.bg/evropa/2018/05/18/3180903_noviiat_lider_na_katalunia_vstupi_v_dlujnost_bez_da_se/", "text": "Новият лидер на испанската автономна област Каталуня -  ревностният сепаратист Ким Тора , вчера встъпи в длъжност в Барселона, без да се закълне във вярност на испанската конституция, а само във \"волята на каталунския народ\", предадоха \"Франс прес\" и \"Асошиейтед прес\", цитирани от БТА. На официалната церемония нямаше нито един представител на централното правителство, нито испанско знаме, свидетелство за силното напрежение между Барселона и Мадрид. Член на твърдото крило на движение за независимост, Тора  беше избран в понеделник за премиер  на Каталуня от регионалния парламент и веднага обеща да \"изгради независима държава\". 55-годишният редактор, който е новак в политиката, не обеща нито да уважава испанската конституция, нито крал Фелипе Шести, нито статута на Каталуня, който определя правомощията на този автономен регион. Подобно на предшественика си Карлес Пучдемон през януари 2016 г. той обеща само да \"изпълнява честно задълженията си на президент на Женералитата (каталунското правителство), оставайки верен на волята на народа, представляван от парламента на Каталуня\". Консервативното правителство на Мариано Рахой реши да не изпраща представител на церемонията. В комюнике кабинетът посочи, че регионалната изпълнителна власт се е опитала да наложи равнище на правителствената делегация, което не е било прието\". В изявлението са казва, че \"правителството също така смята, че видът церемония, организирана от Женералитата, представлява посегателство срещу достойнството на институцията\". Североизточният испански регион със 7.5 млн. жители е без лидер от седем месеца. Каталуня беше поставена под прякото управление на Мадрид след неуспешния опит за обявяване на \"каталунска република\" в Барселона на 27 октомври. Ким Тора смята, че \"законният премиер\" си остава Карлес Пучдемон, който в момента  е в Германия . Там той очаква да разбере дали ще бъде екстрадиран в Испания, където ще бъде съден за \"бунт\" и може да получи максимална присъда от 30 години затвор. Церемонията се състоя в рамките на няколко минути в спомагателна зала на двореца, където заседаваше регионалното правителство. Тора не получи символичния медальон, украсен с каталунския флаг, даван традиционно на предшествениците му. Новият премиер носеше жълта лентичка на ревера си, символизираща подкрепата му за сепаратистките лидери, които са в испански затвори заради участието си в обявения за незаконен миналогодишен референдум и незаконната декларация за независимост.", "date": "2018.05.18", "title": "Новият лидер на Каталуня встъпи в длъжност, без да се закълне в испанската конституция"}
{"url": "https://www.dnevnik.bg/bulgaria/2018/05/18/3180899_bsp_vnasia_podpiska_za_spirane_na_sdelkata_mejdu_chez/", "text": "БСП ще внесе днес в Комисията за енергийно и водно регулиране подписка за спиране на сделката между чешката ЧЕЗ и българското дружество \"Инерком\" с 200 000 подписа. Това съобщи лидерът на партията Корнелия Нинова пред Би Ти Ви. \"Комисията за ЧЕЗ  има добър резултат и не е ялова . Правителството е знаело, че има такава сделка. Нашата поизция е, че държавата трябва да се намеси. \"Инерком\" не отговаря за изискванията в това да имаш определен дял и определен капитал\", аргументира се Нинова. Тя смята, че в резултат на работата на комисията е променен законът за енергетиката и държавата вече има по-голям контрол върху бъдещи сделки. ( законът, който позволи на КЕВР да се произнася по такива сделки, е с  вносител \"Обединените патриоти \"). \"БСП е подготвила забранителен списък за приватизацията, който съдържа списък с важни държавни сектори, като ключови предпиятия и болници, които да не могат да бъдат предмет на сдекли\", допълни Нинова. Лидерът на левицата поиска и оставката на управителя на Българската банка за развитие Стоян Мавродиев, тъй като оттам са обещали подкрепа на \"Инерком\" в изпратено писмо до собственика Гинка Върбакова, но са отказали да го покажат на депутатите.  Лидерът на БСП определи  срещата на върха в София  като \"декларация с добри пожелания\". \"Въпреки че кохезията и селското стопанство бяха определени за приоритет, нямаше дума за това, че и по двете средставата се намаляват. Други страни реагираха остро, трябва да се търсят съмишленици\", подчелта тя. Нинова попита защо \"не сме нахранили евролидерите с палмово масло\", както беше обещал преди дни премиерът Бойко Борисов по време на дискусия за двойните стандарти при храните. Тя определи преговорите  за промяна на регламента за транспорта като пиар . \"Евролидерите на тези държави гласуваха против България. Смятаме, че пътят е друг. Макрон и Меркел няма да отстъпят, ще търсят съмишленици. Има разминавания между думи и действия\", каза тя.", "date": "2018.05.18", "title": "БСП внася подписка за спиране на сделката между ЧЕЗ и \"Инерком\""}
{"url": "https://www.dnevnik.bg/evropa/2018/05/18/3180908_handelsblat_za_borisov_bezsilniiat_portier_na_es/", "text": "\"Българският министър-председател Бойко Борисов крачи по червения килим като широкоплещест охранител в очакване на важните гости, които пристигат с черни лимузини и заради които улиците на София са се превърнали в строго охранявана зона\", се казва в репортаж на \"Ханделсблат\" от София, писан  в навечерието на срещата на върха на ЕС  за Западните Балкани. Голям момент за България \"Ръкостискания, потупвания по рамото,  целувки, прегръдки , след което високопоставените гости влизат в сградата. Пристигат един по един - и така повече от час. Това безспорно е един от големите моменти по време на българското европредседателство\", пише изданието и изказва предположението, че умно измисленото от България мото на нейното председателство - \"Съединението прави силата\", съдържа силен емоционален заряд, който освен всичко друго помага на страната да прокарва и собствените си интереси. През последните години разширяването на ЕС беше изтикано на заден план поради простата причина, че Общността си имаше далеч по-спешни проблеми: финансовата криза, еврокризата, бежанската криза, Брекзит. Сега обаче темата за евроразширяването  отново излезе по-нагоре в европейския дневен ред . И това определено е заслуга и на България, пише по-нататък \"Ханделсблат\" и акцентира върху упоритостта, с която София повдига този въпрос на всички форуми в рамките на българското европредседателство. И благодарение на която еврокомисията отново се захвана с темата, коментира изданието и продължава: \"По тази тема Бойко Борисов влезе в ролята на портиер, който се опитва да вкара в ЕС страните от Западните Балкани. Да даде тласък на евроразширяването - това наследство иска да остави Борисов от българското европредседателство. Но далеч не всички от колегите му в ЕС реагират с възторг\", отбелязва \"Ханделсблат\". Насрещен вятър Френският президент например  иска реформа на ЕС и чак след това ново разширяване . Испания пък  изцяло отхвърля плановете  за прием на нови страни, а Германия, Холандия и Дания имат резерви най-вече поради аспекти, свързани със сигурността. Има и още един фактор, който спъва плановете на българския премиер - Доналд Тръмп, коментира изданието. \"След като Борисов поздрави всички държавни и правителствени ръководители, а една цигуларка настрои гостите за официалната вечеря, вниманието се насочи към спешните проблеми:  бъдещето на ядреното споразумение с Иран  и търговския  спор със САЩ . А Западните Балкани отново изпаднаха от дневния ред\", пише в заключение \"Ханделсблат\".", "date": "2018.05.18", "title": "\"Ханделсблат\" за Борисов: \"Безсилният портиер на ЕС\""}
{"url": "https://www.dnevnik.bg/evropa/2018/05/18/3180929_stranite_ot_es_ignorirat_ruskata_namesa_smiata/", "text": "Европейските страни пренебрегват доказателствата за руска намеса в тяхната политика и дестабилизиращия ефект върху региона от политики, които ще направят Европа по-силно зависима от руската енергия, каза вчера словашкият президент Андрей Киска, цитиран от \"Ройтерс\". \"Ние открито говорим за руски шпиони, действащи в нашите страни. А много политици, включително от моята страна, си затварят очите за това\", заяви Киска на конференция по сигурността в Братислава. \"Сблъскваме се с пропаганда и измислици, атакуващи нашите общества, а не търсим техните автори. Защото вече знаем\", каза той. Киска определи проекта \"Северен поток 2\" като егоистичен и вреден за стабилността на ЕС. \"Този проект има сериозни политически последици и е пример за чисто егоистични икономически интереси за сметка на стабилността и благоденствието на нашите непосредствени съседи\", заяви той. \"Ние изпращаме сигнал на Русия колко сме късогледи в нашата политика\", каза Киска. Той определи руската намеса в Сирия като срамна и призова за решителни колективни действия срещу \"недемократичните режими, преструващи се на миротворци, докато водят война не за мир, а за поправяне на загубена национална гордост и за да спечелят отново място сред водещите световни играчи\". /БТА", "date": "2018.05.18", "title": "Страните от ЕС игнорират руската намеса, смята словашкият президент"}
{"url": "https://www.dnevnik.bg/sport/2018/05/18/3180940_turgut_za_macha_mejdu_pulev_i_uait_beshe_otlojen_sus/", "text": "Търгът за правата за елиминационния мач между Кубрат Пулев и Дилиън Уайт отново не се състоя. Той трябваше да се проведе в четвъртък, но е отложен със седмица, съобщава worldboxingnews.net. Според информацията надеждата е, че двете страни все пак ще успеят да се разберат помежду си за организирането на двубоя, който трябва да излъчи задължителен претендент на Антъни Джошуа за световната титла на Международната боксова федерация (IBF). В началото на април  IBF нареди организирането на двубой  между 36-годишния българин и 30-годишния американец. След като двете страни не се разбраха, федерацията насрочи търг. Отлагането вероятно е знак, че все пак може да се стигне до споразумение. Преди дни  Пулев каза, че при първите преговори \"Зауерланд\" е поискал 75% от приходите . Промотърът на Уайт - Еди Хърн, е настоявал приходите да бъдат разделени поравно и срещата да се играе във Великобритания. Българинът обясни, че е минимална възможността мачът да е в София.", "date": "2018.05.18", "title": "Търгът за мача между Пулев и Уайт беше отложен със седмица"}
{"url": "https://www.dnevnik.bg/sviat/2018/05/18/3171183_grafika_na_denia_hronologiiata_na_ruskoto_razsledvane/", "text": "Измина година, откакто бе назначен специалният прокурор Робърт Мюлър. Разследването му хвърли сянка върху управлението на Доналд Тръмп. Екипът на Мюлър търси дали кампанията на президента и Русия са си сътрудничили по време на изборите през 2016 г. и дали Тръмп е опитал незаконно да спре разследването, което в началото бе водено от тогавашния шеф на ФБР Джеймс Коми.", "date": "2018.05.18", "title": "Графика на деня: Хронологията на руското разследване и победата на Доналд Тръмп"}
{"url": "https://www.dnevnik.bg/bulgaria/2018/05/18/3180944_ilindenska_makedoniia_e_edno_ot_vuzmojnite_imena/", "text": "Илинденска Македония е едно от възможните имена за Македония, което е било обсъждано вчера между лидерите на Македония и Гърция. Това съобщи вицепремиерът и лидер на ВМРО Красимир Каракачанов пред Би Ти Ви. \"Илинденска Македония съм чул, също и Вардарска, Северна. Илинденското въстание е едно българско въстание, част от общата ни история\", каза Каракачанов. Според него двете страни са стигнали \"на една ръка разстояние\". Ние претенции към името на Република Македония нямаме, имаме претенции да не се преиначава историята и да се преследват хората с българско самосъзнание в Македония, каза той. Той подчерта, че е важно този изкуствен спор за името да приключи. В България живеят повече хора с произход Македония, отколкото в самата Македония, исторически сме свързани, както Гърция и Кипър и Сърбия и Черна гора, каза министърът.", "date": "2018.05.18", "title": "\"Илинденска Македония\" е едно от възможните имена, заяви Каракачанов"}
{"url": "https://www.dnevnik.bg/bulgaria/2018/05/18/3180472_kratki_novini_mvr_shte_sledi_abiturientite_s_civilni/", "text": "Срещу него се води досъдебно производство заради опит за блудство с две деца от първи клас, съобщи Би Ти Ви. Арестуваният е доставчик на храна в софийското 17 СУ \"Даме Груев\" в \"Западен парк\". Той е познат на полицията, но е работел като доставчик на храни и е имал право да е в сградата. Завел е две деца в тоалетна на училището, но те са успели да избягат. С тях работят психолози.  Съдът отмени екооценката за строежа на седми блок в АЕЦ \"Козлодуй\"  Тричленен състав на Върховния административен съд (ВАС) отмени оценката за въздействие на околната среда, с което се одобрява инвестиционно предложение за строеж на нов ядрен блок на площадката на АЕЦ \"Козлодуй\". Съдът е прил, че екооценката e издaдeна в нapyшeние нa пpoцeдypaтa и е в пpoтивopeчиe c цeлтa нa зaĸoнa. Решенето подлежи на обжалване. Делото бе заведено през 2015 г. след жaлби нa граждани срещу плана на кабинета \"Орешарски\" да строи нов блок по технология на американската \"Уестингхаус\". Екооценката обаче разглежда и възможността там да се инсталират руски реактори. Борисов се срещна с петима премиери от Западните Балкани  Премиерът Бойко Борисов проведе двустранни срещи с премиерите на Сърбия, Македония, Черна гора, Албания и Косово – Ана Бърнабич, Зоран Заев, Душко Маркович, Еди Рама и Рамуш Харадинай, съобщи правителствената пресслужба. Гостите са били единодушни, че вчерашната среща с лидерите на ЕС е дала силна подкрепа за европейската перспектива на Западните Балкани. Те са благодарили за усилията на България да я включи в дневния ред.  Розопроизводители блокираха подбалканския път  Край карловското село Розино над 400 души протестираха срещу ниските цени, на които се изкупува розовия цвят, съобщи БТА. Кметът Ангел Шаламанов информира, че протестиращите са разсипали цвят от роза на площада и са блокирали пътя в края на селото. Земеделците настояват за минимална цена от 2.50 лева за килограм гюл. Вежди Рашидов стана почетен професор на Библиотекарския институт Решението на Академичният съвет на учебното заведение е било взето с пълно единодушие в четвъртък. Ректорът Стоян Денчев, който е бивш вицепрезидент на \"Мултигруп\", определи Рашидов като уникален творец. Рашидов получи поздравления от президента Румен Радев, премиера Бойко Борисов, главния прокурор Сотир Цацаров, синдиката на учителите и други. На церемонията са присъствали над 300 гости. МВР ще следи абитуриентите с цивилни коли Абитуриентските балове ще са във фокуса на МВР, съобши главният комисар на МВР Младен Маринов пред БНТ. Ще има полицейски кортежи, както и цивилни коли на МВР с видео наблюдение. Целта е да се предотвратят действията на водачите, които застрашават живота и на абитуриентите, и на околните. Васко Кръпката ще напомни за референдума в Трън Концерт на рок музиканта Васко Кръпката ще отбележи в събота (19 май) една година от  референдума в Трън , на който 93% от жителите на общината се обявиха против добива на злато в района. До допитването се стигна след инвестиционното предложение на \"Евромакс Сървисис ЕООД\" от групата на \"Асарел – Медет\", което предвиждаше добив и преработка на златно-сребърни руди. Концертът ще бъде на площада в Трън и е безплатен, съобщи организаторът му Иво Алексиев.", "date": "2018.05.18", "title": "Кратки новини: МВР арестува мъж за опит за блудство в училище в София"}
{"url": "https://www.dnevnik.bg/evropa/2018/05/18/3180943_frenskite_deputati_odobriha_globi_za_seksualen_tormoz/", "text": "Мъжете, които подсвиркват или упражняват сексуален тормоз по френските улици, рискуват да бъдат глобени с до 750 евро, след като депутати от Националната асамблея одобриха по-строго законодателство срещу сексуалното насилие, предаде \"Ройтерс\". Левите депутати и феминистките групи обаче бяха недоволни, че законът не определи минимална възраст, под която половото сношение да се смята за изнасилване, след като Държавният съвет се намеси, за да предупреди, че това може да противоречи на конституцията. Президентът Еманюел Макрон по-рано заяви, че законопроектът има за цел да гарантира, че \"жените няма да се страхуват да бъдат навън\". В опит да се противодейства на сексуалния тормоз по улиците на място ще бъдат налагани глоби от 90 до 750 евро независимо от пола на нарушителя. Френският министър за равенството между половете Марлен Шапа по-рано представи планове и за промяна на законите, така че да се приема, че децата под 15 години, които правят секс с пълнолетни, не са дали съгласието си. Мярката имаше за цел да улесни издаването на присъди след случай с мъж, на когото прокуратурата първоначално е отказала да повдигне обвинения за изнасилване на 11-годишно момиче с аргумента, че момичето е било съгласно, посочва ДПА, цитирана от БТА. Първоначално мъжът е бил обвинен за сексуално малтретиране на малолетно лице, но по-късно срещу него е започнало разследване за изнасилване. Новият закон, който сега трябва да бъде одобрен от Сената, разширява обстоятелствата, при които половото сношение с дете под 15-годишна възраст може да се смята за изнасилване. Той също така удвоява от пет на десет години наказанието за каквото и да е полово сношение с дете под 15-годишна възраст. Според законодателството сексът между дете на или под 15-годишна възраст може да се смята за изнасилване, ако жертвата \"не е имала необходимата способност за разбиране, за да се съгласи\". Новото законодателство освен това ще даде на непълнолетните жертви на изнасилване допълнителни 10 години, за да подадат жалба. Срокът сега ще бъде 30 години от момента, в който навършат 18.", "date": "2018.05.18", "title": "Френските депутати одобриха глоби за сексуален тормоз на улицата"}
{"url": "https://www.dnevnik.bg/bulgaria/2018/05/18/3180952_deputatite_prieha_poveche_merki_za_zashtiteni_svideteli/", "text": "Свидетели, подсъдими и други участници в наказателни дела, както и техните близки ще получават незабавна защита, когато са застрашени заради участието си в дело или разследване. Мерките са лична охрана или преместване на безопасно място например. Това се случи, след като парламентът прие на второ четене  промените в Закона за защита на лица , застрашени във връзка с наказателното производство , информира \"Фокус\". С проекта се цели оптимизиране работата на Бюрото по защита при главния прокурор, на използваните ресурси, както и подобряване на взаимодействието му с останалите държавни органи. Промените въвеждат Досега защитените участници в наказателно производство, които са съдействали на съда или разследващите, биваха включвани в програма за защита, процедурата по която отнемаше обаче доста време. Затова и измененията целят да въведат предварителна незабавна защита, през което време ще тече и процедурата по задействане на програмата. Предварителната защита цели и да осигури време за събиране и оценка на необходимата информация за вземане на решението от главния прокурор за включване или не на застрашеното лице в програмата за защита. С този срок ще се даде възможност и на застрашения да разбере в детайли възможностите си и ограниченията, които ще му наложи програмата за защита, както и да организира личните си дела със съдействието на Бюрото по защита. Предвидено е изпълнението на мерките по предварителната защита да започва след разпореждане на главния прокурор и писмено съгласие на застрашеното лице, като при отказ от даване на съгласие от застрашеното лице процедурата ще бъде прекратена. Законопроектът предлага въвеждане на Успоредно с това се предлага да отпаднат като самостоятелни мерките \"лична физическа охрана\" и \"пълна промяна на самоличността\", тъй като те са доказали своята неефективност. Такива мерки не съществуват и в аналогичните закони в останалите държави, членки на Европейския съюз. При предварителната защита са предвидени: - лична физическа охрана - охрана на имуществото - настаняване на безопасно място - настаняване в друго място за изтърпяване на наказанието. Те ще могат да се прилагат само за 30 дни, а при необходимост срокът може да бъде удължен с още до 30 дни. Мерките за защита по програмата за защита ще са промяна на мястото на живеене в страната, промяна на мястото на работа, промяна на учебното заведение, настаняване в друго място за изтърпяване на наказанието, както и преместване в друга държава.", "date": "2018.05.18", "title": "Депутатите приеха повече мерки за защитени свидетели"}
{"url": "https://www.dnevnik.bg/na_put/2018/05/18/3180997_dovijdane_na_birenite_koleleta_amsterdam_e_reshen_da/", "text": "Амстердам представи мащабен план за ограничаване на туризма в отговор на недоволството на много жители, според които историческият център на града е претъпкан, пише \"Ройтерс\". Партията \"Зелени леви\" и други партии, които преговарят за ново градско ръководство след изборите през март, обещават да върнат \"баланса на града\" в документ, до който \"Ройтерс\" е получил достъп. Положителните страни от туризма като заетостта и приходите за града са подкопани от негативните последици, включително боклука и шумовото замърсяване, се посочва в документа. Промените, които се предвиждат, включват намаляване на т.нар. транспорт за забавление като \"бирените колелета\" за много хора, намаляване на пиенето на алкохол на лодките по каналите, допълнително ограничение на \"Еърбиенби\" (Airbnb) и други платформи за отдаване под наем на жилища, както и повишение на данъците. Плановете, обявени в сряда, предвиждат също така да се направи опис на всички легла, които се отдават под наем в града, за да се контролират различни сектори като круизните кораби и хотелите. Берт Нап от организацията на жители на Амстердам \"Д'Оуде Биненстад\" е доволен, че вече се взимат мерки. Той обаче се притеснява, че те са толкова драстични, че ще доведат до съдебни дела и политическа съпротива, което ще отнеме много време. Берт Нап отбеляза, че градът има прекалено много посетители, което променя характера на централната част и я превръща в една голяма туристическа атракция. Той каза също, че пияните буйни туристи правят центъра непривлекателен за местните жители. При население 800 000 души градът очаква 18 милиона туристи през 2018 година, увеличение от 20 процента спрямо 2016 година. Антитуристическите настроения са подклаждани от това, че с туризма се обяснява повишението на цените на жилищата, които са станали недостъпни за обикновените холандци. Средният апартаменти в Амстердам струва 407 000 евро през 2017 година, което е повишение с 12 процента спрямо 2016 година според националната асоциация на недвижимостите Ен Ве Ем. През последните години правителството се опитва да пренасочи интересите на туристите. Рекламни кампании насочиха вниманието към градските канали, къщата на Ане Франк и музеите, претъпкани с прекрасни произведения на изкуството. Законодателите помогнаха за ребрандирането на туризма, като закриха една трета от градските публични домове през 2008 година и започнаха програма през 2011 година за  затваряне на кафенетата с марихуана , които са близо до училища. Амстердам е град за живеене и работа, едва на второ място е туристическа дестинация, се посочва в документа. /БТА", "date": "2018.05.18", "title": "Довиждане на \"бирените колелета\": Амстердам е решен да ограничи туризма"}
{"url": "https://www.dnevnik.bg/biznes/2018/05/18/3181006_spidi_pregovaria_za_pokupkata_na_rapido/", "text": "Спиди\" АД е в процес на придобиване на 100% от дяловете на \"Рапидо Експрес енд Лоджистикс\" ООД, съобщиха от компанията - кандидат-купувач. Цената ще бъде в диапазона от 6 до 12 млн. евро, като крайната сума ще зависи от конкретните финансови резултати на \"Рапидо\". Тя ще бъде изплащана в продължение на тридесет месеца. Сегашното ръководство на \"Рапидо\" ще продължи да управлява компанията през следващите три години.", "date": "2018.05.18", "title": "\"Спиди\" преговаря за покупката на \"Рапидо\""}
{"url": "https://www.dnevnik.bg/evropa/2018/05/18/3181016_ako_sasht_slagat_interesa_si_na_purvo_miasto_i_evropa/", "text": "САЩ трябва да очакват, че Европа ще отговори в същия дух, ако Вашингтон под лозунга \"Америка на първо място\" поставя собствените си икономически интереси пред интересите на останалите. Това заяви германският министър на икономиката и енергетиката Петер Алтмайер, цитиран от \"Ройтерс\". В интервю за телевизия А Ер Де Алтмайер обясни желанието на САЩ да блокират изграждането на газопровода \"Северен поток 2\", свързващ Русия и Германия през Балтийско море, с интереса на Вашингтон да осигури пазари за собствения си втечнен природен газ. Те имат огромна инфраструктура от терминали за втечнен природен газ, която трябва да ползват с печалба за тях, каза Алтмайер, който е близък съратник на канцлера Ангела Меркел. Той обаче отбеляза, че втечненият газ ще бъде доста по-скъп от газа по тръби, така че блокирането на \"Северен поток 2\" само по себе си няма да гарантира износ на САЩ. Вестник \"Уолстрийт джърнъл\" писа в четвъртък, че президентът на САЩ Доналд Тръмп се опитал да убеди Меркел да се откаже от проекта \"Северен поток 2\" при срещата им през април. Заместник помощник държавният секретар на САЩ по въпросите на енергийните ресурси Сандра Оудкирк заяви вчера пред журналисти в Берлин, че САЩ могат да въведат санкции срещу компании, включително европейски, които участват в проекта \"Северен поток 2\", допълва ТАСС. Алтмайер каза, че Европа ще отговори твърдо на опитите на САЩ да поставят собствените си икономически интереси пред интересите на партньорите си. САЩ са наши приятели и партньори и искаме да защитаваме общите си ценности. Ако обаче заявяват \"Америка на първо място\" и поставят икономическите си интереси пред тези на другите, трябва да очакват Европа да се бори за интересите си, каза Алтмайер. /БТА", "date": "2018.05.18", "title": "Ако САЩ слагат интереса си на първо място, и Европа ще го прави, каза германски министър"}
{"url": "https://www.dnevnik.bg/razvlechenie/2018/05/18/3181018_blagoevgrad_se_vkljuchva_v_noshtta_na_muzeite_s/", "text": "Благоевград се включва в Европейската нощ на музеите на 19 май с изложба с на  археологически находки, открити при строителството на автомагистрала \"Струма\" . В експозицията на \"Автомагистрала \"Струма\" – Пътят към Европа. Покровник, Мощанец, Дамяница – археологически проучвания по лот 3\" са представени резултатите от проучванията на трите големи обекта, разкрити по трасето на магистралата на територията на Благоевградска област. Сред тях са Покровник и Мощанец – антични и късноантични селища от III-VI в., и Дамяница – праисторическо селище от късния неолит до финалния халколит (втората половина на VI хил. пр. Хр. до първата половина на IV хил. пр. Хр.). Показани са най-интересните находки – над 400 броя, намерени при спасителните археологически проучвания на трите обекта. От Мощанец са експонирани изцяло запазени стъклени съдове, глинен ритуален съд – кернос, намерени в некропол от римската епоха, както и накити - пръстени, стъклена бронзова гривна, фибули, и монети от Късната античност. Специален интерес представляват бронзовите пръстени с геми от червен камък. В експозицията от Покровник са изложени глинени съдове, лампи, красиви антропо- и зооморфни апликации върху съдове, оловни тежести за рибарска мрежа, тежести за вертикален тъкачен стан, накити и монети. Специален интерес заслужават военната диплома и големият бронзов печат за хляб. Находките от Дамяница са групирани в 5 теми: \"жители\", \"занаяти\", \"мода\", \"ритуали и знаци\" и \"Аз съм човек и нищо човешко не ми е чуждо\" - известна фраза на римския поет Публий Теренций. Подготвен е и специален кът с интерактивни игри, предназначени за малките посетители. Проучванията на обектите се финансират от оперативна програма \"Транспорт и транспортна инфраструктура\" 2014-2020 г. и са реализирани по договор между агенция \"Пътна инфраструктура\" и Националния археологически институт с музей при БАН с участието на археолози от Регионалния исторически музей - Благоевград.", "date": "2018.05.18", "title": "В Нощта на музеите Благоевград ще покаже находки, открити на \"Струма\""}
{"url": "https://www.dnevnik.bg/bulgaria/2018/05/18/3181001_bulgariia_e_edinstvenata_strana_v_es_v_koiato_sa/", "text": "България остана единствената държава в ЕС, в която няма разписана процедура как се слага край на дълговете и има вечни длъжници, каза министърът на правосъдието Цецка Цачева. Коментарът ѝ дойде след участието в международна конференция за основните предизвикателства при процедурите по несъстоятелност, преструктуриране и освобождаване от дълг, чийто основен организатор е евродепутатът Емил Радев, информира БТА.  Има изготвена проектодиректива по несъстоятелност като разговорите по нея са от голямо значение, защото много трудно се постига баланс между отделните държави, където тази материя е уредена по различен начин, заяви още Цачева. По думите ѝ позитивното е, че все пак вече има съгласие, че трябва да се постигне хармонизация в законодателството.  Темата за втория шанс, обявяването в несъстоятелност и освобождаване от дългове на малки и средни предприятия е от значение за всички европейски държави, заяви от своя страна евродепутатът Емил Радев. По думите му в проектодирективата поне частично ще бъде заложена и потребителската несъстоятелност, която касае твърде много семейства в България. Радев изрази лично мнение, че 15 години са твърде дълъг период за опрощаване на дълг, като по-добрият вариант е срокът да е 10-годишен. Идеята за частната несъстоятелност е, когато доходите не стигат за изплащане на изискуемите задължения, човекът да може да поиска разсрочване и спиране на изплащането, обясни евродепутатът. Ако длъжникът няма имущество, а има големи кредити, той да може да бъде освободен от финансовата тежест след определен период от време. Разбира се, ще има и рестрикции в такива случаи - човекът няма да може да изпълнява определени длъжности, да тегли нов кредит и т.н., обясни Радев. Според него премахването на вечните задължения ще даде втори шанс на хората. Те ще могат след време да започват начисто, без да се притесняват, че ако постъпят на работа, веднага ще им бъде запорирана заплатата, или ако получат наследство, ще им го вземат, обобщи евродепутатът. През октомври 2017 г. парламентът прие мащабни промени в Гражданския процесуален кодекс. Депутатите обаче отказаха да въведат абсолютна 10-годишна давност върху задълженията на физическите лица и  оставиха т.нар. вечни длъжници.  Опити за въвеждането ѝ бяха правени и в предишни години. ", "date": "2018.05.18", "title": "България била единствената страна в ЕС, в която са възможни \"вечните длъжници\""}
{"url": "https://www.dnevnik.bg/sviat/2018/05/18/3181021_hurvatiia_poema_predsedatelstvoto_na_suveta_na_evropa/", "text": "Хърватия поема от днес председателството на Съвета на Европа за пръв път откакто стана негова членка преди 22 години, предаде агенция \"Хина\". Това става през същата седмица, в която най-старата организация в Европа критикува Загреб за езика на омразата срещу сърби, представители на ЛГБТ общността и ромите в публичното пространство. Хърватия поема председателството от Дания, а след 6 месеца ще го отстъпи на Финландия. В момента Съветът на Европа има 47 членки - всички страни в Европа, с изключение на Беларус. Хърватският министър на външните работи и европейските въпроси Мария Пейчинович Бурич заяви, че приоритети на хърватското председателство ще бъдат борбата с корупцията, защитата на правата на националните малцинства и уязвимите групи, децентрализацията в контекста на засилването на местното управление и самоуправление и защитата на културното наследство. ", "date": "2018.05.18", "title": "Хърватия поема председателството на Съвета на Европа"}
{"url": "https://www.dnevnik.bg/zelen/2018/05/18/3181040_celta_na_es_za_namaliavane_na_deponiraneto_do_10_e/", "text": "Европейският съюз си поставя цел за свеждане на депонирането до 10% и това е една много амбициозна цел, може да звучи дори непостижима. Това коментира министърът на екологията Нено Димов при откриването на на форума \"Кръгова икономика и чисти технологии\" в НДК този петък и изрази надежда българското европредседателство да завърши с много ясно послание към Европейската комисия за това в каква посока трябва да се развива законодателно кръговата икономика. Следващата седмица като част от европейското събитие \"Зелена седмица на Европа\" ЕС ще приеме нови правила за управлението на отпадъците, включително по-амбициозни цели за рециклиране на битовите отпадъци и намаляване на количеството депонирани отпадъци. Правилата, които целят да направят европейската система за управление на отпадъците най-добрата в света, поставят като цел рециклирането на 55% от всички битови отпадъци до 2025 г., на 60% до 2030 г. и на 65% до 2035 г. Друга цел е да се гарантира, че до 2035 г. само 10% или по-малко от битовите отпадъци ще бъдат депонирани на сметища. Разделното събиране на биологичните отпадъци ще стане задължително до 2035 г. Днес Димов наблегна в изложението си на това, че човечеството много дълги години е действало по линеарен модел - суровина, продукт, отпадък, край. От съвсем скоро човечеството се опитва да промени икономиката в кръгова, където това, което казваме, че е отпадък, може да бъде в началото суровина.  По думите му основният проблем е, че много пътят за устойчив ефект е образованието и културата на всеки отделен човек. \"Именно за това е голямото предизвикателство – не в написването на закон, не в прилагането на определена иновация, но в това как да генерираме едно мислене, че от нещо, наслагвано в продължение на хилядолетия, да минем в нещо, което ще бъде наша основа в следващите хилядолетия\", смята Димов.  В същото време Димов напомни, че в природата всяко едно нещо, което е генерирано, е полезно за някой и отпадък за друг. \"Тоест кръговата икономика е факт.\" Димов изброи етапите на кръговата икономика, като включи наблегна на това, че този подход е широко употребяван. Само преди ден Столична община гласува бюджет за изграждането на инсталация за изгаряне на отпадъци в София. Димов припомни, че кръговата икономика стъпва на предотвратяване на отпадъците, екодизайн, който позволява максимално дълга употреба и поправка; повторна употреба - екоиновациите са насочени в това продуктът да бъде ремонтиран и използван отново; рециклирането или продуктът да е направен така, че отделните елементи лесно да се извадят и да бъдат рециклирани. \"На четвърто място идва изгарянето – нещо, което в момента се използва доста широко. Едва на последно място идва идеята продуктът да бъде депониран\", отбеляза министърът. ", "date": "2018.05.18", "title": "Целта на ЕС за намаляване на депонирането до 10% е много амбициозна, смята екоминистърът Нено Димов"}
{"url": "https://www.dnevnik.bg/bulgaria/2018/05/18/3181046_ekspertiza_razsledva_avtentichno_li_pismo_prateno_ot/", "text": "Правосъдният министър Цецка Цачева заяви, че се прави експертиза на писмо, което вчера е било изпратено до някои институции и медии от името на избягалия от Централния софийски затвор Владимир Пелов. В него се казва, че той е осъден несправедливо. По думите ѝ експертите трябва да разберат и кога точно е писано писмото, информира БТА. Полицията не е спирала да търси избягалите затворници Владимир Пелов и Радослав Колев, увери пък по-рано през деня главният секретар на МВР Младен Маринов. \"Издирването не е престанало за секунда дори. Въпросното писмо ни беше предадено вчера от журналист от българска медия. Предстои да се назначат съответните експертизи и да се уточни автентичността на това, че авторът е г-н Пелов\", заяви Маринов пред БНТ. По думите му присъдите са преценка на съда. \"Така че мисля, че няма съмнение, че всичко е направено съгласно закона\", коментира Маринов версията на избягалия затворник. Владимир Пелов и Радослав Колев избягаха от Централния софийски затвор на 3 април. Колев е рецидивист с 26-годишна присъда за убийство, Пелов също е рецидивист, който излежава 32-годишна присъда за грабеж, отвличане и опит за убийство на полицай. Той има и предходна присъда от 15 години отново за убийство.", "date": "2018.05.18", "title": "Експертиза разследва автентично ли е писмо, пратено от избягалия затворник"}
{"url": "https://www.dnevnik.bg/kultura/2018/05/18/3177507_otkus_ot_koralain_na_niil_geimun/", "text": "В рубриката \"Четиво\" \"Дневник\" публикува откъс от \"Коралайн\", с автор Нийл Геймън, предоставен от Издателство \"Бард\". Taзи ĸнигa щe ви нaĸapa дa изтpъпнeтe oт глaвaтa дo пeтитe. Tя пpитeжaвa дeлиĸaтния yжac нa нaй-xyбaвитe вълшeбни пpиĸaзĸи и e иcтинcĸи шeдьoвъp! Tepи Πpaтчeт B нoвия aпapтaмeнт нa ceмeйcтвoтo нa Kopaлaйн имa двaдeceт и eдин пpoзopeцa и чeтиpинaйceт вpaти. Tpинaйceт oт вpaтитe ce oтвapят и зaтвapят. Чeтиpинaйceтaтa e зaĸлючeнa, a зaд нeя имa caмo тyxлeнa cтeнa – дo дeня, ĸoгaтo Kopaлaйн я oтĸлючвa и oтĸpивa ĸopидop ĸъм дpyг aпapтaмeнт в дpyгa ĸъщa, дocyщ ĸaтo нeйнaтa. Ho и paзличнa... Oтнaчaлo вcичĸo в дpyгия aпapтaмeнт изглeждa чyдecнo. Kyтиятa зa игpaчĸи e пълнa c aнгeлчeтa, ĸoитo ce нaвивaт c пpyжини и лeтят из cпaлнятa, c ĸниги, чиитo ĸapтинĸи ce гъpчaт, пълзят и тpeпĸaт, c мaлĸи чepeпи нa динoзaвpи, ĸoитo тpaĸaт cъc зъби. Ho тyĸ ca и дpyгитe мaйĸa и бaщa, ĸoитo иcĸaт Kopaлaйн дa ocтaнe пpи тяx и дa бъдe тяxнoтo мaлĸo мoмичeнцe. Te иcĸaт дa я пpoмeнят и дa нe й пoзвoлят дa cи тpъгнe... Mиcля, чe тaзи ĸнигa нaй-пocлe щe избyтa \"Aлиca в cтpaнaтa нa чyдecaтa\" oт пиeдecтaлa. Poбъpт Джopдaн 1. Коралайн откри вратата малко след като се преместиха. Къщата беше много стара – имаше таван под покрива, мазе под земята и буренясала градина с огромни стари дървета. Семейството на Коралайн не притежаваше цялата къща – тя беше твърде голяма. Затова само част от нея беше тяхна. В старата къща живееха и други хора. Госпожица Спинк и госпожица Форсибъл живееха в апартамента отдолу, на приземния етаж. И двете бяха стари и закръглени и имаха няколко застаряващи шотландски териера с имена като Хамиш, Андрю и Джок. Някога госпожици Спинк и Форсибъл били актриси, така каза госпожица Форсибъл на Коралайн при първата им среща. – Да, Каролайн – каза госпожица Спинк, бъркайки името на Коралайн, – с госпожица Форсибъл някога бяхме известни актриси. Професионалистки, миличка. Не давай на Хамиш плодов кейк, защото цяла нощ няма да спи от болки в корема. – Казвам се Коралайн, а не Каролайн – каза Коралайн. В апартамента отгоре, под покрива, живееше един побъркан старец с големи мустаци. Той разказа на Коралайн, че дресира цирк от мишки, но не позволяваше на никого да го види. – Някой ден, малка Каролайн, когато ги подготвя, целият свят ще види чудесата на моя миши цирк. Попита ме защо не можеш да ги видиш сега, нали така? – Не – тихичко каза Коралайн. – Помолих ви да не ме наричате Каролайн. Казвам се Коралайн. – Не можеш да видиш сега мишия цирк – каза мъжът от горния етаж, – защото още не сме приключили с репетициите. Освен това отказват да свирят песните, които написах за тях. Всички песни, които пиша за мишките, звучат така: та-ра-ра-ра-рам, а те свирят на-на-на-на. Мисля да пробвам какво ще стане, ако ги храня с различни видове сирене. Коралайн си мислеше, че няма никакъв миши цирк, че старецът вероятно си го измисля. В деня, след като се нанесоха, Коралайн тръгна на изследователска експедиция. Първо проучи градината. Беше голяма – най-отзад имаше тенискорт, но никой в къщата не играеше тенис, затова в оградата около него имаше много дупки, а мрежата беше почти напълно изгнила; имаше стара розова градина, пълна с подрязани и покрити с петна розови храсти; алпинеум, който се състоеше само от камъни и кръг тъмнозелена трева, очертан от жълтеникавокафяви отровни гъби, които миришеха ужасно, ако случайно ги настъпиш. Имаше и кладенец. Още първия ден, когато семейството на Коралайн се нанесе в къщата, госпожици Спинк и Форсибъл се погрижиха да кажат на Коралайн колко е опасен кладенецът и я предупредиха да стои далеч от него. Затова Коралайн реши да го разгледа – трябваше да е сигурна къде е, за да не го доближава. Откри го на третия ден на избуялата поляна до тенискорта, зад китка дървета – нисък тухлен кръг, почти невидим сред високата трева. Кладенецът беше покрит с дъски, за да не падне някой вътре. На една от тях имаше малка дупчица и Коралайн прекара цял следобед, като хвърляше камъчета и жълъди в нея и броеше, докато чуе как пляскат във водата долу. Освен това потърси животни. Намери таралеж и стара кожа от змия (без змията), един камък, който много приличаше на жаба, и една жаба, която много приличаше на камък. Видя и надменен черен котарак, който седеше по стените и дънерите на дърветата и я наблюдаваше, но се измъкваше, щом Коралайн поискаше да си поиграе с него. Така прекара първите си две седмици в къщата – в изследване на градината и околността. Майка ѝ я викаше за вечеря и обяд. Освен това Коралайн не трябваше да забравя да се облече топло, преди да излезе, защото тази година лятото беше много хладно; но тя правеше експедиции всеки ден, докато не заваля и трябваше да си остане у дома. – Какво да правя? – попита Коралайн. – Почети книжка – отвърна майка ѝ. – Гледай някоя видеокасета. Играй си с играчките. Иди да досаждаш на госпожица Спинк, госпожица Форсибъл или на побъркания старец от горния етаж. – Не – отвърна Коралайн. – Не ми се прави нищо такова. Искам да изследвам. – Не ме интересува какво ще правиш – каза майка ѝ, – стига да не разхвърляш. Коралайн отиде до прозореца и се загледа в дъжда. Не беше от онзи дъжд, в който можеш да излезеш, а от другия, който се хвърля от небето и се разплисква върху всичко долу. Беше сериозен дъжд и очевидно се бе заел да превърне градината в кална супа. Коралайн беше изгледала всичките си видеокасети. Играчките ѝ бяха омръзнали, а и беше прочела всичките си книги. Включи телевизора. Минаваше от програма на програма, но навсякъде даваха само мъже в костюми, които говореха за стоковата борса, и предавания за възрастни с досадни гости. Най-после намери какво да гледа – втората половина от научнопопулярен филм за нещо, наречено защитна окраска. Видя животни, птици и насекоми, които се маскираха на листа, клончета или други животни, за да се скрият от враговете си. Стана ѝ интересно, но свърши твърде бързо, а след него започна филм за някакъв хлебозавод. Време бе да поговори с баща си. Бащата на Коралайн си беше у дома. И двамата ѝ родители работеха с компютри, което означаваше, че често си бяха вкъщи. Всеки си имаше собствен кабинет. – Здравей, Коралайн – каза баща ѝ, когато тя влезе. Без да се обръща. – Пфу – каза Коралайн. – Навън вали. – Да – съгласи се баща ѝ. – Вали като из ведро. – Не – възрази Коралайн. – Вали си от небето. Мога ли да изляза? – Какво казва майка ти? – \"Не можеш да излезеш в такова време, Коралайн Джоунс\". – Значи не може. – Но аз искам да продължа с изследването. – Ами тогава изследвай апартамента – предложи баща ѝ. – Ето ти лист и химикалка. Преброй всички врати и прозорци. Запиши всички сини неща. Направи изследователска експедиция до кухненския бойлер. И ме остави да работя. – Може ли да отида в гостната? – В гостната семейство Джоунс държаха скъпите (и неудобни) мебели, които бабата на Коралайн им беше завещала. Не разрешаваха на Коралайн да влиза там. Никой не влизаше в гостната освен при тържествени случаи. – Стига да не разхвърляш. И не пипай нищо. Коралайн внимателно обмисли това, после взе листа и химикалката и тръгна да изследва апартамента. Откри кухненския бойлер (беше в един шкаф в кухнята). Преброи всичко синьо (153). Преброи прозорците (21). Преброи вратите (14). От всички врати, които откри, тринайсет се отваряха и затваряха. Последната – голяма резбована врата в ъгъла на гостната – беше заключена. Тя попита майка си: – Накъде води тази врата? – Наникъде, миличка. – Трябва да води нанякъде. Майка ѝ поклати глава, после каза: – Виж. Взе връзка ключове от касата на кухненската врата, внимателно ги прегледа и избра най-стария, най-големия, най-черния и най-ръждясалия. Отидоха в гостната и майка ѝ отключи вратата. После я отвори. Беше права. Вратата не водеше наникъде. Зад нея имаше тухлена стена. – Когато къщата е принадлежала само на едно семейство – каза майката на Коралайн, – тази врата е водела нанякъде. – Но когато са я разделили на апартаменти, просто са зазидали вратата. Зад нея е празният апартамент в другата част на къщата; онзи, който още не е продаден. Тя затвори вратата и върна ключовете на мястото им. – Забрави да заключиш – каза Коралайн. Майка ѝ сви рамене. – Защо да я заключвам? Нали не води наникъде? Коралайн не отговори. Навън почти се беше смрачило, но дъждът продължаваше да вали, трополеше по прозорците и замъгляваше светлините от фаровете на колите на улицата. Бащата на Коралайн спря да работи и им приготви вечеря. Коралайн се нацупи. – Татко – каза тя, – пак си сготвил рецепта. – Задушени картофи с праз, гарнирани с розмарин и топен кашкавал – призна той. Коралайн въздъхна, отиде до хладилника и си извади чипс и минипица, които се приготвяха в микровълновата фурна. – Знаеш, че не обичам рецепти – каза тя на баща си, докато вечерята ѝ се въртеше, а малките червени цифри върху микровълновата фурна намаляваха до нула. – Ако ги опиташ, може и да ти харесат – каза бащата на Коралайн, но тя поклати глава. Същата нощ Коралайн лежеше будна в леглото си. Дъждът беше спрял и тя почти бе заспала, когато внезапно чу туп-туп-туп. Седна в леглото. Нещо каза скръъ... ...ъъъц. Коралайн стана и надникна в коридора, но не видя нищо необичайно. От спалнята на родителите ѝ се дочуваше тихото хъркане на баща ѝ, а от време на време майка ѝ бълнуваше насън. Коралайн се чудеше дали не е сънувала. Нещо помръдна. Приличаше на сянка, която хукна бързо назад по тъмния коридор като малко късче от нощта. Надяваше се да не е бил паяк. Паяците я караха да се чувства много неспокойна. Тъмният силует влезе в гостната и Коралайн го последва малко уплашена. Стаята беше тъмна. Единствената светлина идваше от коридора и Коралайн, която стоеше на вратата, хвърляше огромна и разкривена сянка върху килима – приличаше на гигантска кльощава жена. Тъкмо се чудеше дали да запали лампата, когато видя тъмния силует да се измъква изпод канапето. Той спря, после тихо притича по килима към най-далечния ъгъл на стаята. В този ъгъл нямаше мебели. Коралайн запали лампата. В ъгъла нямаше нищо. Нищо освен старата врата, която водеше към тухлената стена. Помнеше, че майка ѝ затвори вратата, но сега тя беше открехната. Едва-едва. Коралайн отиде до процепа и погледна през него. Оттатък нямаше нищо – само стена от червени тухли. Коралайн затвори старата дървена врата, угаси лампата и си легна. Сънува тъмни сенки, които тичаха насам-натам, криейки се от светлината, докато всички не се събраха под луната. Малки черни сенки с червени очи и остри жълти зъби. После те запяха: – Малки сме, ала сме много. Много сме, макар и малки. Бяхме тука преди теб и след тебе ще останем. Гласовете им бяха тънки, шепнещи и леко виеха. Това караше Коралайн мъничко да се страхува. После Коралайн сънува няколко реклами, а след това изобщо нищо не сънува.", "date": "2018.05.18", "title": "Откъс от \"Коралайн\" на Нийл Геймън"}
{"url": "https://www.dnevnik.bg/bulgaria/2018/05/18/3181053_djok_polfriiman_se_otkaza_da_izliza_predsrochno_ot/", "text": "Австралиецът Джок Полфрийман, който изтърпява 20-годишна присъда за убийството на студента Андрей Монов, сам оттегли искането си за предсрочно освобождаване от затвора, информира  news.lex.bg . През юли 2011 г. Върховният касационен съд (ВКС) окончателно осъди Полфрийман на 20 години затвор, но той е в ареста от края на 2007 г., когато извърши убийството в центъра на София. След спор и сбиване тогава с компанията на Монов австралиецът намушка фатално с нож студента и рани друг. Тъй като вече е изтърпял половината от наложеното му наказание, Полфрийман се възползва от правото си да поиска предсрочно освобождаване. Софийският градски съд (СГС) трябваше вчера да разгледа молбата му, но осъденият пожела да се запознае с внесените документи от затворническата администрация. Делото беше отложено за днес, но Полфрийман е преценил, че няма смисъл да иска предсрочно освобождаване, след като становището на администрацията е, че трябва да стои още в затвора. Адвокатът му Калин Ангелов обясни, че в документите пишело, че Полфрийман е стриктен и изпълнителен, но имало още какво да се работи с него. През последните години бил награждаван 10 пъти и нямал наказания. След като се разбра, че Полфрийман иска да излезе от затвора, бащата на убития Андрей Монов – известният психолог и бивш депутат от БСП Христо Монов, се закани, че ще търси начини за възмездие, ако съдът пусне осъдения. \"Ако съдът реши да освободи австралиеца, ще се съобразя с това решение и ще се върна към други кодекси на човешки взаимоотношение като Стария завет. Око за око, зъб за зъб, нищо че съм на 60 години. И аз съм служил в специалните части и си спомням някои неща\", заяви пред \"България он еър\" Монов. В затвора Полфрийман стана председател на затворническо сдружение, което се бори за правата на лишените от свобода. Заради тази му инициатива неговата сънародничка Каролайн Стейпълс го номинира тогава за \"Човек на годината\" в класацията на Българския хелзинкски комитет (БХК), което предизвика обществен скандал и правозащитната организация оттегли номинацията му. Преди 5 години пък австралийските власти поискаха Полфрийман да бъде трансфериран в родината си, където да изтърпи остатъка от присъдата си, но главният прокурор Сотир Цацаров отказа, като се мотивира, че тогава осъденият е извършвал множество груби нарушения на правилата и многократно е бил наказван в затвора, а освен това беше изтърпял по-малко от 6 години от наложеното му наказание.", "date": "2018.05.18", "title": "Джок Полфрийман се отказа да излиза предсрочно от затвора"}
{"url": "https://www.dnevnik.bg/politika/2018/05/18/3181058_gerb_ulichi_korneliia_ninova_v_luja_za_podpiskata_za/", "text": "ГЕРБ уличиха лидера на БСП Корнелия Нинова в лъжа заради подписката събирана от партията и за недопускане на сделката за българския бизнес на ЧЕЗ. Нинова каза пред Би Ти Ви, че подписите са събирани от абонати на ЧЕЗ. Депутатът от ГЕРБ Галя Василева показа снимки от сайта на БСП, от които се вижда, че подписи са събирани в Стара Загора, Русе, Велико Търново, Пловдив, Брацигово и Пещера, които са клиенти на други енергоразпределителни дружества. Галя Василева каза, че за пореден път от ГЕРБ доказват, че думите, които изрича Корнелия Нинова, са лъжа и че тя заблуждава общественото пространство с неверни факти. Колегата й Александър Иванов каза, че не е чудно, че прозвището на Нинова е \"Госпожа Лъжа\". Заместник-председателят на групата на БСП Жельо Бойчев по-късно каза, че подписката е \"национална гражданска инициатива\". \"Подписката срещу ЧЕЗ е национална и не мисля, че някой може да ограничи конституционни права на българите да се подписват в която и да е подписка\", отговори на ГЕРБ Бойчев. Той обясни, че подписката е внесена в КЕВР с оглед на новите правомощия, които тя има да дава съгласие за разпореждане с имуществото на енергийни дружества.", "date": "2018.05.18", "title": "ГЕРБ уличи Корнелия Нинова в лъжа за подписката за ЧЕЗ"}
{"url": "https://www.dnevnik.bg/bulgaria/2018/05/18/3181059_osiguriavat_dostup_na_hora_s_uvrejdaniia_na_44_plaja/", "text": "Този летен сезон за 44 плажа ще има осигурен достъп за хората с увреждания чрез преместваеми пътеки и рампи. Това съобщи министърът на туризма Николина Ангелкова по време на днешния парламентарен контрол. Тя подчерта, че създаването на условия и гаранции за равнопоставеност и пълноценно участие на хората с увреждания във всички области на обществения живот е приоритет на правителството. \"Ще бъдат монтирани подходи и преместваеми пътеки, но релефът по Черноморието не позволява такива съоръжения да бъдат монтирани на всички плажове\", добави министърът. Ангелкова уточни, че цялостен проект за достъпа на хора с увреждания до морския бряг изисква допълнителна експертиза, за да се осигури пълна безопасност. По-рано през деня министерството съобщи, че Ангелкова е наредила да се провери има ли незаконни постройки на морския плаж Кабакум. Мярката идва след сигнали, че там се изграждат две конструкции върху пясъка и в непосредствена близост до морето.", "date": "2018.05.18", "title": "Хората с увреждания имат достъп до 44 плажа този сезон"}
{"url": "https://www.dnevnik.bg/ot_vas/galeriiotvas/2018/05/18/3180938_chitatelska_fotogaleriia_bern/", "text": "Не са много градовете, които са успели да запазят историческите си характеристики толкова успешно като столицата на Швейцария Берн. Старият град на Берн е включен от ЮНЕСКО в списъка със Световното историческо наследство и благодарение на 6-те км аркади (местните хора ги наричат Lauben) Берн се хвали с най-дългите защитени от времето търговски променади в Европа. (На снимката е Käfigturm [Затворническата кула], която е построена като градска порта по време на второто разширение на Берн през 1256 г. Разрушена е през 1640 г. и е построена наново незабавно след това.)", "date": "2018.05.18", "title": "Читателска фотогалерия: Берн"}
{"url": "https://www.dnevnik.bg/detski_dnevnik/2018/05/18/3178463_s_decata_v_pochivnite_dni_19_i_20_mai/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - С удължено работно време и вход свободен музеят \"Земята и хората\" ще празнува Нощта на музеите. Посетителите ще могат да видят постоянните и временни експозиции, както и програма, подготвена специално за събитието. А малкият робот Sanbot ще рецитира стихове за любими минерали.  - Националният политехнически музей ще разкрие тайните на българските откриватели и изобретатели чрез специалното участие на робота Санбот, който може да говори, пее и танцува.  - Зоопаркът  празнува своята 130-а годишнина  с богата програма. От 11 часа е \"Рожден ден за най-малките и техните родители\". Ще има концерт на Детския радиохор на Българско национално радио с диригент Теодора Димитрова. Следва: 11.30 ч. \"Джаз за деца\" с \"Венци Благоев ДЖАЗТЕТ\", гост-вокалист Марина Господинова, и детска вокална група \"Пим-Пам\" с диригент Ирена Христова; 12.30 ч. викторина за деца \"Минута е много\" с водещ Петър Вучков Най-дългата рисунка ще бъде направена в зоологическата градина в София - 130 метра, по случай 130-годишнината. През двата дни (19 и 20 май) на разположение на децата ще има бяло платно и флумастери, с които да я нарисуват. От 18 часа ще има тийн парти - среща с влогъра Крис Захариев; 18.30 часа - с рапъра Ендо, а от 19 часа - концерт \"Бандата на ръба\" (Б.Н.Р.) Всички събития от програмата са безплатни срещу закупен билет за вход в зоологическата градина. Касите ще работят с удължено работно време до 19 часа. От 10 до 20 ч. по случай Нощта на музеите Националният исторически музей организира занимания в своя Детски музейно-образователен център: 10 ч. – Рисунки с пясък – създаване на красиви картини от различни видове пясък. 12 ч. – \"О писменехь\" - изработване на инициали от картон, писане с пера и мастило. 15 ч. – \"Старото школо\" От 18.00 ч. – 20.00 ч. - \"Керамика\"- изработване на съдове от глина и глинени светилници; \"Чудодейното измивало\" – изработване на сапунчета. Ще има още рисунки с пясък, както и специалната игра \"Запознайте се с европейското културно наследство\" Цена на занимание в ателие – 8 лв.  С богата програма и вход свободен Националният военноисторически музей се включва в Нощта на музеите. Входът за постоянната хронологична и външната експозиция на музея, както и за най-новата изложба \"Враг/Приятел\" ще бъде безплатен от 18 до 24 ч. Ще бъде открита виртуалната интерактивна изложба \"Моите предци на война\", която е създадена от ученици от столични училища и екип на музея, в която са представени вълнуващи лични родови истории от Втората световна война. Друг интересен акцент в събитието ще е мултимедийна инсталация, която е разработена в сътрудничество с Център АЛОС.  - Музеят на авиацията обявява вход свободен в Нощта на музеите, а също и Регионалният исторически музей.  - В Нощта на музеите със специална програма и вход свободен се включва Военноморският музей и Парк-музеят на бойната дружба 1444 г. \"Владислав Варненчик\".  -  Международният фестивал за улични изкуства 6Fest  ще покаже каскада от летящ балон. Ще има също светлинен карнавален парад, Gabrovo Free Tour и парад на кокили.  Русенци и гости на града ще могат да се насладят на разнообразна здравословна храна, ще могат да направят профилактични изследвания безплатно, също да участват в интересни семинари с експерти в здравословното хранене и още много забавни занятия с деца. Събитието \"Здравословно и вкусно\" ще се проведе на площад \"Свобода\" в Зона 4 с подкрепата на Българо-румънския детски фонд към Българо-румънската търговско промишлена палата. Ще се проведат различни занимания с награди, изложба на рисунки на учениците от училище \"Леонардо да Винчи\" на тема \"Здравословен начин на живот\" и още изненади за деца от 5 до 15-годишна възраст. - Повече от 20 събития – игри, изложби, танцови изпълнения, уъркшопи, възстановки, театрални миниатюри, концерти, прожекции и презентации, очакват гостите на събитието \"Нощ в музея\", съобщиха организаторите от Регионалния исторически музей. За присъстващите са предвидени множество забавления, образователни инициативи, практически занимания, демонстрации, срещи с интересни творци, млади изпълнители и нови проекти, както и досег с традициите на региона. Традиционно програмата започва от 17 часа с поредица от активности, насочени към най-малките гости на музея. И тази година децата ще имат възможност да се превъплътят в образа на римски легионери с помощта на характерното за Римската империя облекло – щитове, ризници, шлемове, мечове. В Лапидариума на музея момчетата и момичетата ще направят своите първи стъпки в археологията. Разкопките ще се извършват под вещото ръководство на археолози, които ще покажат на децата как се откриват предмети, как се описват и датират находките. Играта \"Търсачи на съкровища\" пък ще провокира подрастващите да търсят предмети в музейните експозиции, да изказват предположения за техния произход и предназначение. Ще танцуват балерините от Националното училище по изкуствата в Русе, а китаристи от същото училище ще изнесат концерт в зала \"Княз Александър I\" на музея. Посетителите ще имат възможност да чуят също песни от концерт-спектакъл на Детска опера – Русе – \"Един нов свят\". Събитието ще прескочи и в Румъния, а пълната програма по часове можете да видите в прикачения файл.  - В Деня на Габровския карнавал, в 10 часа, в Музея на хумора и сатирата се открива Биеналето на хумористично–сатиричната детска рисунка, което тази година е посветено на света на карнавала и карнавалите по света. Имената на наградените участници ще станат известни по време на откриването. Всеки участник ще получи свидетелство за участие, а най-добрите художници – предметни награди и специални дипломи. В изложбата ще бъдат представени и 34 творби на ученици от 3 училища за хора със специални образователни потребности от побратимения на Габрово белгийски град Аалст. Изложбата ще продължи до 20 юли. Неделя  - Зоопаркът  празнува своята 130-та годишнина  с богата програма. От 19.30 часа започва първият за България и Европа воден куклен театър \"Райската птица\". Такъв съществува само на едно място в света – в делтата на Червената река - Виетнам. Това е древен традиционен куклен театър и до ден днешен тайните му остават загадка както за публиката, така и за професионалистите. Всички събития от програмата са безплатни срещу закупен билет за вход в Зоологическата градина. Касите ще работят с удължено работно време до 19 часа.  - В ателието \"Кървави експерименти\"на \"Био игри\" децата ще участват в състезателна игра за мерене на бавен и бърз пулс, както и в ролева игра, по време на която децата ще трябва да работят заедно, за да накарат макетът на сърце да заработи. Всяко дете ще си направи сърце. Занятието е от 11 ч. за деца между 5 и 7-годишна възраст. Необходимо е записване на  info@bio-game.org . При необходимост, информация можете да получите на 0882/ 523281.  -  Международният фестивал за улични изкуства 6Fest  ще покаже каскада от летящ балон. Ще има също светлинен карнавален парад, Gabrovo Free Tour и парад на кокили.", "date": "2018.05.18", "title": "С децата в почивните дни (19 и 20 май)"}
{"url": "https://www.dnevnik.bg/sviat/2018/05/18/3181094_otroveniiat_ruski_agent_skripal_e_izpisan_ot_bolnicata/", "text": "Руският агент Сергей Скрипал, който бе отровен през март, е изписан от болницата, съобщи агенция \"Ройтерс\". На 4 март  Скрипал и дъщеря му Юлия  бяха открити в безсъзнание на пейка в Солсбъри. От  веществото, с което бяха атакувани , пострада и британски полицай, като сега и тримата вече са изписани. Разследването установи , че те са били под въздействието на  нервнопаралитичния агент \"Новичок\" , произвеждан от Русия. Сергей Скрипал , някогашен полковник в руското Главно разузнавателно управление (ГРУ), получи убежище във Великобритания през 2010 г. при размяна на агенти. През 2004 г. Скрипал е бил арестуван от руската Федералната служба за сигурност (ФСБ) по подозрения, че е предавал руски агенти на британското разузнаване. След таен процес през 2006 г. той е бил осъден на 13 години затвор. Това хвърли  Лондон и Москва  в тежък  дипломатически конфликт . Великобритания и западните ѝ съюзници прогониха над 100 руски дипломати. Русия отхвърли всякакво участие в отравянето и отговори реципрочно на експулсиранията на дипломати", "date": "2018.05.18", "title": "Отровеният руски агент Скрипал е изписан от болницата"}
{"url": "https://www.dnevnik.bg/evropa/2018/05/18/3180647_kato_na_hotel_evropa_postroi_v_nish_nai-modernata/", "text": "След половин век в задънена улица финансиране от Европейската инвестиционна банка (ЕИБ) помага на Сърбия да изгради най-модерния си клиничен център - този в Ниш. Когато Србиянка Стоянович започнала да работи като медицинска сестра в третата по големина болница в Сърбия, се правели планове за нова болница в Ниш. Строителството започнало през 1970 г., но след много забавяния проектът бил изоставен за около 30 години, се разказва на сайта на ЕИБ. През април обаче Стоянович, която вече е пенсионерка, била една от първите пациентки, приети в най-модерната болница в Сърбия, новия Клиничен център на Ниш, който отворил врати през декември 2017 г. \"Бях приета в спешното отделение, къде ме посрещна един доктор. Грижеха се толкова добре за мен\", разказва Стоянович. Дълго чакане Строежът на новата болница започнал през 2013 г. в рамките на инвестиционна програма за 430 милиона евро за подобряване на клиничните центрове в страната. ЕИБ отпуснала заем в размер на 200 милиона евро за програмата. Целта била да се подобри здравеопазването в страната и то да стане по-достъпно за по-голямата част от населението. Освен Ниш проектът също включва дизайн, изграждане, реновация и оборудване на клинични центрове в Белград, Нови Сад и Крагуевац. Новата болница в Ниш е разположена на близо 45 000 квадратни метра, разполага със 17 операционни и над 600 легла. ЕИБ е финансирала изграждането и рехабилитацията на болницата със заем от 33 милиона евро, докато сръбското правителство е допринесло с 16 милиона евро, за да подпомогне закупуването на медицинско оборудване. \"Аз жъна ползите от това ново оборудване, което е безценно\", казва доктор Горан Станоевич, хирург в болницата. \"За последните няколко месеца работим в най-съвременни условия и се забелязва подобрението по отношение на лечението на най-тежките състояния, което води до това, че пациентите ни се подобряват, а това е най-важното нещо\", допълва той. Инвестиция в здравето на 2.5 млн. души Ниш се намира на 200 км южно от Белград и има население от почти 200 000 души. Новият клиничен център ще обслужва града, както и около 2.5 млн. души в югоизточна Сърбия. Преди центърът да отвори врати, пациентите често били прехвърляни към болницата в Белград, защото тази в Ниш не разполагала с необходимата техника. \"Но благодарение на модерното оборудване, което получихме, списъците на чакащите значително се намалиха\", казва доктор Милан Симич, радиолог в центъра. \"Така че ние, жителите на Ниш, няма да трябва да ходим повече в Белград. Може би жителите на Белград ще идват при нас\". Нови възможности за сръбските лекари Новите клинични центрове не просто ще помагат на пациентите. \"Искаме да модернизираме работната среда, за да насърчим младите лекари и медицински сестри да останат и да практикуват в страната си\", казва Анна Солецки, висш служител от ЕИБ, която работи по проекта. По думите й основната цел е сръбската здравна система да се доближи до най-добрите европейски стандарти. Стоянович е особено доволна от комфорта след операциите, който болницата осигурява. \"Двойна стая с частна баня значи много за пациента. Настаняването е като в хотел\".", "date": "2018.05.18", "title": "Като на хотел: Европа построи в Ниш най-модерната болница на Сърбия (видео)"}
{"url": "https://www.dnevnik.bg/bulgaria/2018/05/18/3181114_gradushka_e_unishtojila_polovinata_ot_posevite_v/", "text": "Големи щети е нанесла паднала снощи градушка върху земеделската продукция в Карнобатско, съобщи БНР. Унищожени са посеви и овощни насаждения и в две села в Айтоско. 50 процента от земеделската продукция в региона около Карнобат е унищожена. Ледените късове са били с големината на яйце и все още има купчини от тях по улиците, съобщи зърнопроизводителят Теодор Тодоров. \"Слънчогледът е унищожен сто процента, рапицата е унищожена 50 процента, пшеницата също 50 процента\". Нанесени са сериозни поражения върху лозята и трайните насаждения. Обстановката в Карнобат е била бедствена заради обилните валежи и градушката, обясни кметът на общината Георги Димитров. \"За кратко време се изсипа около 20 литра дъжд на квадратен метър. Междуприемните шахти не можаха да поемат водата. Тя изби по улиците. На две-три места се образуваха едни големи локви с дълбочина около един метър. В едно от училищата няма да има занятия, в училище \"Христо Смирненски\" изключихме тока. Наложи се да го изключим, защото бяха пълни воронките на улуците с лед и водата изби в помещенията. Жалко е, че замина реколта, която няма как да бъде възстановена\", каза кметът пред БНР. Силен валеж е имало и в Айтос. Вятърът е изпочупил клони, като дъждът и там е бил придружен с град. Градушката е нанесла поражения и върху земеделската продукция в айтоските села Пирне и Дрянковец, съобщи Рачо Рачев, ръководител на дирекция \"Кризи, бедствия и аварии\". \"Масово има нанесени щети на насажденията, на овощните градини, на зеленчуци, домати, картофи, пипер\". В момента комисия установява мащаба на нанесените щети.", "date": "2018.05.18", "title": "Градушка е унищожила половината от посевите в Карнобат и Айтос"}
{"url": "https://www.dnevnik.bg/photos/2018/05/18/3180994_fotogaleriia_fenove_na_megan_i_hari_spiat_pod_otkrito/", "text": "По-малко от 24 часа остават до големия ден за принц Хари и Меган Маркъл - 19 май. Почитателите на кралското семейство нямат търпение и са заели места на ключови позиции.", "date": "2018.05.18", "title": "Фотогалерия: Фенове на Меган и Хари спят под открито небе в очакване на сватбата"}
{"url": "https://www.dnevnik.bg/evropa/2018/05/18/3181081_budeshtata_koaliciia_na_antisistemnite_partii_v/", "text": "Двете италиански антисистемни партии (\"Лига\" и Движение \"Пет звезди\") сключиха споразумение за сформиране на управляваща коалиция, обещавайки увеличение на разходите и поставяйки страната на пътя на конфронтацията с ЕС, предаде \"Ройтерс\". Те все пак се отказаха от някои от най-радикалните си предложения.  Програмата  на  двете популистки партии  не предвижда излизане на Италия от еврозоната, нито референдум по въпроса. Тя обаче включва въвеждането в страната на универсален базисен доход от 780 евро месечно на човек. В документа, сключен след два месеца политически застой в третата по големина икономика в еврозоната, се призовава за милиарди евро данъчни съкращения, допълнителни разходи за социални помощи за най-бедните и отстъпване от пенсионната реформа. В крайното споразумение не се съдържа предложението, което щеше да бъде директно предизвикателство към фискалните правила на ЕС. В първоначална чернова на сделката, видяна от \"Ройтерс\", се призоваваше ЕС да създаде за Италия фискално пространство, като промени формулата, използвана за изчисление на националното дългово бреме, което според правилата трябва да бъде намалено. В крайната версия това предложение липсва, но все пак се призовава за преразглеждане на управленските и фискални правила на ЕС. Италия е третата икономика в еврозоната. Тя обаче е в криза от години, като държавният дълг възлиза на около 132 процента от БВП - най-високият в еврозоната след този на Гърция, отбелязва \"Ройтерс\". Окончателното коалиционно споразумение ще бъде подложено на одобрение от членовете на Движение \"Пет звезди\" днес, съобщи неговият лидер Луиджи ди Майо. Очаква се партия \"Лига\" също да се консултира със своята членска маса за коалиционното споразумение. Тя ще организира неофициални секции за гласуване на обществени места през уикенда. Двете популистки партии сключиха коалиционно споразумение близо два месеца и половина след парламентарните избори в Италия  на 4 март , които не излъчиха категоричен победител. Ако преговорите между тях се бяха провалили, това на практика щеше да означава свикване на нови избори.", "date": "2018.05.18", "title": "Бъдещата коалиция на антисистемните партии в Италия иска промяна на правилата в ЕС"}
{"url": "https://www.dnevnik.bg/analizi/2018/05/18/3181047_bezsilniiat_portier_na_es_i_mosta_na_vljubenite/", "text": "Ако още не сте се досетили, \"портиерът\" е българският премиер Бойко Борисов. Определението не е мое, а принадлежи на немския бизнес всекидневник \" Ханделсблат \" (дали използваната на немски дума се превежда като портиер или бияч пред входа е въпрос на избор). Дали обаче определението \"безсилен\" е коректно, или става дума за обикновено журналистическо заяждане? Бих отговорил на въпроса с уточняващ въпрос:  На първо място, пиар ефект. Той не е за подценяване. Повече от хиляда акредитирани журналисти отразиха добре режисираните, опаковани в медиен гланц събития. Кадрите и снимките на разходката на \"Трите М\" (Меркел, Макрон и Мей) по Моста на влюбените и широкоплещестият, гостоприемно усмихнат загорял Борисов, разперил ръце да ги посрещне, обиколиха света. Вече сте чували тези \"крилати фрази\": \"От 15 г. след Солун не е имало среща на такова ниво и в такъв мащаб по тази тема\", \"това е важен етап от Берлинския процес\", \"кулминация на българското председателство на Съвета на ЕС\". Ако някой на другия край на Европа (или на света изобщо) още не беше чувал за Борисов, сега вероятно поне е повдигнал вежди и се е запитал: Като най-бедната, най-корумпираната и с най-зависимите (т.е. най-несвободни) медии в ЕС имиджът на България и нейното управление се нуждае от изпиране. В това отношение срещата свърши полезна работа. Любопитен факт – дори председателят на Партията на европейските социалисти (ПЕС) Сергей Станишев определи срещата като успех. Друг е въпросът, че иронията, която често може да се чуе в богатите високоразвити страни в ЕС, когато стане дума за България, трудно може да бъде заглушена с един медиен замах, помпозни снимки на държавни и правителствени ръководители, телешки кюфтенца с лютеница, порции шопска салата и пр., осигурени от 15 безупречни готвачи и чевръсти сервитьори.  Социологията показва, че инициативата на Борисов се ползва с общественото одобрение (50% от анкетираните смятат, че страната има интерес от интегрирането на Западните Балкани, показва скорошно проучване на \"Тренд\"). Съвсем (не)случайно на 17 май беше приет докладът на временната комисия в парламента, създадена да установи фактите около продажбата на българския бизнес на ЧЕЗ на \"Инерком\" на г-жа Гинка Върбакова. Накратко комисията не свърши нищо. Тя не успя да разсее мътилката и съмненията около сделката, която може да бъде определена като най-грандиозния скандал, заплашващ легитимността и поставил под съмнение \"мениджърските\" умения на кабинета \"Борисов 3\" до момента. На фона на медийния шум от срещата на върха почти никой журналист, анализатор и пр. не отдели време да коментира този много по-пряко засягащ българското общество (и конкретно 3 млн. потребители на електроенергия) въпрос. Второ, конкретните теми на срещата в София всъщност бяха три: реакцията на ЕС срещу решението на САЩ едностранно да се откаже от ядрената сделка с Иран; протестът на превозвачите срещу \"реформата Макрон\" (т.нар. \"Мобилен пакет\" 1) и, разбира се, интегрирането на Западните Балкани.  Очаквано ЕС реагира остро на \"капризното решение\" на американския президент Доналд Тръмп за Иран. От една страна, въпросната сделка е ключова за сигурността (визирам мониторинга, осъществен от международни инспектори, на иранската ядрена програма; тук трябва да се каже, че въпреки решението на САЩ близкоизточната страна потвърди, че остава в сделката). От друга, ходът на Вашингтон засяга пряко икономически интереси на компании като френския петролен гигант Total, който обмисля изтегляне от Иран поради опасност от американски санкции. Така Total няма да може да реализира договорения проект на стойност 2 млрд. долара за разработка на иранското гигантско газово находище South Pars. По отношение на \"закона Макрон\" българското правителство заяви, че ще подкрепи превозвачите. Министър Московски директно се ангажира с това, а министерството на транспорта вече е изготвило компромисни текстове (според които се предлага връщането в страната на определен период от време – три седмици - да не е задължение, а право на шофьора). По-важното е, че и Европейската народна партия (ЕНП) се обяви в защита на нашите превозвачи.  (едно изкуствено понятие, неологизъм, в което се включват Сърбия, Черна гора, Македония, Босна и Херцеговина, Косово и Албания). Тук новината от срещата, която дойде от Ципрас и Заев, беше свързана с една от ябълките на раздора в региона – вероятността да бъде постигнато споразумение за промяна на името на БЮРМ, което да удовлетворява Гърция, която сега спира Македония по пътя й към НАТО и ЕС. По отношение на темата за признаването на независимостта на Косово, обявена през 2008 г., напредък не бе отбелязан (не само Сърбия, но Испания, Румъния, Гърция, Кипър и Словакия, които имат проблеми със сепаратистки и др. подобни искания и движения, трудно ще приемат условията на Прищина). Бяха подписани и няколко документа. Александър Антич, министърът на енергетиката и минното дело в Сърбия, и министърът на енергетиката на България Теменужка Петкова подписаха договор за изграждане на газова връзка между двете държави (срокът за изграждането й е до 2022 г.). Беше подписан и Меморандум за разбирателство между Сърбия и Европейската инвестиционна банка.  Що се отнася до дългоочакваната  декларация , опасявам се, че тя не визира нищо конкретно за интегрирането на Западните Балкани в ЕС (за мен 2025 г., обсъждана от експертите като година за приемане на Сърбия и Черна гора, остава по-скоро един твърде оптимистичен срок). Причините са в две групи: от една страна, дори Сърбия и Черна гора, \"отличниците\", са още далеч от европейските стандарти (БВП на Сърбия е около 70% от този на най-бедната страна в ЕС – България). От друга, има голяма обратна тяга, насочена срещу Берлинския процес – настроенията в Германия, Франция и редица други страни са срещу ново разширение.  Основната е предоставянето на алтернатива на опитите на други геополитически фактори (Русия, Турция, Китай и т.н.), които се опитват да въздействат върху региона, в който те виждат пробойна, пукнатина в европейската ризница, която могат да използват. Не съм убеден обаче, че членството в ЕС непременно ще спре този тип враждебни на европейския проект влияния. Ключови инвеститори от Западна Европа се изтеглят от България (причините са основно две: недостатъчна печалба, но също лошата институционална среда и корупцията в публични сектор). Те все по-често са заменяни с такива от страни от Далечния изток, Русия и др. Два примера: концесионерът на пловдивското летище е китайска компания (за която има информация, че е била предпочетена, въпреки че в момента има сериозни финансови трудности); най-голям интерес към възродения проект \"Белене\" проявява китайската CNNC. Важно е да се каже, че разговорите на 16 и 17 май не донесоха никакви новини и по темата за присъединяването на България към ERM II и Шенген. Тези въпроси, разбира се, не бяха част от дневния ред, но бяха поставени от журналистите след срещата на президента Макрон например. България, изглежда, не желае, да приеме искането на Брюксел – първо да стане част от Банковия съюз, а после да влезе в ERM II. Въпросът е защо? Дали притеснението не е в това, че европейските финансови институции ще надничат в кухните на българските банки?  В заключение тезата, че срещата на върха в София е чисто реторическо упражнение или лишен от съдържание театър без практически ползи, не е коректна. От друга страна, този спектакъл не може дългосрочно да измести конкретните вътрешнополитически проблеми, които застрашават кабинета \"Борисов 3\".", "date": "2018.05.18", "title": "Безсилният портиер на ЕС и Мостът на влюбените"}
{"url": "https://www.dnevnik.bg/evropa/2018/05/18/3181130_evrokomisiiata_zadeistva_merki_za_zashtita_na_biznesa/", "text": "Европейската комисия обяви, че за да защити европейския бизнес в Иран, е започнала процес по подновяване на мерки за блокиране на санкциите, след като САЩ се оттеглиха от ядреното споразумение и възобновиха наказателните мерки срещу Техеран, предаде \"Ройтерс\". В изявление на еврокомисията се посочва, че  тя е \"започнала  формалния процес по активиране на блокиращия статут, като е обновила списъка с американските санкции срещу Иран\". \"Докато иранците спазват своите ангажименти, ЕС, разбира се, ще се придържа към споразумението, на което беше архитект\", каза председателят на Еврокомисията Жан-Клод Юнкер и предупреди, че решението на САЩ отново да наложат санкции \"няма да остане без последици\", предаде БТА. Първата стъпка е одобряване на \"блокиращ регламент\", който \"забранява на компаниите от ЕС да изпълняват екстериториални санкции на САЩ, разрешава на компаниите да си възстановяват по съдебен ред загубите от действията на трети лица, изпълняващи тези санкции, и анулира действието на каквито и да е чуждестранни съдебни решения за изпълнение на санкциите на САЩ на територията на ЕС\", заяви Европейската комисия. Блокиращият статут от 22 ноември 1996 г. (No 2271/96)  е регулация \"за защита от ефектите от екстериториално прилагане на законодателство, прието от трета страна, и на основаните или произтичащи от него действия\". Тя е създадена покрай опитите на САЩ да наказват чуждестранни компании заради това, че търгуват с Куба. Тази мярка никога не е прилагана, тъй като тогава Вашингтон отстъпва от заплахата си. Еврокомисията обясни, че мерките на ЕС ще влязат в сила до два месеца, освен ако Европейският парламент и правителствата на ЕС не го отхвърлят. Ако има силна политическа подкрепа, може да бъдат задействани и по-рано. Брюксел също така цели да позволи на Европейската инвестиционна банка да финансира дейности в Иран. Ето защо днес Европейската комисия започна и процедура, за да позволи на банката да продължи да поддържа европейските инвестиции в Иран, по-специално за малките и средните предприятия, допълва \"Франс прес\". Европейската комисия предлага още правителствата в ЕС да извършват директни парични преводи към иранската централна банка. Стъпката, с която ще се направи опит да бъде заобиколена финансовата система на САЩ, би позволила на европейските компании да се разплащат с Иран за изнасяния петрол и да бъдат репатрирани ирански фондове в Европа, каза неназован високопоставен европейски източник с уговорката, че детайлите тепърва трябва да бъдат разработени. \"Председателят на Комисията Жан-Клод Юнкер предложи това на държавите членки. Сега трябва да проучим как можем да улесним плащанията за петрола и как да репатрираме ирански фондове в Европейския съюз до централната банка на Иран\", заяви същият източник, който, според \"Ройтерс\", участва пряко в дискусиите. \"Процедурата може да бъде прекратена, ако политическите обстоятелства не оправдават приемането на мерките\", се казва в съобщението на Европейската комисия.", "date": "2018.05.18", "title": "Еврокомисията задейства мерки за защита на бизнеса в Иран от санкциите на САЩ"}
{"url": "https://www.dnevnik.bg/sport/2018/05/18/3181084_selekcionerut_na_belgiia_produlji_dogovora_si_do_2020_g/", "text": "Селекционерът на националния отбор на Белгия Роберто Мартинес ще остане начело на тима до 2020 г. Според белгийските медии испанецът, чийто договор с \"червените дяволи\" изтичаше след края на световното първенство по футбол, ще продължи да получава по 1 милион евро на година. От Белгийската футболна федерация (RBFA) заявиха, че \"безупречната му работа в световните квалификации\" е била в основата да предложат нов договор на Мартинес. По пътя към Русия 2018 Белгия завърши първа в своята група след девет победи и едно равенство. \"От назначаването му през август 2016 г. федерацията е възхитена от положителното, професионално и искрено сътрудничество с Роберто Мартинес. За федерацията решението да продължи да работи с треньор с международен опит е добре обмислен избор\", се казва в изявлението на RBFA. Мартинес пое към предизвикателството с националния отбор на Белгия след края на Евро 2016. Дотогава испанецът беше водил единствено клубни тимове, сред които английските \"Суонзи\", \"Уигън\" и \"Евертън\". Мартинес има 17 мача начело на Белгия, в които е постигнал 12 победи, четири равенства и една загуба. В понеделник специалистът ще обяви състава си за световното в Русия. Белгия е в една група с Англия, Тунис и Панама. Шампионатът на планетата започва на 14 юни и ще продължи до 15 юли.", "date": "2018.05.18", "title": "Селекционерът на Белгия продължи договора си до 2020 г."}
{"url": "https://www.dnevnik.bg/evropa/2018/05/18/3181147_ot_dnes_moje_da_se_glasuva_za_bulgarskite_pesni_koito/", "text": "От днес до 18 юни всички българи могат да участват в гласуване за избор на шест песни, които да представят България в първата \"Книга на песните на Европейския съюз\". Български певци от различни хорове, както и певци - студенти и учители от Музикалната академия и от Академията за музикално, танцово и изобразително изкуство - Пловдив, номинираха 56 български песни, между които хората могат да изберат. До момента над 23 000 души от 13 страни членки са гласували за шест песни, които да представят страната им. Българите са 14-ата подред европейска нация, която ще гласува. Шестте категории, които бяха избрани от 17 музикални академии от 14 страни членки, са \"Песни за любовта\", \"Природа и сезони\", \"Свобода и мир\", \"Народни песни\", \"Песни за вярата\" и \"Детски песни\". Можете да гласувате  тук . Някои нации са избрали класически песни, които са добре познати в цяла Европа. Австрийците са избрали световноизвестната коледна песен \"Тиха нощ, свята нощ\" на Франц Груб, ирландците са избрали народна песен - \"Уиски в яхтата\", а германците - \"Добър вечер, лека нощ\" на Брах. От друга страна, много от другите песни са предпочетени да останат в тайна поради това, че рядко се изпълняват извън държавата членка, от която произхождат. На страницата на българската песен гласуващите могат да намерят както песни, които са добре познати извън България, така и песни, които са най-вече известни в България. По план първото издание на \"Книга на песните на ЕС\" трябва да излезе на Деня на Европа – 9 май 2019 г. 162 песни ще бъдат отпечатани на националния им език и на английски език – в две колони една до друга. Евентуални приходи от инициативата ще бъдат оползотворени за издаването на втори екземпляр на книгата, който ще бъде преведен на всичките 24 официални езика в ЕС. Организацията \"Книга на песните на Европейския съюз\" е основана през януари 2015 г. от трима датчани и един италианец. Повече информация можете да намерите  тук . Номинираните български песни можете да видите в прикачения файл.", "date": "2018.05.18", "title": "От днес може да се гласува за българските песни, които да влязат в първата \"Книга на песните на ЕС\""}
{"url": "https://www.dnevnik.bg/bulgaria/2018/05/18/3181139_glavniiat_svidetel_po_deloto_za_ubiistvoto_v/", "text": "Братът на Йоан Матев - Марсел Матев, обяви днес пред съда, че ще се възползва от правото си да не свидетелства по делото срещу брат си, обвинен за убийството на 15-годишния Георги Игнатов в Борисовата градина през юни 2015 г. Именно Марсел Матев заведе полицията до мястото, където е заровено оръжието на престъплението – нож. Експертизата пък не откри ДНК материал по него. Братът на подсъдимия е ключов свидетел в процеса, защото според разследващите именно на него Йоан Матев е разказал за убийството. Днес Марсел Матев не коментира защо отказва да свидетелства, съобщава БНТ. На предишното заседание  бе разпитана приятелката на Георги Игнатов - Лора, която разказа пред съда подробности около смъртта му. По думите ѝ след нападението съученичка на Йоан Матев е изпратила бележка с информация, в която се описва как в деня на убийството той е закъснял за училище, мил се е в тоалетната на училището, преоблякъл се, а след това по настояване на директорката бил принуден да си извади извинителна бележка, въпреки че нямало такава практика в училището. Делото започна по същество през април. Обвинителният акт бе внесен в края на 2017 г. Йоан Матев е обвинен в умишлено убийство. Ако бъде признат за виновен, той ще получи наказание от 5 до 12 години лишаване от свобода, защото в момента на убийството е бил непълнолетен. Георги Игнатов беше намерен намушкан на пейка в Борисовата градина в началото на юни 2015 година. Малко след това полицията разпространи запис, на който се вижда тичащ младеж в района на местопрестъплението, за когото се предполагаше, че е извършителят. Матев беше задържан през февруари 2017 година, а ножът, с който се смята, че е убит Игнатов, беше  открит близо до местопрестъплението в хода на разследването .", "date": "2018.05.18", "title": "Главният свидетел по делото за убийството в Борисовата градина през 2015 г. отказа да говори"}
{"url": "https://www.dnevnik.bg/bulgaria/2018/05/18/3181100_goranov_borbata_s_kurlejite_i_komarite_e_zaduljenie_na/", "text": "Борбата с кърлежите и комарите в страната е задължение на общините, които имат пълната възможност в рамките на своите бюджети да финансират тази дейност. В нея няма да се включва държавата. Това заяви министърът на финансите Владислав Горанов по време на днешния парламентарен контрол. Горанов добави, че практическото прилагане на тези мероприятия трябва да е редовно. \"От 2005 до 2014 година са правени трансфери от държавния бюджет, но не смятам, че това е работа на държавата. Смятам, че общините имат достатъчно капацитет да се справят с този проблем\", посочи той. В момента общините извършват самостоятелно третиране, опушване и локално пръскане на терените, но няма цялостна координация, коментира депутатът от БСП Васил Антонов. Според него проблемът се отнася не само до крайдунавските, а до всички общини в страната.", "date": "2018.05.18", "title": "Горанов: Борбата с кърлежите и комарите е задължение на общините, не на държавата"}
{"url": "https://www.dnevnik.bg/sport/2018/05/18/3181120_grigor_dimitrov_shte_e_postaven_v_top_4_na_rolan_garos/", "text": "Григор Димитров ще бъде поставен сред първите четирима във втория за годината турнир от Големия шлем - \"Ролан Гарос\". Така българинът ще избегне среща с десеткратния шампион Рафаел Надал поне до полуфиналите. Другите двама тенисисти, с които шампионът от финалите на АТП няма да играе преди финалната четворка в Париж, са победителят от мастърса в Мадрид Александър Зверев и финалистът от Australian Open Марин Чилич. Надал ще е поставен под №1, а Димитров ще бъде трети или четвърти в зависимост от представянето на Чилич. Ако хърватинът преодолее четвъртфиналите в Рим, българинът ще е №4 в схемата. Присъствието на Димитров сред първите четирима поставени в Париж зависеше от Хуан Мартин дел Потро. Аржентинецът се отказа заради контузия по време на мача с Давид Гофен от осминафиналите в Рим и няма да може да измести българския тенисист. Димитров ще загуби четвъртото си място в световната ранглиста, ако Чилич победи Пабло Кареньо Буста и се класира за полуфиналите в Рим. Световният №1 Роджър Федерер обаче пропуска целия сезон на червени кортове и ще освободи една позиция. Другите големи имена при мъжете, които няма да играят в Париж, са Анди Мъри и Жо-Вилфред Цонга. Участието на Дел Потро също е под въпрос заради травмата в слабините, която получи в четвъртък. Откритото първенство по тенис на Франция, което ще се проведе за 122-и път, започва на 27 май. Жребият ще се тегли два дни по-рано.", "date": "2018.05.18", "title": "Григор Димитров ще е поставен в топ 4 на \"Ролан Гарос\""}
{"url": "https://www.dnevnik.bg/sport/2018/05/18/3181162_rali_dakar_shte_ima_samo_deset_etapa_i_shte_e_izcialo/", "text": "Рали \"Дакар\" ще се проведе изцяло на територията на Перу през 2019 г., обявиха организаторите от ASO. Със закъснение те представиха маршрута за следващия сезон. Отлагането се наложи, след като  в последния момент преди насрочената за преди няколко дни пресконференция Чили се отказа . Неуспешни са се оказали преговорите с Еквадор, Боливия и Аржентина. Така за първи път, откакто през 2009 г. състезанието се премести в Южна Америка, домакин ще е само една държава. Следващият сезон ще започне в Лима на 6 януари и ще се състои от десет етапа. Надпреварата ще приключи на 17 януари. Това е с четири етапа по-малко спрямо \"Дакар 2018\". След няколко месеца ще бъдат обявени точният маршрут и дължината му. Голямата промяна в състезателния план е, че участниците, които отпаднат през първата седмица, ще могат да се завърнат в надпреварата след почивния ден. Те обаче ще са поставени в отделно класиране и с различен ред на стартиране.", "date": "2018.05.18", "title": "Рали \"Дакар\" ще има само десет етапа и ще е изцяло в Перу през 2019 г."}
{"url": "https://www.dnevnik.bg/sport/2018/05/18/3181178_laboratoriiata_v_bukuresht_e_prikrivala_polojitelni/", "text": "Лабораторията в Букурещ е прикривала положителни допинг проби чрез бившия си директор Валентин Поп. Това е установило разследване на Световната антидопингова агенция (WАDA), което беше представено на среща на управителния съвет на организацията в Монреал. Директорът на отдела за разузнаване и разследвания към WADA Гюнтер Юнгер потвърди, че този случай е причината лабораторията в Букурещ да е без акредитация. Тя беше отнета през февруари и оттогава в сградата не могат да се извършват никакви антидопингови дейности, включително тестове на урина и кръв. Първоначално правата на румънската лаборатория бяха спрени за шест месеца и трябваше да бъдат възстановени през август. Това почти сигурно няма да се случи. В зависимост от резултата от текущото разследване ще стане ясно дали и с колко ще бъде удължена санкцията. Според разследването на WADA Поп не е действал на своя глава, а под влиянието на \"външен субект\". Той е прикрил най-малко две положителни проби, взети от неназовани румънски състезатели по борба през 2016 г. Бившият директор на лабораторията в Букурещ не само не е съобщил за резултата от пробите, а ги е въвел като отрицателни в антидопинговата система за управление и администрация (АДАМС), се казва още в доклада, който първо е изтекъл в германското списание \"Шпигел\". \"Директорът не е действал сам\", обясни Юнгер пред insidethegames.biz. Германецът добави, че ръководеният от него отдел тепърва ще опита да определи \"точния характер на външната намеса\" в работата на румънската лаборатория. Юнгер е член на независимата комисия на WADA, чийто доклад доведе до  изхвърлянето на Русия  от две поредни олимпиади и изключването й от международната лека атлетика. Той заяви, че \"основните участници\" в случая с лабораторията в Букурещ са идентифицирани, след като екипът му е интервюирал 11 души. Разкритията се базират на показанията на свидетел, които по думите на германеца са се потвърдили в хода на разследването.", "date": "2018.05.18", "title": "Лабораторията в Букурещ е прикривала положителни допинг проби"}
{"url": "https://www.dnevnik.bg/sport/2018/05/18/3181226_plamen_konstantinov_ochakva_podkrepata_na_publikata_za/", "text": "Българският национален отбор по волейбол е в настроение за Москва, от където на практика започва новият сезон. Там съставът ще изиграе две контроли срещу европейския шампион Русия. Последните две проверки преди началото на новосъздадения турнир Лига на нациите ще проведат в събота и неделя. Надпреварата, която от тази година заменя Световната лига, започва на 25 май. В първия кръг България ще играе с Китай, САЩ и Аржентина в Пекин. Във втория уикенд (1-3 юни) националите ще посрещнат Сърбия, Австралия и Русия в зала \"Арена Армеец\". \"Очаквам пълни зали, защото ще имаме нужда от подкрепа. Винаги когато отборът е играл пред нашите фенове, се е получавала незабравима атмосфера\", каза селекционерът Пламен Константинов преди заминаването. В състава за Пекин ще дебютира центърът на шампиона \"Нефтохимик\" Илия Петков. Николай Николов и Тодор Скримов получиха почивка за първия кръг от Лигата на нациите, а звездата на тима  Цветан Соколов ще отсъства шест месеца заради операция в коляното .  Константинов допълни, че иска да види подкрепа и към женския национален отбор, който в събота започва участието си в европейската Златна лига. Селекционерът си спомни за момент, в който неговите възпитаници и женският тим са играли в един ден в зала \"Конгресна\" във Варна. \"На мъжкия мач залата беше пълна, но преди това беше като в църква. Само нямаше кой да удари камбаната и да каже една молитва. Стана ми мъчно и неприятно за момичетата\", каза още Константинов. ", "date": "2018.05.18", "title": "Пламен Константинов ще разчита на подкрепата на публиката за новия сезон"}
{"url": "https://www.dnevnik.bg/bulgaria/2018/05/18/3181326_roditeli_iskat_otmiana_na_zapreshtenieto_na_hora_s/", "text": "Хората с увреждания не са само отхвърляни. Много от тях са напълно обезвластявани. Представете си живот, в който не ви е позволено да вземете нито едно решение за себе си. Това се нарича запрещение. В България над 7 хиляди души са поставени под запрещение. Те не могат да работят, да се женят, да решават къде и с кого да живеят. Днес мислех за това как някой ден ще изляза на двора, ще мина през портата, ще отида на спирката, автобусът ще дойде, аз ще се кача, ще минем през гората и ще гледам дърветата, които видях за последно преди десет години, когато ме докараха тук; ще сляза в града, ще отида някъде, където продават торти, ще погледам витрината, ще кажа - една торта с ягоди, моля; момчето зад щанда ще каже - страхотен избор - това е любимата ми - заповядайте; аз ще платя, ще взема чинията, ще седна с гръб към всички и ще се разплача от щастие - заради ягодите, заради отношението, но най-вече, защото това ще е първото взето решение в живота ми. В стаята ми има телевизор, който работи постоянно. Мисля, че знам всичко за живота, който не ми е позволено да живея. Текстът е на активистът за човешките права Яна Бюрер Тавание, а монологът е на героинята Алекс - образ на един от 7-те хиляди души с интелектуални и психосоциални затруднения, които живеят в България. С този тест започва и книжката, която получаваха спрелите се минувачи покрай шатрите на събитието \"Дни на способностите\" в София.  Инициаторите са група родители и професионалисти, която от години прилага на практика принципа на подкрепеното вземане на решение, като алтернатива на запрещението на за хората с увреждания. Тяхната цел е приемането на закон, който ще отмени запрещението и ще позволи на хората с интелектуални или психично-здравни затруднения да упражняват правата си и да вземат решения в собствения си живот. В пешеходната зона на столичния бул. \"Витоша\", както и в Ловеч и Варна днес и в Кюстенди, Видин, Пловдив, Русе, Търговище и Добрич утре, те събират подписи от граждани, които искат да ги подкрепят. \"Запрещение идва от думата запретен, която означава забранен. Хората, поставени под запрещение, на практика са забранени, зачеркнати. Те не могат да вземат никакви решения за себе си. Цялата им воля и същност са подменени, като властта върху живота им е поставена в ръцете на някой друг\", пишат организаторите на  инициативата . Проектът на Закона за физическите лица и мерките за подкрепа  беше одобрен от Министерския съвет  през юли 2016 година, мина обсъждане в няколко комисии (по правни въпроси, по вероизповеданията и правата на човека, по регионални политики по социалната политика, по здравеопазването) и беше приет на първо четене. В края на 2016 година обаче кабинетът \"Борисов 2\" подаде оставка и законопроектът потъна. Конвенцията за правата на хората с увреждания на ООН изисква всички форми на запрещение да бъдат отменени. Тя е ратифицирана от България още през 2012 г., което задължава държавата да промени законодателството си. Запрещението обаче продължава да съществува и днес. \"Много хора дори не подозират, че съществува такъв закон, а тези 7 хиляди души съществуват, но са невидими. Те са лишени от елементарни човешки права\", каза Анета Тенева от фондация \"Лумос\". За тези от тях, които живеят в институция, това се усеща особено силно - нямат право на избор на храна, на избор на облекло, на достъп до собствени средства, нито да бъдат информиран и да дават съгласие за лечението си. Няма значение дали имат мнение. Никой не ги пита. \"Няма нужда от повече обществено обсъждане на законопроекта, решението трябва да се вземе в парламента\", каза пред \"Дневник\" Надя Шабани от Български център за нестопанско право. \"Ние имаме нужда да се увлечем и да поискаме позитивно промяна. Минимум по закон са необходими 50 подписа, а ние имаме над 2500 дотук, а утре и вдругиден ще бъдат събрани още много\", каза Шабани. Събраните подписи ще бъдат внесени в Народното събрание до 27 юни.  В шатрите на събитието младежите от организаторите фондация \"Светът на Мария\" и асоциация \"Аутизъм\" показваха как се правят значки и се изрисува камъче. Посетителите на шатрата \"Щурите глави\" трябваше да си представят, че са Алберт Айнщайн само за момент, а от Глобална инициатива в психиатрията-София им помагаха да запечатат този момент на снимка. \"А докато се снимате, се замислете – достатъчно гениални ли сте, за да се изплезите и да не ви помислят за ненормален\", питат организаторите.  На събитието в София беха разположени шатрите на организаторите от Български център за нестопанско право, Българска асоциация за лица с интелектуални затруднения, Глобална инициатива в психиатрията-София, Асоциация Аутизъм, Фондация \"Светът на Мария\" и Фондация \"Лумос\". Майстори дърводелци, колекционери на таксита, артистични творци художници и редящи 3D пъзели, дори готвачи и баристи – минаващите се запознаваха и с младежите от фондация \"Лумос\". В същата шатра с кафе и чай черпеха и социално-ангажираните ученици от  \"Интеракт клуб София-Тангра\"  към Първа английска езикова гимназия. Научили от майката на едно от децата, от клуба решили че това е кауза, за която могат да се застъпят с удоволствие и хъс, разказаха младежите. Свързали се веднага с организаторите, които ги поканили да направят своето \"Социално кафе\". Желаещите да подкрепят промяната могат да се подпишат на столичния бул. \"Витоша\" днес до 20 часа или на  сайта на инициативата .", "date": "2018.05.18", "title": "Родители искат отмяна на запрещението на хора с ментални увреждания"}
{"url": "https://www.dnevnik.bg/sviat/2018/05/18/3181374_uchenik_otkri_strelba_v_uchilishte_v_sasht_ima_zaginali/", "text": "Десет човека може да са загинали в стрелба в училище в Тексас, съобщава агенция \"Ройтерс\". Стрелецът вече е задържан - той е бил ученик, съобщи шерифът на окръг Харис Ед Гонсалес. \"Има многобройни жертви, може са между осем и десет\", уточни той. Нападението е станало в училище в Санта Фе, в което учат 1400 деца.", "date": "2018.05.18", "title": "Ученик откри стрелба в училище в САЩ, има загинали"}
{"url": "https://www.dnevnik.bg/evropa/2018/05/18/3181156_niama_da_e_skoro_es_poparva_nadejdite_za_chlenstvo_na/", "text": "Опасения заради върховенството на закона и корупцията плюс умора от разширяването доведоха до това, че шестте страни не получиха много от срещата на върха в София. Продължавайте да чакате на опашката, но не очаквайте вратата да се отвори скоро. Това беше посланието,  отправено вчера към шест балкански държави , надяващи се да се присъединят към ЕС. Шестте бяха поканени на срещата на държавните и правителствените ръководители от ЕС в София като жест, с който да бъде потвърден техният път към членство в ЕС. Вместо това на срещата на върха изпъкнаха разделенията за това дали блокът може да се справи с по-нататъшно разширяване в обозримо бъдеще или не. ЕС има голямо желание да предложи стимули на шестте държави предвид тревогата от възможна нестабилност и нарастващата роля на Русия в региона. Комисарят по разширяването Йоханес Хан неколкократно е казвал, че ЕС би трябвало да \"изнася стабилност\" в региона, за да избегне \"внасянето на нестабилност\". Но много държави членки не са склонни да се дават конкретни обещания. Еманюел  Макрон се очерта като водещия противник  на по-нататъшно разширяване на ЕС. \"Мисля, че е необходимо да се отнасяме към евентуално ново разширяване с голямо благоразумие и строгост\", каза френският президент пред журналисти в София. \"Последните 15 години показват път, който отслабва Европа, като постоянно се мисли, че тя би трябвало да се разширява.\" На срещата на върха  беше приета декларация , в която беше предложена подкрепа за \"европейска перспектива\" на шестте балкански страни, но в която забележимо липсваха думите \"присъединяване\" или \"разширяване\". Черна гора и Сърбия са напреднали най-много по пътя към присъединяване, като се обсъжда евентуална дата за членство през 2025 г., макар мнозина да смятат това за безнадеждно оптимистично. Следващия месец се предвижда да бъде взето решение дали да бъдат започнати преговори, които могат да доведат до присъединяване на Албания и  Македония . \"Европейската перспектива\" за другите две държави - Косово и Босна и Херцеговина - е извънредно неясна и едва ли ще бъде осъществена в близко бъдеще. \"Слонът беше в стаята, затова трябваше да говорим за него\", каза албанският министър-председател Еди Рама, след като излезе от обяд с лидерите от ЕС, описан от него като \"много дискусионен\" и \"спор\". Рама каза, че си тръгва, изпълнен с известен позитивизъм, че ЕС все пак може да започне преговори за присъединяване с неговата страна и Македония през юни, но също така сравни неясните ангажименти на ЕС с комунистическото обещание за светло бъдеще, което винаги е било \"току зад ъгъла\". \"Ние живяхме 50 години с червен хоризонт, който никога не достигнахме. Не искаме сега да живеем със син хоризонт\", каза той. Все по-агресивната външна политика на Русия на Западните Балкани занимава умовете на европейските политици и също така е използвана от политическите елити в страните като предупреждение, че не могат да чакат Европа до безкрайност. \"ЕС е наясно, че има силни съперници на Балканите. В международните отношения няма вакуум. Ако някой се оттегли или не иска да действа, някой друг ще го направи\", каза външният министър на Черна гора Сърджан Дарманович пред \"Гардиън\" по-рано този месец. Умората от разширяването плюс тревогата заради върховенството на закона и корупцията в балканските държави обаче означава, че мнозина в ЕС изпитват неудобство от перспективата за приемане на нови членове, особено във време, когато самият блок води вътрешни дебати за това как да се справи с отстъплението от демокрацията в Полша и  Унгария . \"Предвид поведението на Унгария, Полша и Хърватия няма апетит да се внасят нови страни със същите проблеми\", каза европейски дипломат, работещ в една от западнобалканските държави. \"Но ако процесът на интеграция в ЕС бъде спрян, е много трудно да бъде съживен, а ако страните бъдат тласнати към Китай и Русия, може да бъде загубено много.\" Дипломатът определи срещата на върха в София като \"важно послание за страните, че е по-добре да се стегнат\". Но изглежда, че ЕС изисква такова ниво на реформи, което едва ли може да се очаква от група правителства, чиито лидери потискат медиите и са свързани с корупционни скандали. \"Те имат желание за реформи, но само доколкото това не засяга основните им интереси\", каза политологът Флориан Бибер, който се занимава главно със Западните Балкани. Налице е и въпросът за името на Македония, срещу което възразява Атина заради сходството му със северните райони на Гърция. Лидерите на двете страни се срещнаха в София и казаха, че са близо до постигане на споразумение за ново име на Македония. След това и проблемът с Косово, което обяви независимост от Сърбия през 2008 г., но пет страни от ЕС не го признават. В повечето от шестте балкански държави според социологическите проучвания голямо мнозинство подкрепя интеграцията с ЕС и лидерите горят от желание да се върнат у дома с твърди обещания от ЕС, които да покажат на своите граждани. По думите на Рама той приема, че действителното присъединяване няма да стане в скоро време, но смята, че пътят на интеграцията е важен за надеждите на младите албанци. \"Нужно е да им дадем ясна перспектива, че един ден ще бъдем в Европа\", каза той. /БТА", "date": "2018.05.18", "title": "Няма да е скоро: ЕС попарва надеждите за членство на балканските държави"}
{"url": "https://www.dnevnik.bg/politika/2018/05/18/3181354_ako_proektut_za_aec_belene_e_pazaren_sreshtu_nego/", "text": "Ако проектът АЕЦ\"Белене\" бъде изпълнен на пазарен принцип, тогава срещу него няма как да има политически аргументи, а само икономически. В това е убеден вицепремиерът Томислав Дончев. \"Ако не се случи по такъв начин (от частна компания и без държавни гаранции - бел. ред.), няма да се случи\", обяви той в ефира на Би Ти Ви. Дончев обясни, че е проблематично да се продаде доставеното вече оборудване (какъвто опит вече бе направен от кабинета - бел. ред.), първо, защото това може да стане на цена с 50% по-ниска от платената. Втората причина е, че производителят трябва да е съгласен с това. В отговор на въпрос за това, ако частна компания построи централата, дали отработеното гориво ще трябва да се съхранява тук, той посочи, че от години е решен този въпрос и грижа за това гориво има производителят му. Увери и че дори да се наложи НЕК да изгради съпътстващата инфраструктура по свързването на новата централа с мрежата, това нямало да струва милиарди, а около половин милиард лева и че в крайна сметка тази инфраструктура щяла да се изплати с използването й. По повод протестите на товарните превозвачи срещу настояването на лидерите на няколко страни от ЕС да се приравнят условията им за работа с тези на западноевропейските им колеги, Дончев обяви, че ако българският бранш е конкурентен, трябва да му се позволи да работи, Според него това е шанс и за самата европейска икономика. Стари членки на Евросъюза не са особено щастливи от това, че българските шофьори са конкуренция, обяви Дончев и посочи, че някои от предложенията, които най-активно защитава френският президент Еманюел Макрон. Вицепремиерът допълни, че някои от предложенията за промяна на правилата дори противоречат на базисни европейски принципи като този за свободното движение на хора.", "date": "2018.05.18", "title": "Ако проектът за АЕЦ \"Белене\" е пазарен, срещу него няма да има политически аргументи, смята Томислав Дончев"}
{"url": "https://www.dnevnik.bg/sviat/2018/05/18/3181378_borisov_ako_neshto_stane_na_balkanite_rusiia_vednaga/", "text": "Българският премиер настоява, че стабилността и мирът на Балканите \"са много крехки\" и че Европейският съюз не бива да оставя геополитически вакуум. \"Ако нещо се случи на Балканите, Русия и Турция, както и САЩ, няма да се поколебаят да се намесят\", казва той и добавя специално че, \"Русия без колебание ще изпрати изтребителите\". Това  разказва изданието Euobserver  от София, където в петък сутринта министър-председателят Бойко Борисов е разговарял с група журналисти в Национални дворец на културата. Описвайки геополитическата ситуация той твърди, че газови проекти, \"ще имат въздържаща сила\" спрямо дестабилизация от външни фактори и че \"Русия, Европа и САЩ ще имат дялове тук\". Той подкрепя разширяването на Европейския съюз на Балканите, но и признава, че ЕС си има \"мното строги правила\" по въпроса, поради което страните от района не могат да очакват бърз напредък. \"Много емоционален\" разговор \"Не съм най-добрият дипломат\", казва още импозантният български премиер, допълва изданието, но понякога му се налага да използва уменията си да ръководи българското европредседателство. Той определя като успех току що приключилата среща на върха, която нарича \"емоционална и важна за Западните Балкани. Борисов описва, че \"до вчера лидерите дори не се познаваха много добре\" и че по време на дискусиите имало \"много емоционална\" размяна на думи между френския президент Еманюел Макрон и холандския премиер Марк Рюте, от една страна, и албанския премиер Еди Рама, от друга. В разговора били отправени критики за това как Албания се бори с организираната престъпност и корупцията, поради което е притеснително сега да се започват преговори със страната за членство. \"Всички споделиха как се чувстват и бяха много откровени един към друг\", описва българският премиер случилото се. Заключението му е, че \"Рама и Рюте си тръгнаха с по-добро усещане как стоят нещата\". След като в заключителната декларация се говореше изключително за свързаност и инфраструктура, Борисов казал пред журналистите днес, че \"искаме да превърнем Балканите в строителна площадка\". \"Нашата ограда е по-модерна от тази на Орбан\" По повод усилията на ЕС на срещата на върха след месец да има напредък по единната политика за миграцията, Борисов казва, че са нужни \"повече от въображаеми фрази и метафорично говорене\". Според него България дава пример \"без да вдигаме много шум какво правим, за разлика от моя колега Орбан\". Нашата гранична ограда \"е по-модерна и може би дори по-висока от тази на Орбан\", допълва той. \"Демонстрирахме, че когато има политическа воля и добра организация, границата може да се защитава добре\", казва Борисов без да е споменато от Euobserver дари е споменал и заслугите на Турция. В разговора премиерът отива още по-далеч като дава съвети на Гърция и Италия. \"Ако могат да постигнат същите успехи, гарантирам ви, че незабавно ще постигнем споразумение по Дъблинския регламент и всички веднага ще подпишат споразумение\". Той настоява, че Атина и Рим \"са длъжни да постъпят така\", защото \"потокът от имигранти (през двете страни) продължава да тревожи колегите в Европа\". След това Борисов предлага да се вземе за пример моделът в САЩ , Канада и Австралия. \"Ако подкрепим някои от идеите, които предложих - за много солиден контрол на границата, мисля, че колегите от Вишеградската четворка ще бъдат убедени.\" Той казва, че преди да се съгласят на схема за вътрешно разместване на вече одобрени бежанци, \"трябва да знаем какви са разходите\". \"Единственият начин (да има съгласие за реформа) е да се гарантира, че никога няма да се повтори това, което видяхме в миналото.\"", "date": "2018.05.18", "title": "Борисов: Ако нещо стане на Балканите, Русия веднага ще изпрати изтребители"}
{"url": "https://www.dnevnik.bg/sviat/2018/05/18/3181382_kubinski_boing_737_katastrofira_v_havana/", "text": "Пътнически самолет на кубинската авиокомпания  е катастрофирал при излитане от международното летище на Хавана, съобщи националната телевизия. Кубинският в. \"Гранма\", цитиран от ТАСС, съобщи, че има само трима оцелели и те са в критично състояние. Същото каза, цитиран от \"Асошиейтед прес\", военен офицер. По данни на \"Франс прес\" на борда е имало 104 пътници и 9-членен екипаж. \"Новините не са окуражаващи, изглежда има голям брой жертви\", каза за АФП кубинският президент Мигел Диас-Канел, пристигнал спешно на мястото на катастрофата, съобщи БТА. Според първоначалната информация на Си Ен Ен става дума за Боинг-737, изпълняващ полет до Гвиана. Други съобщения, обаче, говорят за вътрешен полет до град Олгуин в източната част на страната.", "date": "2018.05.18", "title": "Кубински Боинг-737 катастрофира в Хавана"}
{"url": "https://www.dnevnik.bg/sport/2018/05/18/3181384_atanas_skatov_ne_poluchi_razreshenie_da_izkachva_sam/", "text": "Българинът Атанас Скатов не получи разрешение да започне самостоятелно изкачване на Еверест (8848 м).  Днес той е пристигнал в базовия лагер  под най-високия връх на планетата с надежда да убеди китайските власти да го пуснат да катери сам, но му е било отказано. Причината за това е, че  през декември миналата година бяха обявени нови правила за атака на върха . Едно от тях е, че не се разрешават солови атаки на върха без ползването на шерпи. Скатов искаше да направи трето изкачване на Еверест, но за пръв път да направи опит без допълнителен кислород и шерпи. \"Много исках да кача връх Еверест още веднъж. Този път без кислород. Познавам маршрута и съм добре аклиматизиран. Гледам го срещу мен, времето е прекрасно вече няколко дни и още няколко ще е подходящо за качване. Направих всичко, което зависеше от мен. Пробвах всякакви варианти, но властите в Тибет са непреклонни. Утре сутрин трябва да напусна лагера и да летя за Катманду. Съжалявам много\", заяви Скатов в петък чрез страницата си във \"Фейсбук\".  По думите му мерките за сигурност са изключително засилени и властите в Тибет са \"категорични, че без шерпа не пускат никого\". След като е получил отказ да катери самостоятелно, Скатов е опитал да наеме шерпа на място. \"Лагерът е бил напълно празен, тъй като всички алпинисти вече са по горните лагери. Цял ден прави опити да намери шерпа на място, но удря на камък. Накрая се е намерил някой, който му е поискал 10 000 долара - сума, с която той не разполага. При това положение се налага да си тръгне от Тибет\", заявиха от екипа му. На 13 май  Скатов направи първото си безкислородно самостоятелно изкачване на осемхилядник . Тогава той стъпи на шестия по височина връх Чо Ойю (8188 м). Преди това всичките му изкачвания бяха с кислородна маска и шерпи.", "date": "2018.05.18", "title": "Атанас Скатов не получи разрешение да изкачва сам Еверест"}
{"url": "https://www.dnevnik.bg/photos/2018/05/18/3181112_fotogaleriia_svetovnite_snimki_na_denia_-_18_mai_2018_g/", "text": "Паша под небето на Еренбург, Германия.", "date": "2018.05.18", "title": "Фотогалерия: Световните снимки на деня - 18 май 2018 г."}
{"url": "https://www.dnevnik.bg/sport/2018/05/18/3181393_djokovich_si_uredi_purva_sreshta_s_nadal_za_2018_g/", "text": "Голямото съперничество между Рафаел Надал и Новак Джокович ще бъде подновено след едногодишно прекъсване. В събота 31-годишният испанец и 30-годишния сърбинт ще се изправят един срещу друг в полуфиналите на турнира от сериите \"Мастърс\" в Рим. Джокович стигна до финалната четворка след страхотен обрат срещу Кей Нишикори. Четирикратният шампион в Рим преодоля кошмарен първи сет и спечели с 2:6, 6:1, 6:3 след здрава битка, продължила 2 часа и 21 минути. Джокович допусна пробив още в първия гейм на мача. Нишикори доминираше от дъното на корта, пращаше по-дълбоко ударите си и караше съперника да бърка по-често. В същото време японецът почти не допускаше непредизвикани грешки и набързо реализира втори пробив, който успя да затвърди за 5:1. В осмия гейм, когато Нишикори сервираше за спечелването на първия сет, Джокович стигна до първата си точка за пробив в мача. 28-годишният японец обаче не допусна колебания, отрази възможността за сърбина и затвори първата част. Нишикори имаше шанс да започне с пробив и втория сет. Джокович обаче се измъкна от трудната ситуация и това се оказа повратен момент. Носителят на 12 титли от Големия шлем проби в следващия гейм, спаси точка за рибрейк, за да затвърди предимството си, след което отново спечели подаването на съперника - 4:0. Японецът върна единия пробив, но след това отново се пропука на свой сервис. Джокович поведе с 5:1, след което не пропусна шанса да сервира за спечелването на сета. Решаващата трета част предложи изключителна битка с маратонски геймове, изтощителни разигравания и много емоции. Джокович нанесе първия удар с пробив за 2:1, но японецът отговори с много агресивна игра и веднага върна пробива. Последва медицински таймаут за сърбина, който се прибра в съблекалнята за около пет минути. След подновяването на играта Джокович трябваше да спасява точка за пробив. С много усилия той успя да измъкне сервис гейма си за 3:3, след което реализира ключов пробив за 4:3 в поредния драматичен гейм. Четирикратният шампион в Рим трябваше да се бори здраво, за да затвърди пробива, но го направи и това окончателно пречупи Нишикори. Японецът допусна поредица от грешки, сервирайки за оставане в мача при 3:5, и допусна нов пробив, който сложи точка на спора. Джокович записа 13-а победа в 15-ия си двубой с Нишикори. Сърбинът се класира за първия си полуфинал от лятото на 2017 г., когато спечели турнира на тревни кортове в Ийстборн. Джокович прави най-силния си турнир, откакто в началото на годината се завърна на корта след шест месеца отсъствие заради операция на лакътя. Той ще преследва пети пореден финал в Рим, като за целта трябва да запише 27-а победа в 51-ия си мач с Надал. Двамата не са се срещали от полуфиналите на мастърса в Мадрид през 2017 г., когато испанецът спечели убедително с 6:2, 6:4. Преди това Джокович имаше серия от седем поредни победи срещу Надал. По-рано днес световният №2, който преследва осма титла в Рим, също  трябваше да прави обрат, за да стигне до полуфиналите. Испанецът победи Фабио Фонини от Италия с 4:6, 6:1, 6:2 и за десети път от 14 участия ще е част от финалната четворка в италианската столица. В другия полуфинал Марин Чилич, който от понеделник ще измести  Григор Димитров  от четвъртото място в света, очаква победителя от мача между миналогодишния шампион Александър Зверев и Давид Гофен.", "date": "2018.05.18", "title": "Джокович си уреди първа среща с Надал за 2018 г. след зрелищен обрат срещу Нишикори"}
