{"url": "https://www.dnevnik.bg/photos/2019/02/08/3387434_fotogaleriia_svetovnite_snimki_na_denia_-_8_fevruari/", "text": "Протест срещу бивши държавни служители, обвинени в злоупотреба с средствата на Petrocaribe и покачващата се инфлация в Порт-о-пренс, Хаити.", "date": "2019.02.08", "title": "Фотогалерия: Световните снимки на деня - 8 февруари 2019 г."}
{"url": "https://www.dnevnik.bg/sviat/2019/02/08/3387457_franciia_i_germaniia_ostaviha_severen_potok_2_izvun/", "text": "След предупреждението, че ще гласува против опита да се попречи на Европейската комисия да контролира и морските газопроводи директно до страна от ЕС, днес Франция промени позицията си на 180 градуса и заедно с Германия спря съответното предложение за корекция на Газовата директива от 2009 г. Това означава, че е спряна инициатива, която щеше да подчини руския проект \"Северен поток 2\" към Германия на европейските правилата за енергийна преносна инфраструктура, т.е. собственикът на тръбата \"Газпром\" да е различен от собственика на пренасяния газ (който отново е \"Газпром\") и до капацитета на съоръжението да бъдат допускани и други оператори. Френско-германския \"компромис\", за който съобщават медиите, всъщност оставя \"Северен поток 2\" под контрола на Германия. Това означава, че проектът получава зелена светлина да бъде довършен при досегашните условия, коментира московският в. \"Ведомости\". Това стана при гласуване в Комитета на представителите на страните членки (КОРЕПЕР). Преди решението на Франция да обърне позицията си,  според \"Капитал\"  България вероятно е щяла да подкрепи Германия срещу ЕК. За да мине решението, то трябва да е подкрепено от мнозинството от страните, в които живеят общо поне 65% от населението на ЕС. Очакванията бяха, че 19 страни ще застанат зад ЕК, но те нямаха необходимото население. Тепърва ще се види каква е била причината Франция да направи завой в последния момент. За България спорът нямаше пряко отношение, тъй като проектите за нови газопроводи са така или иначе регулирани, обяснява \"Капитал\". Но правителството не се възползва да извлече някаква полза, защото на теория спирането на \"Северен поток 2\" щеше да засили интереса на \"Газпром\" към транзит през България. Сега предстоят преговори и с Европейския парламент, който поне досега беше на позицията на Европейската комисия. Това означава, че може да се стигне до блокаж, т.е. да няма промяна в европейското законодателство и \"Северен поток 2\" ще бъде завършен и експлоатиран при старото положение - без контрол от Брюксел.", "date": "2019.02.08", "title": "Франция и Германия оставиха \"Северен поток 2\" извън контрола на Европейската комисия"}
{"url": "https://www.dnevnik.bg/video/novinite_na_bnt/2019/02/08/3387484_drugite_novini/", "text": "Подновяват ремонта на улица \"Цар Шишман\" в София Ден на отворените врати и изложба в НС Милиардер в Космоса \"Фаворитката\" - в очакване на \"Оскар\" и среща с БГ публика The Chainsmokers с премиерен сингъл Ралф Лорън смени тактиката за Седмицата на модата", "date": "2019.02.08", "title": "Другите новини"}
{"url": "https://www.dnevnik.bg/bulgaria/2019/02/08/3387498_fen_ranil_policai_s_bombichka_na_mach_poluchi_chetiri/", "text": "Софийският градски съд осъди на четири години затвор Йордан Исаев, който през миналата година  хвърли бомбичка по време на мач  и рани двама полицаи, предаде Би Ти Ви. Инцидентът стана през април по време на среща между \"Левски\" и ЦСКА. Бомбичката рани в окото полицая Гергана Зашева, чието зрение още не е напълно възстановено. Според нейния адвокат зрението е засегнато 60%. Делото мина по съкратена процедура, тъй като Исаев се призна за виновен. Това стана причина наказанието му да бъде по-малко от предвиденото в закона. Освен това, той ще изтърпи наказанието си в затворническо общежитие от открит тип. До процеса фенът на \"Левски\" беше под домашен арест. Съдът днес реши още, че Исаев трябва да плати 80 хил. лева обезщетение на пострадалия полицай. Няколко месеца сред инцидента спешно  беше приет Закон  за борба с футболното хулиганство.", "date": "2019.02.08", "title": "Фен, ранил полицай с бомбичка на мач, получи четири години затвор"}
{"url": "https://www.dnevnik.bg/sviat/2019/02/08/3387502_kremul_niamal_nishto_obshto_s_pokushenie_v_bulgariia/", "text": "Кремъл поставя под съмнение достоверността на новите публикации, според които е имало и трети замесен в инцидента в Солсбъри. Така Дмитрий Песков - прессекретарят на руския президент, коментира публикации на онлайн изданията  \"Белингкат\" и \"Инсайдър\" , информира ТАСС. Според източници на тези издания трети човек, свързан с делото за отравянето на Сергей и Юлия Скрипал в Солсбъри през 2018 г., може да е замесен в друг опит за отравяне, извършен в България през 2015 г. \"Видяхме съобщенията в тази връзка. Има само един въпрос: как е могло през 2015 г. да остане незабелязано използването на някакво бойно отровно вещество в Европа, защо това се е разбрало едва сега\", каза Песков. \"Не знаем доколко отговаря това на истината, отговаря ли на истината изобщо, не знаем на какво са се опирали съставителите на тази информация, не знаем доколко са компетентни те, кои са те и изобщо дали е истина всичко това\", заяви Песков пред журналисти. На 6 февруари \"Дейли телеграф\" съобщи, че по думите на негов източник британското следствие проучва версия, според която в отравянето на двамата Скрипал е участвал и трети човек - служител от руското военно разузнаване, използвал псевдонима Сергей Федотов. По данни на източника Федотов е трябвало да излети за Москва заедно с другите двама заподозрени - Александър Петров и Руслан Боширов, но в последния момент си е прибрал багажа и е останал във Великобритания. Вестникът пише, че той може би е променил намерението си за връщане в Русия, щом е разбрал, че Сергей и Юлия Скрипал са оцелели. Източникът не изключва, че третият замесен в случая може все още да се намира в кралството./ БТА", "date": "2019.02.08", "title": "Кремъл нямал нищо общо с покушение в България през 2015 г."}
{"url": "https://www.dnevnik.bg/bulgaria/2019/02/08/3387515_sustoianieto_na_hrama_sv_aleksandur_nevski_se_okaza/", "text": "Състоянието на патриаршеския храм \"Св. Александър Невски\" в София е толкова добро, че това може да се определи като чудо. Това е оценката на ректора на Университета по за архитектура, строителство и геодезия Иван Марков, който е представил пред междуведомствената комисия за ремонтно-реставрационните дейности на храма резултатите от техническата експертиза на храма. Според оценките на експертите  ориентировъчната стойност на ремонта ще бъде около 4 млн. лв. докато преди две годин и държавата обеща 20 млн. лв.  Храмът е проектиран преди сто години от руския архитект проф. Померанцев, изчисленията по статика са правени в Германия, а стоманената конструкция използвана за него е произведена във Великобритания от най-висококачествена английска стомана. Катедралата \"Св. Алексадър Невски\" е изпълнена преди сто години с такъв професионализъм, такова чувство за отговорност, и такова качество на влаганите материали, че времето е оставило само някои повърхностни белези, пукнатини, течове и др., които не влияят на основното състояние на сградата, което е много добро. Това, което е наложително да бъде извършено е подобряване на ВИК и на електоинсталацията, ревизия на покривите за спиране на течове, запълване на някои установени пукнатини със специални смеси и др. необходими и неотложни ремонти, които са нормални за всяка сграда с този обем и на тази възраст. Комисията очаква Министерството на културата в скоро време да предложи начина, по който да бъде извършена експертиза на стенописите, защото веднага след извършването на ремонтните дейности ще трябва да се пристъпи към тяхното възстановяване.", "date": "2019.02.08", "title": "Състоянието на храма \"Св. Александър Невски\" се оказа учудващо добро"}
{"url": "https://www.dnevnik.bg/bulgaria/2019/02/08/3387539_bulgarski_proizvoditel_obiavi_che_moje_da_napravi/", "text": "За 60 дни можем да произведем нужните машини за гласуване още на изборите за евродепутати, каза днес по Би Ти Ви инж. Александър Чобанов, който е ръководител на Националното училище по роботика. Той обяви, че тяхната разработка е с цена 1900 евро. \"Помолил съм Данаил Кирилов да направим демонстрация в неговата комисия (по правни въпроси, б.а). Отговор нямаме и съм изпратил писмо и до Цвета Караянчева\", каза Чобанов. Той подчерта, че машините за гласуване отговарят на всички изисквания на избирателния закон, избирателния кодекс и Централната избирателна комисия. Инж. Чобанов посочи, че машинното гласува решава проблема с невалидните бюлетини и купени вот. Той подчерта, че 30 секунди са достатъчни, за да се гласува с българската машина. За момента намеренията на управляващите са  машини за гласуване да има  в над 1000 секции с над 300 избиратели и ЦИК да решава в кои секции.", "date": "2019.02.08", "title": "Български производител обяви, че може да направи машини за гласуване още за евроизборите"}
{"url": "https://www.dnevnik.bg/razvlechenie/2019/02/08/3387513_izgubeno_intervju_s_maikul_djeksun_i_djordj_harisun/", "text": "Преди 40 години две от най-големите звезди на музикалната индустрия Майкъл Джексън и Джордж Харисън се събират в \"Радио 1\" на Би Би Си, за да коментират седмичните хитове. В 90-минутното излъчване музикантите говорят за трудностите в началото на кариерите си, оценяват чужда музика и разказват историите зад собствените си песни, пише Би Би Си. Британската медия изтрива записа и запазва само малък, четириминутен откъс от него. Но наскоро цялото предаване беше открито и възстановено. Атмосферата в студиото на радиото между двете легенди и водещия Дейвид Йенсън е много спокойна, като участниците нерядко подхождат с чувство за хумор към въпросите му. Джексън разказва как \"Мотаун Рекърдс\" не са му давали да създава собствена музика, а бившият член на групата \"Бийтълс\" си спомня за времената, когато е писал текстове за Джон Ленън и Пол Маккартни. Освен разказите за миналото си, те дават оценка за тогавашни нови и актуални песни. Програмата е била част от дългогодишна поредица на \"Радио 1\" със заглавие \"Раунд Тейбъл\", чиито водещ през 1979г. е бил Дейвид Йенсън. След интервюто с Майкъл Джексън и Джордж Харисън той заявява: \"Ние знаехме, че ще стане добро шоу, съдейки единствено по атмосферата в студиото, преди микрофоните да бъдат включени.\" Въпреки безспорния успех на излъчването Би Би Си го изтрива. Години наред единственият спомен от тази среща е кратък запис с ниско качество. Ричърд Лато, продуцент в \"Би Би Си Радио\", преди време си поставя за цел да намери пълния запис на шоуто. Пуска слух сред колекционерските среди. И не след дълго се появява притежател на касета с пълните 90 минути. Въпреки успеха възстановяването на гласовете от касетата било голямо предизвикателство, съобщава Би Би Си. Работата обаче се отплаща. Предаването от 1979г. ще бъде повторно излъчено по \"Би Би Си Радио\" в събота и така ще отбележи 40-годишнината от заснемането на оригиналния запис.", "date": "2019.02.08", "title": "Изгубено интервю с Майкъл Джексън и Джордж Харисън заживява нов живот"}
{"url": "https://www.dnevnik.bg/detski_dnevnik/2019/02/08/3387551_curkvata_ne_priema_zabranata_na_fizicheskite/", "text": "Светият Синод на Българската Православна Църква-Българска Патриаршия призовава за цялостна редакция на  Националната стратегия за детето 2019-2030 г ., се казва  в официална позиция на институцията , публикувана на нейния сайт. В нея се настоява Министерски съвет да преразгледа, коригира и допълни документа. От църквата изразяват несъгласие в редица записани в стратегията положения, включително и с пълната забрана на физическите наказания. \"Въвеждане на забрана за телесното наказание над деца и ефективна работеща система за наблюдение и изпълнение на тази забрана създават условия за спекулации, тотално непослушание на детето спрямо родителите му и безконтролно развитие на детската личност с възможност за лесното му отделяне от семейната среда, включително и с активното участие на държавни чиновници\", смятат от църквата. В позицията се посочва още, че колкото са защитени правата на детето, толкова трябва да бъдат защитени и правата на неговите родители. \"Родителският авторитет не следва да бъде занижаван чрез изкуствени и крайни ограничения по отношение на възпитателните методи, които могат да бъдат използвани в отглеждането на децата. Родителите не бива да бъдат лишавани от правото им да осигуряват и да избират вида детско възпитание и образование според своите морални, религиозни и педагогически убеждения\", се посочва в документа. Родителите да не стават \"презумпционно виновни\" Казва се още, че търсенето на средства за борба със случаи на физическо и психическо насилие от страна на възрастни и родители над деца не бива да води до генерално стесняване на родителските правомощия у нас. \"При възникването на някакъв проблем, свързан с детето, тези, които са го родили, отглеждат го и го възпитават, в никакъв случай не бива да бъдат вкарвани в ролята на \"първи обвиняеми\" и \"презумпционно виновни\". Още по-малко би трябвало стратегията да допуска отделянето на детето от родителите му при недостатъчни, нееднозначни и противоречиви данни за тормоз в семейството спрямо детето\", се подчертава още в позицията От църквата искат абортът да е допустим само при най-тежки и необратими заболявания на майката или малформативни отклонения при самия плод. Освен това на децата и младежта трябвало да се говори \"за ценността на живота, брака и детерождението, отколкото да им се внушава, че забременяването е лесно отстранимо, че абортът е суверенно право на майката или че двама или повече души могат да живеят без брак и да съжителстват на семейни начала, включително и ако са от един и същи пол\". Часове по религия, вместо сексуално обучение От църквата смятат също, че е по-добре на младежите и девойките да се преподава, че най-добрата контрацепция е въздържанието в интимния живот, съответно на възрастта и семейния им статус, а не сексуалната всепозволеност при употребяване на контрацептивни средства преди и извън брака\". Светият синод е и на мнение, че трябва да бъдат преосмислени принципите за ранно сексуално обучение в и извън училищата. Вместо това се предлага в учебния план да се включат часове по религия. От църквата посочват също, че на децата и учениците, трябва да се казва, че алкохолът, никотинът и наркотиците \"категорично трябва да се избягват, а не, че могат да се ползват \"умерено\" или че има \"леки\" наркотици като марихуаната, които в малки дози \"не вредят\". От Светият синод посочват още, че е по-правилно подрастващите поколения да бъдат възпитавани относно ценността на истинската любов, а не за сексуалността, изведена вън от контекста на любовта. Срещу задължителните ясли и градини От църквата смятат още, че трябва да се избегне узаконяването на насилствената институционализация на децата (между 0-3 г. възраст в детските ясли и между 3-7 г. възраст в детските градини и училищата) без никаква възможност за алтернативно решение на техните родители. \"В тази крехка възраст най-първото право и най-ключовият интерес на детето е да прекарва колкото се може повече време със своите родители, от което зависи цялостното му психофизическо развитие. Този интерес трябва да бъде защитен съобразно желанията и възможностите и на родителите\", смятат от църквата. В позицията се изразява несъгласие и срещу въвеждането в българските условия на чужди практики и политики по отношение на детето и семейството. \"Отхвърлянето от българското общество на Истанбулската конвенция е достатъчно знаков пример за това, че всяка национална стратегия трябва да се съобразява с нагласите на българския народ\", се казва в позицията.", "date": "2019.02.08", "title": "Църквата не приема забраната на физическите наказания в стратегията за детето"}
{"url": "https://www.dnevnik.bg/sviat/2019/02/08/3387584_bezuslovniiat_dohod_pravi_horata_po-shtastlivi_no_ne_i/", "text": "Получателите на безусловен базов доход са по-щастливи, здрави и спокойни, но не и по-активни на пазара на труда – това показват предварителните заключения на експеримента на Финландия с тази форма на социална помощ. Целта на експеримента бе да се провери дали този новаторски социален модел ще бъде по-стимулиращ за участие на пазара на труда. Той продължи две години – през 2017 г. и 2018 г., като всеки месец избраните участници получаваха 560 евро – колкото са сегашните помощи за безработни. 2000 души на възраст между 25 и 58 години, които вече са разчитали на социалните служби, са били избрани на случаен принцип и са били длъжни да участват. От тях около 23% са отговорили на допитването, върху което е базиран докладът. Според анализа, който бе публикуван днес и чиито изводи не са категорични, заместването на обикновените помощи с безусловен доход не е променило значително заетостта на хората, които ги получават. Те обаче са се чувствали значително по-добре – съобщили са за по-малко проблеми, свързани със здравето си, стрес и способност да се концентрират, в сравнение с хората от контролната група, които са разчитали на вече съществуващата социална система. Получаващите безусловен доход са се чувствали и по-уверени в доброто си бъдеще и способностите си да повлияят на различни социални проблеми; при тях се регистрира и по-голям оптимизъм по отношение на шанса да си намерят работа, макар да няма обективни данни, които да оправдават този позитивен възглед. Проучването е измерило и доверието в институциите като маркер за добруването на хората – макар разликите там да са малки, те отново са в полза на получаващите базов доход, които гледат с по-голяма вяра на държавата и доста по-оптимистично на политическата класа, която обикновено не се ползва с голямо доверие. Без голям ефект върху помощите за безработни Изненадващо е, че помощите за безработица, платени на участниците в експеримента, са само с една пета по-малко, отколкото в контролната група, макар да се очакваше, че безусловният доход ще има по-голям ефект. Причината за това, че респодентите са били длъжни да кандидатстват за помощи, ако сумата, която им се полага, е по-голяма от 560-те евро. По този начин някои, особено семействата с деца, са били принудени да подадат документите си и за детки надбавки. Според изследователите е грешка, че въпросните суми не са били включени в безусловния доход. Щастливи без доказателства Учените посочват, че са питали участниците за личното им усещане за щастие и задоволство от живота, доверието им в другите хора, в институциите и в обществото, както и с оптимизъм ли гледат на бъдещето. Във всички тези аспекти, макар и с малко, получателите на базов доход надминават хората, които разчитат на социални помощи. Защитниците на концепцията за базов доход отдавна използват аргумента, че наличието му дава на хората възможност да се настроят творчески, да се почувстват овластени и да избегнат финансовата несигурност, като така ефектът му от чисто финансов преминава и в психологически. Половин работен ден Теорията, че безусловният базов доход ще помогне на хората да избегнат превръщането си в работещи бедни, не се оправдава категорично. Тя гласеше, че за хора, разчитащи на помощи, започването на нископлатена длъжност или такава на половин ден, ще бъде всъщност влошаване на доходите, защото така те ще загубят правото си на помощи; докато при безусловния доход такива условия няма. Но проучването не показва статистически значима разлика между процентите на работещите в двете групи. Тук отново има разминаване между числата и мнението на хората – мнозинството и в двете групи е на мнение, че базовият доход би предоставил по-голям стимул за започване на работа. Значителна \"дупка\" обаче има между процента на хората, които смятат, че \"едва свързват двата края\" - те са 26.1% от получаващите базов доход и 31.8% в контролната група.", "date": "2019.02.08", "title": "Безусловният доход прави хората по-щастливи, но не и по-активни, показа Финландия"}
{"url": "https://www.dnevnik.bg/sviat/2019/02/08/3387554_merkel_otkri_nai-goliamata_shpionska_centrala_v_sveta/", "text": "Почти 135 000 куб. м бетон, 20 000 тона стомана, 14 000 прозореца, 12 000 врати... Резултатът е внушителенна административна сграда в Берлин, която е смятана за най-голямата централа на разузнавателна агенция в света, по-голяма дори от прочутия комплекс на ЦРУ в Ленгли, щата Вирджиния. Но също така това е изглежда и като едни от примерите за безлична архитектура.  Комплексът бе открит днес от канцлера Ангела Меркел и директора Бруно Кан с близо 8 години закъснение. Строежът на новата централа на германското разузнаване BND отне 12 години и струва близо 1 млрд. евро. Вътре е забранено използването на мобилни телефони и лични лаптопи, а картите за достъп не се изнасят навън, а се заключват в сейфове. Има и подробен правилник какво може и какво не може да се прави. Комплексът се намира на \"Шосеещрасе\" близо до останките от Берлинската стена и на мястото е имало полицейски казарми, унищожени в края на Втората световна война. След това в бившата ГДР е имало стадион, разрушен покрай опита на Берлин да стане домакин на олимпийските игри през 2000 г. За BND в Германия и по света работят официално около 6500 души. В новата централа вече са се преместили близо 3200 от 4000 служители в досегашната централа край Мюнхен. В същото време новият комплекс има нещо рядко срещано - център за посетители, който запознава гражданите с противоречивата история на германските спецслужби, както и с основни факти за новата централа.", "date": "2019.02.08", "title": "Меркел откри най-голямата шпионска централа в света (видео)"}
{"url": "https://www.dnevnik.bg/sviat/2019/02/08/3387599_sankciite_ot_sasht_i_es_predizvikali_ikonomicheskata/", "text": "Икономическата криза във Венецуела се дължи на санкциите и блокадата, наложени от САЩ и ЕС, каза днес по БНТ посланика на страната в България Ориета Капони. По думите и проблемите с инфлацията са свързани от части с европейски банки, които имат блокирани венецуелски пари. \"Знаете ли колко ни струва блокадата от САЩ и ЕС - 1.350 милиарда долара - наши средства на държавата, които са блокирани в американски банки. Това е изкуствено провокирана инфлация, защото е част от икономическата война срещу Венецуела\", каза посланик Капони. По повод бедността във Венецуела, дипломатът коментира, че на всеки 15 дни правителството изпраща субсидирани продукти на повече от 6 милиона семейства и държавата не се притеснява за социалното положение на своите граждани. Ориета Капони заяви още, че венецуелският народ не се нуждае от хуманитарна помощ, \"защото тя не е хуманитарна, а цели да се вкара оръжие в страната\". Посланика на Венецуела каза, че в Конституцията на Венецуела не присъства фигурата временен президент, за какъвто се представя Хуан Гуайдо. Ориета Капони посочи, че 87% от страните по света признават като легитимен и конституционен президент Николас Мадуро. \"Изборите от 20 май миналата година бяха законни. Мадуро отиде с 4 кандидати от опозицията. Големите партии не искаха да вземат участие във вота, защото се подготвяха да не признаят изборите\", посочи дипломатът.", "date": "2019.02.08", "title": "Санкциите предизвикали икономическата криза във Венецуела, твърди посланикът на страната"}
{"url": "https://www.dnevnik.bg/sviat/2019/02/08/3387486_rogozin_pokaza_prototipa_na_raketen_car-dvigatel_-/", "text": "Руската държавна компания НПО \"Энергомаш\" е сглобила и подготвила за тестове с гориво първия двигател РД-171МВ за проекта на ракета \"Союз-5\" (\"Иртиш\"), който е смятан за най-мощният в света, съобщи ръководителят на холдинга \"Роскосмос\" Дмитрий Рогозин. Той разпространи в профила си в \"Туитър\" и снимка на двигателя. Проектът предвижда тягата на всеки един от двигателите да бъде поне 800 тона. Преди време Рогозин съобщи, че в инженерните среди разработката е наричана \"цар-двигател\". Първите изпитания на \"Иртиш\" са предвидени за 2021 г., а на нейна основа може да бъде създадена ракета за свръхтежки товари \"Енисей\". \"Союз-5\" трябва да изведе през 2023 г. в орбита новия пилотиран руски кораб \"Федерация\". Това е ракета от средна категория, която да смени украинските \"Зенит\" и да извежда на ниска околоземна орбита до 17 тона полезен товар, а на геостационарна - до 2.5 тона.", "date": "2019.02.08", "title": "Рогозин показа прототипа на ракетен \"цар-двигател\" - най-мощният в света"}
{"url": "https://www.dnevnik.bg/sport/2019/02/08/3387596_osemgodishnoto_predizvikatelstvo_na_berbatov_i_junaited/", "text": "Димитър Бербатов не е част от \"Манчестър юнайтед\" близо седем години, но на \"Олд Трафорд\" намериха повод да си спомнят за българския нападател. Това се случи, след като мениджърът на тима Оле Гунар Солскяр и Маркъс Рашфорд бяха наградени за №1 през месец януари. Норвежкият специалист, който  замени на поста Жозе Моуриньо  стана мениджър на месеца в традиционната анкета на Висшата лига. Рашфорд има девет гола от началото на сезона и е най-постоянният футболист при \"червените дяволи\". Това пък му донесе наградата за футболист №1 във Висшата лига през януари. На \"Олд Трафорд\" се сетиха, че за пръв път от ерата на сър Алекс Фъргюсън мениджър на \"Юнайтед\" е избран за най-добър. Това не успяха да постигнат Дейвид Мойс, Луис ван Гаал и след това Жозе Моуриньо. Легендарният Фъргюсън напусна \"Юнайтед\" през 2013-а след 26 години начело на тима. Именно от ерата на Фъргюсън не е случвало едновременно мениджър и футболист на тима да са №1 в месечната анкета. Именно през януари, преди точно осем години Бербатов и Фъргюсън спечелиха призовете. По това време българинът беше водещ реализатор на Висшата лига, като беше вкарал пет гола през януари 2011 г. (хеттрик на \"Бирмингам\" и два гола срещу \"Блекпул\"). В края на въпросния сезон \"червените дяволи\" спечелиха титлата, а Бербатов голмайсторския приз с 20 попадения. Българинът прекара четири сезона на \"Олд Трафорд\", като реализира 56 гола в 149 мача.", "date": "2019.02.08", "title": "Осемгодишното предизвикателство на Бербатов и \"Юнайтед\""}
{"url": "https://www.dnevnik.bg/citat_na_deniia/2019/02/08/3387595_citat_na_denia_vasil_bojkov_me_specheli_za_levski_s/", "text": "Васил Божков ме спечели с много ясен бизнес план за това как \"Левски\" да излезе поне на \"брейк ивън\" (Break-even), както се казва на английски - да не губи пари, ако не да печели. С желанието си да инвестира в инфраструктура и школа, с желанието си да направи отбора по-български, така че феновете да се идентифицират по-лесно с него и да го обичат повече, както са го обичали преди години.\" Това заяви изпълнителният директор на \"Левски\"  Павел Колев  пред БНТ в ден,  засилил неяснотата около бъдещето на клуба  и развитието по казуса с евентуалната смяна на собствеността. За първи път името на бизнесмена Васил Божков беше споменато официално от човек от клуба. Колев посочи, че е бил поканен да заеме позицията именно от Божков. И добави, че в момента не е наясно дали Спас Русев продължава да е собственик на \"Левски\". В изказването си изпълнителният директор заяви, че може да си тръгне \"ако човекът, който ме покани, ми каже, че няма да бъде собственик\". Колев потвърди информацията на \"Дневник\", че е извършен одит, а резултатите са показали, че задълженията надхвърлят 30 милиона лева. \"Не са много хората в България, които биха се наели в момента да работят за спасяването на \"Левски\". Нещата могат да се оправят, просто трябват много строга финансова дисциплина и много умно управление, което изисква знания и опит\", заяви Колев. И добави: \"Като цяло футболният бизнес модел в България има нужда от подобрение\". За 6 март е насрочено общо събрание в клуба, като се очаква тогава да бъде представена промяната в собствеността. Според неофициална информация на \"Дневник\" Васил Божков ще се ангажира с финансиране на \"Левски\", вероятно чрез спонсорски договори. Преди ден се появи информация в \"Спортал\", че бившият футболист Христо Йовов ще получи голям процент акции, но той отрече пред БНТ. Според \"Дарик\" той ще стане спортен директор. През декември  букмейкърът \"Ефбет\", която е фирмите от орбитата на Васил Божков, стана основен спонсор на клуба . :  четете тук .", "date": "2019.02.08", "title": "Цитат на деня: Васил Божков ме спечели за \"Левски\" с много ясен бизнес план"}
{"url": "https://www.dnevnik.bg/sviat/2019/02/08/3387604_kraliat_na_tailand_zabrani_na_chlenovete_na/", "text": "Кралят на Тайланд издаде указ, постановяващ, че никой член на кралското семейство не може да заема политически пост. Така той осуети опита на сестра си да се кандидатира за премиер на изборите следващия месец, предаде \"Асошиейтед прес\", цитирана от БТА. Указът, издаден от крал Маха Ваджиралонгкорн и обявен по националната телевизия късно тази нощ, гласи, че кандидатурата на сестра му е неподходяща и нарушава духа на конституцията. Номинацията на принцеса Уболратана, издигната днес от опозиционна партия, разпали политическите страсти в Тайланд и постави под въпрос десетилетната традиция дворецът да не се меси в политиката, отбелязва АП. За много от тайландците решението на краля не е изненада, защото въпросната опозиционна партия, свързана с бившия премиер Таксин Шинаватра, не симпатизира на монархията.", "date": "2019.02.08", "title": "Кралят на Тайланд забрани със закон на сестра си да влезе в политиката"}
{"url": "https://www.dnevnik.bg/sviat/2019/02/08/3387133_treti_agent_na_gru_ot_sluchaia_skripal_be_svurzan_s/", "text": "Агент на Главното разузнавателно управление на руската армия (ГРУ), който засега е известен единствено с псевдонима си, е свързан с покушение през април 2015 г. срещу Емилиян Гебрев, собственикът на компанията \"Емко\", контролираща русенското предприятие \"Дунарит\". Преди две седмици  седмичникът \"Капитал\" първи и подробно описа случая  и съмненията за нервнопаралитично вещество и участие на ГРУ без да посочва изрично име или псевдоним. \"Сергей Вячеславович Федотов\", както сега излиза агентурното му име, е третият предполагаем участник в опита за убийство от 4 март 2018 г. в Солсбъри на бившия руски агент Сергей Скрипал и дъщеря му Юлия. Късно в четвъртък разследващите групи  \"Белингкат\"  (Bellingcat) и  \"Инсайдър\"  (The Insider) го свързаха с използването срещу Гебрев в София на нервнопаралитично вещество от групата \"Новичок\". Двете групи обещават в следващите дни да публикуват подробното разследване. Какво е известно за \"Сергей Федотов\" За трети участник в покушението срещу Скрипал се спекулира от месеци, а в четвъртък лондонският  \"Дейли телеграф\" написа , че това е 45-годишния \"Сергей Федотов\", който е пристигнал във Великобритания в същия ден с \"Александър Петров\" (истинско име Александър Мишкин) и \"Руслан Боширов\" (Анатолий Чепига). Той е имал билет за същия полет, с който двамата агенти на ГРУ са напуснали страната, но не се е качил на борда и изданието пита дали това не означава, че той все още е във Великобритания. На медиите не е ясна ролята на \"Федотов\" в операцията - дали е провел предварително разузнаване при предишните си посещения, дали е бил приносител на флакона с \"новичок\" или е техен пряк началник, надзиравал действията им. Според  и \"Федотов\" получава агентурното си име също като тях през 2010 г., като преди това няма никакви свидетелства за съществуването на такава личност. Подобно на \"Боширов\" и \"Петров\" в следващите 8 години активно пътува из Европа, Централна Азия и Близкия изток. Той често се появява на места, където се случват важни политически събития. Известното с разследванията си издание \"Фонтанка\" от Санкт Петербург  обърна през октомври внимание  на това, че \"Федотов\", \"Боширов\" и \"Петров\" са пътували заедно до Прага през 2014 г. и до Великобритания през 2018 г. по време на покушението срещу Скрипал. \"Фонтанка\" обърна внимание, че в съответствие с изграждането на фалшива самоличност от руските спецслужби за \"Федотов\" няма нищо - имот, автомобил, мобилни телефони, полицейско или съдебно досие или присъствие в социалните мрежи. Номерът на действащия му паспорт се отличава с 1-2 цифри от тези на документите на руски граждани, посочили като постоянен адрес \"Хорошевское шоссе\" №76, където се намира щабът на ГРУ. Кога \"Федотов\" е бил в България Двете разследващи групи са установили, че \"Федотов\" е посещавал България точно в дните, когато е отровен Емелиян Гебрев. На 24 април 2015 г. той пристига в Бургас с полет от Москва и има билет за обратен полет на 30 април от София. Но на 28 април той се оказва в Истанбул, където в последния момент си купува билет за руската столица. Това е същият ден, в който с тежко отравяне са настанени в болница Гебрев, синът му Христо и производственият директор в \"Дунарит\" Валентин Тахчиев. Лабораторията   на Университета на Хелзинки, специализирана в анализи на химическо оръжие, по-късно установява в техни проби наличие на два вида органофосфати, свидетелстващи, че е използвано нервнопаралитично вещество от групата \"Новичок\", пише  Версията на  е малко по-предпазлива и избягва думата \"новичок\" в съобщението си за българския случай. В текста е написано: \"Лабораторията не е успяла категорично да идентифицира отровата, но установява следи от два различни органофосфата в урината на Гебрев. Единият е силен пестицид, а другият е неразпознаваем със стандартните средства за тестване на химически оръжия\". През май 2015 г. - когато състоянието на Гебрев отново рязко се влошава и той пак попада в болница - \"Федотов\" отново е за 3 дни в България. Завръщането му в Москва повтаря известната схема - билет за обратен полет, който не се използва, и извършване на отклонение, този път през Сърбия. Пред двете разследващи групи Гебрев казва, че възможните мотиви за покушението може да са само два - че е доставял оръжие в Украйна, или че Русия може да е искала завода в Русе.", "date": "2019.02.08", "title": "Трети агент на ГРУ от случая \"Скрипал\" бе свързан с покушение срещу Гебрев в София"}
{"url": "https://www.dnevnik.bg/sport/2019/02/08/3387129_cska_se_nasochva_kum_novo_prikljuchenie_v_nepoznati/", "text": "Треньорска смяна дни преди началото на мачовете от пролетния дял на първенството. Това е поредното предизвикателство пред ЦСКА. Червените свикват пресконференция в 12.00 ч., на която ще представят новия си треньор. На поста  ще застане Любослав Пенев, който ще замени Нестор Ел Маестро . Според непотвърдена информация на \"Дневник\" бившият селекционер е имал среща със собственика на \"ЦСКА-София\" Гриша Ганчев още в понеделник. Двете страни са постигнали споразумение за условията по договора. Смяната на Ел Маестро се наложила заради напрежение в отбора. Информацията е, че младият треньор имал разногласия с дошлия наскоро съветник Люпко Петрович по темата за бъдещето на нападателя  Мауридес, чийто трансфер в \"Рапид\" (Виена) пропадна . Отделно основни играчи заявили, че треньорът няма необходимия авторитет пред отбора. В четенето между редовете в изказването на Ел Маестро в края на продължителния лагер в Испания се долови и намека за напрежението. \"Най-добрата част от тренировъчния лагер е, че вече е почти приключил. Това може би е полушега, но не е лесно да бъдеш на едно и също място с едни и същи хора в продължение на три седмици. Разбирам, че това е нормално за България, но на мен ми беше за пръв път, така че беше предизвикателство\", каза Ел Маестро пред телевизията на клуба. Развоят на събитията е интересен и в контекста на отношенията между Христо Стоичков, който е един от акционерите в клуба, и Пенев. Носителят на \"Златната топка\" за 1994 г. реагира много остро срещу бившия си съотборник заради отсъствието му от празника \"50 години №8\". Представянето на новия треньор идва навръх рождения ден на Стоичков. Пенев ще има малко време да се нагоди към отбора. В събота ЦСКА ще изиграе последната си приятелска среща, като приема \"Етър\" в 15.00 часа на \"Българска армия\". Следващата седмица се подновява сезонът в Първа лига, а червените имат тежко гостуване на \"Черно море\". ЦСКА е втори, като изостава с шест точки от \"Лудогорец\".", "date": "2019.02.08", "title": "ЦСКА се насочва към ново приключение в (не)познати води"}
{"url": "https://www.dnevnik.bg/politika/2019/02/08/3387107_proektut_za_bronirani_mashini_za_pehotata_blokira_shte/", "text": "Проектът за бронирани машини на пехотата, с прогнозна стойност 1.464 млрд. лв. с ДДС, ще се забави за неизвестно време. Причината за това е заложеното в проекта за инвестиционен разход изискване - 20% от производството на машините да се прави в България. \"Българските фирми на думи може да направят всичко, но в най-добрия случай у нас може да се направи асамблиране или около 5% от производството\", обясни висш военен пред \"Дневник\". Необходимата оценка на критериите за индустриално сътрудничество в проекта не може да се направи в България. Водени са разговори, без успех, с БАН и Министерството на икономиката и за това ще се търси външен консултант. Изводите на консултанта може да наложат връщането на проекта в начална фаза, тъй като при промяна в условията му ще е нужно одобрението на парламента. Според заданието трябва да бъдат купени 150 машини (90 бронирани и 60 обслужващи и осигуряващи) и специална техника за 3 батальонни групи, комуникационна и информационна система, тренажори и друго оборудване. Поредният срокът за изпращане на искания за оферти до фирмите проявяващи интерес да доставят бронирани машини в най-важния проект за модернизация на армията изтече миналата седмица. \"Проектът за бойните машини е сложен проект. Както каза и командирът на съхопътни войски ген.-майор Михаил Попов, за разлика от самолетите и донякъде от корабите, тук има още 1 компонент - участие на български компании в производството на бронираната машина. И именно тук има много тънкости и неясноти по отношение на доколко и в какъв обем българските компании биха могли да изпълнят изискването за 20% участие в проекта. Ето за такива неща става дума, които ако не бъдат добре прецизирани, може да породят проблеми. Примерно залагане участие на български компании от 20%, но се окаже че възможностите стигат до 15%. Това би дало законно основание някой от кандидатите да атакува проекта и той трябва да бъде отменен\", коментира министърът на отбраната Красимир Каракачанов. Той добави при този проект особено се усложняват нещата с изискването за прехвърляне на технологии, за производство в България и т.н. Много наглед уж дребни неща, които на практика могат утре да обърнат колата\", каза Каракачанов след като вчера беше представен на конференция прегледът за миналата година. Преди това проектите за модернизация бяха разкритикувани от президент Румен Радев: \"Има пълна неяснота по отношение на финансирането на другите два проекта за модернизация на армията след финансовото приключение, в което ни вкараха политиците, по отношение на изтребителя\", каза Радев. \"Виждаме какво стана с другите проекти. Някой да говори вече за корабите, за бойната машина за пехотата? Нали трябваше да се движат заедно, в пакет?\" Бронираните машини са необходими за оборудването на батальонните бойни групи, които са основното изискване на НАТО към България. Основните машини, които ще бъдат закупени, трябва да са със задвижване 8х8, а част от специализираните и спомагателните машини ще бъдат 6х6 и 4х4. Около проекта има много специфични технически особености, които могат да предопределят избора. Това са броят на колелата, нивото на балистична защита... Други въпроси с неясен за армията отговори са каква да бъде комуникационната система, както и въоръжението. В Сухопътни войски се надяват българска фирма да се съгласи да произвежда патрони по натовски стандарт за бъдещите леки скорострелни оръдия и картечници за новите бойни машини за пехотата, за да може да се намали цената на боеприпасите. Според тях западните оригинали са прекалени скъпи за възможностите на българската армия. Все още не е ясно точно от кои фирми ще поиска оферти МО. Интерес за сега проявяват мултинационалната компания General Dynamics, германската Rheinmetall, финландската Patria, американската Textron, френската държавна компания Nexter и други. По-късно този месец правителството трябва да започне преговори със САЩ за изтребители F-16 Block 70 със САЩ. Кабинетът се надява да ги завърши за около 4-5 месеца. Каракачанов се надява тази година да бъдат подписани сделките за нови изтребители и кораби. До 16 април заинтересованите фирми трябва да подадат офертите си за два нови патрулни кораби на стойност около 1 млрд. лева с ДДС., след което междуведомствена комисия ще ги оцени. До момента кандидатите са седем фирми, от които една е българска. Правителството смята, че корабите трябва да бъдат произведени в България.", "date": "2019.02.08", "title": "Проектът за бронирани машини на пехотата блокира, ще се търси консултант"}
{"url": "https://www.dnevnik.bg/sport/2019/02/08/3386770_kakvo_e_budeshteto_na_evropeiskiia_futbol_prez_pogleda/", "text": "С  преизбирането си като президент на УЕФА Александър Чеферин  получава възможност да продължи започнатото в европейския футбол. Словенецът, който през 2016 г. зае поста след слизането на обвинения в корупция Мишел Платини, пое предизвикателството да начертае бъдещето, което е осеяно с предизвикателства. Най-голямото от тях е свързано с увеличаващата се разлика между големите и малките клубове, като в полезрението е темата за отцепването на грандовете в Суперлига. Една от основните цели на 51-годишния словенец е провеждането на световното първенство през 2030 г. в Европа (за което намерение да бъде кандидат има и България). Успоредно с това Чеферин продължава да държи твърда позиция в задочния диалог с президента на ФИФА Джани Инфантино за увеличаване на броя на турнирите. Да влезе Шампионската лига Чеферин смята, че европейските грандове са рискували да загубят величието си в очите и сърцата на хората, при отделяне в собствена Суперлига. Според словенеца опасността от създаването на подобен турнир е изчезнала след \"честен, директен и безкомпромисен диалог\" между УЕФА и клубовете. \"Изглежда, че скоро преди избирането ми през 2016 г., европейските клубове са обмисляли да се отцепят. Говорихме помежду си, изслушахме се и се разбрахме, като сега сме отново задружни\", каза Чеферин по време на 43-я конгрес на УЕФА в Рим. Информацията за  създаването на Суперлига с европейските грандове  дойде през ноември след публикувани документи на Football Leaks в германския \"Шпигел\". Ядрото от клубовете, които са обсъждали таен план за бягство от турнирите на УЕФА, са \"Реал\", \"Барселона\", \"Манчестър юнайтед\", \"Ливърпул\", \"Арсенал\", \"Челси\", \"Манчестър сити\", \"Ювентус\", \"Милан\", \"Байерн\" и ПСЖ.  За идеята се говори от много години, като УЕФА промени драстично условията в Шампионската лига и осигури повече места за големите отбори от този сезон. В полезрението на Чеферин е да защити провеждането на най-силния клубен турнир. Задружният европейски футбол Словенецът изтъква, че  няма да позволи създаването на Суперлига , докато той е президент на УЕФА, а президентът на \"Ювентус\" Андреа Аниели оглавява Асоциацията на европейските клубове. Положителното от работата на Чеферин е силната връзка, която двете организации изградиха. \"Това не е обещание, а факт. Грандове, ако бяхте продължили към изпълнението на плана, вашите отбори щяха да загубят статута си като велики клубове в сърцата на хората. Единственото величие около вас щеше да е миналото ви и нищо повече\", каза Чеферин. Той е насочил поглед да направи европейския клубен футбол по-конкурентен. УЕФА предвижда допълнителни промени във формата на Шампионската лига, а от 2021 г. обяви  създаването на трети турнир . \"Ще работим ръка за ръка с нашия партньор - Асоциацията на европейските клубове, за да оформим клубните турнири на бъдещето. Турнирите, които се запазват с времето, са пълни с вълнение и са отворени (за идеи), което ще донесе ново измерение за европейския футбол\", каза Чеферин.  УЕФА ще продължи да следи финансовата политика на клубовете, като доразвие правилото за финансовия феърплей. През септември организацията обяви, че за пръв път елитните европейски клубове са излезли на печалба според финансовия отчет за 2017 г. \"Ще направим футболът по-честен, като пригодим финансовия феърплей в установяването на нов баланс в Европа. Първоначалните цели на правилото бяха постигнати и финансовото състояние (на клубовете) е по-добро от всякога\", заяви Чеферин. Мисия \"Световно 2030\" Сред важните задачи за словенеца е Европа да вземе домакинството на световното първенство през 2030 г. На конгреса Чеферин заяви, че ще направи всичко възможно, за да изпълни целта, която може да затвърди позицията му начело на УЕФА. Изборът за домакин на световното през 2030 г. ще бъде направен след четири години, в края на мандата на Чеферин. България, Румъния, Сърбия и Гърция се готвят да излязат с обща кандидатура за форума. От Европа се задават и други два варианта, също включващи съвместни домакинства. Едното е британска кандидатура, а другото на Испания, Поругалия и Мароко. През 2030 г. ще се честват 100 години от първото световно първенство. По този повод първият домакин Уругвай се готви да подаде кандидатура с Аржентина. Сблъсъкът между с ФИФА  С назначаването си през 2016 г. Чеферин се показа като водач, готов да отстоява позицията на европейските клубове. Основното противоборство дойде с президента на ФИФА Джани Инфантино заради намеренията му да прокара  предложението си за разширено световно клубно първенство и нова глобална лига за национални отбори . Според \"Таймс\" ФИФА е намерила инвеститори от Азия, които са готови да платят 25 милиарда долара за правата на двата турнира. Липсата на диалог между ФИФА и УЕФА обаче  доведе до напрежение между двете организации . Работна група обсъжда предложенията и резултатите от анализа ще бъдат обявени на 14 март в Маями.  УЕФА и европейските клубове са против предложението на Инфантино, защото смятат, че провеждането на двата турнира ще усложни състезателния календар. Чеферин призова за диалог с ФИФА по въпроса.  \"Като казваме на ФИФА, че сме против сегашните им предложения, показваме уважение към тях и към футбола - играта, която обичаме и трябва да защитим. Искрено се надяваме ФИФА също да покаже уважение, като изслуша нашите виждания\", заяви Чеферин.", "date": "2019.02.08", "title": "Какво е бъдещето на европейския футбол през погледа на Александър Чеферин"}
{"url": "https://www.dnevnik.bg/sport/2019/02/08/3387090_da_budesh_gael_monfis/", "text": "Топката лети далеч в аут и Гаел Монфис е на път да спечели сигурна точка. В този момент французинът се засилва към мрежата, отскача и замахва, сякаш ще забие мощно топката в корта. Вместо това той прави много трудно стоп воле по късия диагонал, което се спира в далечния край на полето и вдига на крака феновете в зала \"Арена Армеец\". Едно типично отиграване за атрактивния французин. Независимо дали се изправя срещу  Григор Димитров в демонстративен мач , или се бори за място в четвъртфиналите на АТП турнир, Монфис е на корта, за да се забавлява. \"За мен това е най-важното. Когато стъпя на корта, искам да се забавлявам. Смятам, че ние сме благословени. Понякога хората може би не осъзнават колко благословени сме, че можем да се занимаваме с този невероятен спорт. Да, това е наша професия, но на първо място е спорт\", заяви Монфис пред \"Дневник\" след  победата срещу Михаил Кукушкин в осминафиналите на \"София оупън\" . Французинът е един от най-големите таланти, които тенисът някога е виждал. Като юноша той записа 83 победи в 105 мача, достигна до първото място в света и спечели три поредни титли от Големия шлем в рамките на една година - 2004 г. Последното се случи едва за трети път в историята и за пръв път от 1988 г. Освен добър тенисист Монфис е и отличен лекоатлет като юноша. Той става шампион на Франция в спринта на 100 метра до 13 и до 14 години. \"Неговият талант беше толкова голям, че можеше да стигне до финал на олимпийски игри\", казва негов треньор от онези години. Единствено голямата любов към тениса спира французина да се развива на по-високо ниво в леката атлетика. В може би най-силната ера на тениса Монфис не успя да разгърне напълно потенциала си, въпреки че имаше страхотни проблясъци. Той спечели първата си титла при мъжете на 18 години, а на 21 години стигна до първия си полуфинал в турнирите от Големия шлем - \"Ролан Гарос\" през 2008 г., когато беше спрян в четири сета от Роджър Федерер. В края на 2016 г., след втория си полуфинал в Шлема - на US Open, Монфис се изкачи на рекордната в кариерата си шеста позиция в световната ранглиста. Зад гърба си вече има седем титли и цели 28 финала в турнирите от календара на АТП. Контузиите също оказаха огромно влияние, за да не може той да постигне по-значими успехи. На практика няма сезон, в който френският тенисист да не е лекувал някаква травма. Немалък фактор за това е стилът му на игра, който включва приплъзване по корта на всяка една настилка. Всеобщото мнение обаче е, че основната причина Монфис да не реализира докрай своя огромен потенциал е отношение му. Наскоро една от звездите на френския тенис - шампионката от \"Уимбълдън 2013\" Марион Бартоли, заяви, че нейният сънародник е \"твърде вдетинен\", \"отказва да порасне\" и \"е много жалко, че по този начин пропилява таланта си\". Монфис обаче не приема нещата по този начин. \"За мен е много важно да се забавлявам. Тенисът е труден спорт, правим много жертви. Понякога дори не осъзнаваме колко. Ако не се наслаждавам, когато съм на корта, ще бъда много тъжен и сигурно ще спра с тениса\", заяви Монфис пред \"Дневник\". \"Когато бях дете, моите родители винаги ми казваха: \"Като отидеш на тенис - беше в сряда - просто се забавлявай и бъди себе си\". Мисля, че успях да запазя това през целия си живот\", каза още 32-годишният французин.", "date": "2019.02.08", "title": "Да бъдеш Гаел Монфис"}
{"url": "https://www.dnevnik.bg/detski_dnevnik/2019/02/08/3386486_da_pogovorim_za_pari_s_deteto/", "text": "Вие сте родител на дете - по колко пари му давате месечно? Как го стимулирате да спестява? Какво смятате, че е важно да знае за спечелването на лични средства? Ако отговорите на тези и други финансови въпроси ви вълнуват, може да се включите в новата инициативата на Банка ДСК \"Национална финансиада\" и да спечелите стипендия в размер на 3 000 лв. за вашето дете между 16 и 19 години. Първото й издание се появява поради вярата на банката, че развитието на младежите е обвързано с техните познания и с уменията им за разумно планиране и управление на личните финанси. Затова и основната й цел е да стимулира и мотивира стремежа към осведоменост във финансовия сектор сред учениците и техните семейства по забавен и предизвикателен начин.  Според г-жа Виолина Маринова, председател на УС и главен изпълнителен директор на Банка ДСК финансовата грамотност започва в семейството и е много важно родителите и децата да говорят на тази тема. \"Децата копнеят за знания, а родителите са тези, които могат да предадат тази информация по достъпен начин.\", обяснява тя. \"Младите хора държат в ръцете си не само бъдещото на България, но и своето собствено настояще. А ние в Банка ДСК следваме една мисия – да инвестираме постоянно в развитието и знанието на хората\".    Необходимото условие е децата да са на възраст между 16 и 19 години и да са в отбор с техните родители. Всеки екип ще се състои от двама души от едно и също семейство. За да кандидатстват, отборите трябва да се регистрират в уебсайта на състезанието на адрес  www.finansiada.bg  и да попълнят онлайн тест от 20 въпроса. Тестът ще е активен до 24 февруари. За полуфиналите се класират 12-те отбора с максимален брой верни отговори и с най-добро време. На финалите ще вземат участие първите три отбора от полуфиналите. Участниците ще се състезават един срещу друг в директни елиминации, като отговарят на въпроси, степенувани по трудност и точкуване. Полуфиналите и финалите на първото издание на \"Национална финансиада\" ще се проведат на живо в \"Сердика център\" в София на 9 и 10 март. \"Дневник\" е медиен партньор на инициативата. Успех!", "date": "2019.02.08", "title": "Да поговорим за пари с детето"}
{"url": "https://www.dnevnik.bg/sport/2019/02/08/3387187_dnes_e_deniat_na_chetvurtfinalite_v_sofiia_oupun/", "text": "Тенис турнирът в София навлиза във финалната си фаза. След пет състезателни дни и 40 мача в битката за трофея останаха осем играчи от седем различни държави. Днес четирима от тях ще продължат към полуфиналите и ще съхранят амбициите си за титла в \"Арена Армеец\". Шоуто на деня без съмнение е двубоят между изгряващата звезда на световния тенис Стефанос Циципас и винаги атрактивният французин Гаел Монфис. Двамата се срещат в последния четвъртфинал, който се очаква да започне около 20.00 ч. Циципас започна успешно участието си в София след труден успех срещу Ян-Ленард Щруф от Германия. 20-годишният грък, който остана най-високо поставеният тенисист в турнира, спечели със 7:6 (5), 6:4 за час и половина. За Циципас това беше първи мач от полуфинала на Аustralian Open срещу Рафаел Надал. Шампионът от младежките финали на АТП записа и първа победа в София, след като преди две години отпадна в първия кръг на квалификациите.  Монфис записа втора експресна победа при дебютното си участие в София. След като в първия кръг  надигра финалиста от 2016 г. Виктор Троицки за 60 минути , 32-годишният французин нямаше никакви проблеми и във втория - 7:5, 6:3 срещу Михаил Кукушкин за 78 минути. Циципас и Монфис ще се изправят един срещу друг за втори път. Първата им среща беше в първия кръг на мастърса в Шанхай през 2018 г., когато гръцкият тенисист спечели драматична победа със 7:6 (4), 4:6, 6:4. Победителят от втория им двубой ще се бори за място на финала срещу поставения под №3 Даниил Медведев или Мартин Клижан. 22-годишният руснак направи обрат срещу холандеца Робин Хаасе - 5:7, 6:2, 6:2, а 29-годишният словак надигра германския квалификант Даниел Брандс със 7:6 (5), 6:4. Четвъртфиналите в горната половина на схемата противопоставят поставения под №6 Фернандо Вердаско срещу Матео Беретини и поставения под №4 Роберто Баутиста Агут срещу Мартон Фучович. И четиримата преодоляха втория кръг след оспорвани трисетови битки. Българско участие Днес в зала \"Арена Армеец\" ще има и един мач с българско участие. Александър Лазаров и Александър Донски ще се изправят срещу силния индийски тандем Рохан Бопана и Дивидж Шаран в четвъртфиналите на турнира на двойки. Шампионите от държавното първенство в зала  преодоляха първия кръг без игра , след като съперниците им Николоз Басилашвили и Матю Ебдън се отказаха. Бопана и Шаран, които са поставени под №3, надиграха сръбско-хърватския дует Ненад Зимонич и Мате Павич. Програмата за деня Роберто Баутиста Агут - Мартон Фучович (в 12.00 ч.) Фернандо Вердаско Матео Беретини Рохан Бопана/Дивидж Шаран - Александър Лазаров/Александър Донски Данийл Медведев - Мартин Клижан (най-рано в 18.00 ч.) Стефанос Циципас - Гаел Монфис Дживан Недунчезян/Пурав Раджа - Никола Мектич/Юрген Мелцер", "date": "2019.02.08", "title": "Днес е денят на четвъртфиналите в \"София оупън\""}
{"url": "https://www.dnevnik.bg/na_put/2019/02/08/3386106_svirepa_arena_na_djo_taskur_izliza_otnovo_v_pamet_na/", "text": ", след всичките мъки на К2 не изпитвах разочарование, че не успяхме да стигнем върха, и бях сигурен, че същото се отнася и за Пийт, и за Дик. Бяхме сторили всичко в границите на възможностите си, за да се изкачим. Достигнали бяхме своя психически и физически предел и живяхме толкова продължително в тези екстремни условия, че накрая почти нямахме сили да се върнем към нормалния живот. В телесно отношение бяхме абсолютно изцедени, а в духовно се чувствах като след завръщане от война. Ала желанието ми да катеря във високите планини остана и си дадох сметка, че съм се променил и съм започнал да гледам на себе си с друго съзнание, по-различно от реакцията при първото ми ходене в Хималаите, когато се бях заклел никога повече да не стъпя в техните предели. Не стигнахме върха на К2, но по-ясно, отколкото при всяко друго изкачване осъзнах, че най-важното е не да се добереш до горе, а пътят до там. И макар че не бих искал пак да премина през изпитанието, което преживяхме по този път, за мен е скъпоценен всеки миг от него. Тримата бяхме обединени от една рядко срещана, целеустремена решимост и когато положението стана критично, знаехме, че можем всецяло да разчитаме един на друг. След онова кошмарно слизане от Дунагири с Дик, при което всеки от нас кажи-речи не съзнаваше присъствието на другия, потънал в своя свят на илюзии и халюцинации, аз се бях научил да се справям по-добре с несгодите и изтощението. Ако не друго, поне се бях научил да правя обективна преценка на ситуацията и да отделям изискванията на действителността от фантазиите на въображението. Много въпроси бяха намерили своите отговори, откакто започнах да катеря. Вече знаех за какво служат карабинерите, защо лавините са смъртоносни; познавах така добре планините и някои от подхималайските градчета, че в тях се чувствах като у дома си; разбрах, че не съществува затворен кръг на алпинисти, а само групи от приятели, които предпочитат да заминат заедно точно както човек държи да отиде на курорт със свои познати. Сега имах приятели, на които можех да разчитам в планината и с които бих предпочел да тръгна отново, така че за алпинист, който тепърва започва да мисли как да отиде в Хималаите, ние вероятно също изглеждахме затворен кръг без никакъв достъп. Никога не съм имал намерение да ходя толкова често в планините, нито да стоя там толкова продължително, но постепенно установих, че всяко ходене ми предлага нещо ново и различно и докато тази неповторимост не изчезне, винаги ще ме влече натам. Съществуват безброй нови предизвикателства, безброй привлекателни проблеми за разрешаване и трудности за преодоляване. За мен пребиваването в планината се е превърнало в начин на живот, без да бъде средство за регистриране на постижения и удължаване на списъка от изкачени върхове. К2 илюстрира до каква степен сме готови да пожертваме себе си и – погледнато отстрани – сигурно приличахме на самоубийци или на някакви бездушни същества. Обаче ние се изложихме на риск единствено защото смятахме, че достигането на поставената цел си заслужава труда да се изкачиш на втория по височина връх в света само със собствени сили. Така е и с всяко друго начинание в планината – рисковете се поемат единствено защото човек е уверен, че е направил точна преценка как да ги избегне, за да постигне достойна цел. Oт алпинистите, които познавам, никой не е самоубиец по темперамент, напротив – всички те до един обичат живота и с ожесточение се борят да не се лишат от него, а същата тази трескава енергия и възторг им помагат да се справят с проблемите на ежедневието и да въздействат на хората около тях.", "date": "2019.02.08", "title": "\"Свирепа арена\" на Джо Таскър излиза отново в памет на Боян Петров (откъс)"}
{"url": "https://www.dnevnik.bg/bulgaria/2019/02/08/3387194_ima_totalno_licemerie_sred_kriticite_mi_po_temata_s/", "text": "Има тотално лицемерие по темата с  предложените мерки за интеграция на циганския етнос . Някои от критиците дори не са чели документа. В него се предвиждат и санкции срещу институциите, които не упражняват контрол. Това коментира вицепремиерът Красимир Каракачанов в ефира на \"Нова телевизия\". \"Бях свидетел на тотална вълна от лицемерие, включително тези, който ме обвиняват, че съм преписвал, а повечето тях дори не са го чели, той е едва 8 страници. Политиците, които критикуваха концепцията, всъщност са виновни за циганизацията, защото това е техният електорат\", каза той. Една от основните критики беше от лидера на НФСБ Валери Симеонов, който го обвини, че е откраднал идеите му отпреди 10 години. По думите му е \"много лесно е да правиш деца и да ги хвърляш на улицата и ги учиш от малки да проституират и крадат\", а концепцията залага на грамотната раждаемост и мерки, които са заимствани от други държави, където, ако не се грижиш за детето ти, социалните служби ти го взимат. Вицепремиерът очерта и друг проблем – наличие на законодателство, което не се прилага. \"На много места кметовете и службите не си вършат работата, защото не искат да губят гласове . Трябва да принудим апаратът да работи. Например правозащитните организации, вместо да ме нападат, да си отворят офис в гетата, а не на жълтите павета\" призова той. Каракачанов каза, че това не е окончателният вариант на документа, но вече е изпратен до всички министри. Основните акценти в концепцията, представена за пръв път преди два дни от вицепремиера в социалната мрежа \"Фейсбук\", е спиране на професията \"социално слаб\". Част от мерките за справяне с това са общественополезен труд, контрол над социалните помощи, спиране на детската раждаемост. Той предлага спиране на помощите и при отказ от образоване, придобиване на трудови навици и квалификация, както и при липсата на видим напредък по социализиране и интеграция.", "date": "2019.02.08", "title": "Каракачанов: Критиците ми са лицемери по темата с ромите"}
{"url": "https://www.dnevnik.bg/kultura/2019/02/08/3386654_germaniia_otbeliazva_100_godini_ot_osnovavaneto_na/", "text": "Стотици събития в Германия ще отбележат 100-годишнината на Баухаус. Естетиката на движението, чийто основен принцип е \"формата следва функцията\", постепенно се разпространява по целия свят и оформя модерните архитектура и дизайн, пише \"Ройтерс\". От небостъргача \"Сийграм\" в Ню Йорк до Белия град в Тел Авив, изчистените форми на Баухаус се превръщат в неизменна част от облика на съвременните градове. А философията за дизайна на движението продължава да вдъхновява хората цял век по-късно. \"Баухаус с подхода си към света и изкуството има ясна функция. И ние все още можем да се учим от нея\", казва Бетина Вагнер-Бергелт. Тя е директор на фестивала, който ще отбележи 100-годишнината, чието откриване е този месец. Движението е един от най-големите отпечатъци в културата, които Германия оставя през ХХ век. Училището \"Баухаус\" е основано през 1919 г. във Ваймар. То преподава нов подход към изкуството и занаятите, който отхвърля декоративните детайли на предвоенния период. През 1925 г. то се мести в Десау. Там е построена една от първите прочути сгради, които въплъщават естетиката на Баухаус - фабриката \"Фагус\". 30-те години на миналия век са период, в който нацистите са на власт в Германия. Те упражняват натиск върху авангардното движение. През 1932 г. училището вече се намира в Берлин. Но през 1933 г. то бива затворено под натиска на нацисткия режим. Въпреки това неговото влияние се разпространява извън пределите на страната, след като Лудвиг Мис ван дер Рое и Валтер Гропиус отиват в изгнание. А днес два нови музея, във Ваймар и в Десау, показват произведения от епохата на Баухаус. Посетителите на фестивала в Берлин ще могат да се запознаят с наследството на движението чрез концерти и инсталации. Във виртуална циркова палатка зрителите могат да наблюдават танцово представление от различни ъгли чрез очила за виртуална реалност. Диана Шнийденмайер от фондацията, създала танцовата изложба, смята, че тя ще хвърли светлина върху опасенията на артистите от Баухаус от индустриализацията и ефекта й върху взаимоотношенията между хората и машините.  \"Днес отново се занимаваме с отношението между хора и машини в светлината на дигитализацията и изкуствения интелект\", казва тя. Германия финансира събития по повод на годишнината и в САЩ - домът на Гропиус и Ханс Майер (друг от основоположниците на Баухаус - бел. ред.), след като те напускат Германия. Движението премахва границите между дисциплини като архитектурата и изкуството и отваря вратите пред жените, твърди Доминик Стивънс, изтъкнат архитект от Ирландия. \"Като учител по архитектура смятам, че движението Баухаус е много интересно, защото събира на едно място артисти, архитекти и дизайнери, мъже и жени, което е било напълно нетипично за тогавашните времена\", отбелязва той.  Програмата на фестивала може да бъде намерена  тук .", "date": "2019.02.08", "title": "Германия отбелязва 100 години от основаването на движението Баухаус"}
{"url": "https://www.dnevnik.bg/bulgaria/2019/02/08/3387206_kratki_novini_direktorut_na_durjavnata_psihiatrichna/", "text": "Автобус на столичния градски транспорт се блъсна в дърво, няма пострадали СДВР изяснява обстоятелствата около пътния инцидент с автобус 98, който стана днес около 12.30 часа, съобщава БНТ. Катастрофата е станала пътя между Бистрица – Симеоново. Водачът е изгубил управлението над автобуса, превозното средство се е отклонило от движение и се е ударило в дърво. Няма пострадали пътници. На място веднага са били насочени полицейски, пожарни и медицински екипи. Шофьорът е откаран в болница. Огледите в района на инцидента продължава.", "date": "2019.02.08", "title": "Кратки новини: Автобус на столичния градски транспорт се блъсна в дърво, няма пострадали"}
{"url": "https://www.dnevnik.bg/sport/2019/02/08/3387216_otkritoto_tialo_v_potunaliia_samolet_e_na_futbolista/", "text": "Тялото, което беше открито в потъналия самолет, изчезнал над Ламанша на 21 януари, е на футболиста Емилиано Сала. Смъртта на 28-годишния аржентинец беше потвърдена в петък от полицията в Дорсет. Самолетът Piper PA-46 Malibu, в който пътуваха Сала и 59-годишният пилот Дейвид Иботсън, беше открит на морското дъно в неделя. В него беше намерено тяло, което е било откарано в английското пристанище Портланд в четвъртък, а днес е било идентифицирано, се казва в съобщението на полицията. Сала пътуваше от Нант за Кардиф, където на следващия ден трябваше да участва в първа тренировка с новия си отбор. \"Кардиф\" привлече аржентинския нападател с рекорден за уелския клуб трансфер на стойност 15 милиона паунда. Спасителните служби от Нормандските острови, Великобритания и Франция проведоха тридневно издирване,  което обаче завърши без успех . Търсенето беше подновено с частни средства, след като онлайн кампания събра над 324 000 паунда. През уикенда започна подводно издирване. В четвъртък Би Би Си съобщи, че \"Нант\" е поискал от \"Кардиф\" да плати сумата по трансфера на Сала. Според информацията ръководството на френския клуб е поставило ултиматум, че ще прибегне до съдебен процес, ако не получат сумата в рамките на десет дни. От \"Кардиф\" са заявили, че ще уважат споразумението по трансфера, но няма да платят, преди да бъдат изяснени \"всички факти\" покрай изчезването на Сала. От уелския клуб са допълнили, че са изненадани от искането на \"Нант\", защото идва в момент, в който се правят опити да бъде намерено тялото на футболиста. ", "date": "2019.02.08", "title": "Откритото тяло в потъналия самолет е на футболиста Емилиано Сала"}
{"url": "https://www.dnevnik.bg/sviat/2019/02/08/3387196_nai-bogatiiat_chovek_v_sveta_obvini_tabloid_v/", "text": "Основателят на \"Амазон\" Джеф Безос обвини изданието \"Нешънъл инкуайрър\" в шантаж и изнудване, предадоха световните агенции. Безос твърди, че таблоидът го изнудвал, че ще публикува негови интимни снимки и съобщения. Безос и съпругата му Маккензи  обявиха миналия месец, че се развеждат  след 25 години брак. В същия ден таблоидът публикува статия, в която се казваше, че Безос имал любовна афера и в която се представяха в детайли лични съобщения на Безос, с които изданието се било сдобило, пише БТА. След това Безос започна разследване, за да разбере дали зад действията на изданието стоят политически мотиви. Дейвид Пекър, изпълнителен директор на притежаващата таблоида \"Америкън мидия Инк.\" (AMI), е считан от Тръмп за близък съюзник. В свой блог в платформата Medium Безос  сподели имейли , които получил от посредници на Пекър. В тях се изброявали компрометиращи материали, които щели да бъдат публикувани, ако Безос не се откажел от разследването, което започнал за това как личните съобщения са станали достояние на таблоида. Тези компрометиращи материали били именно съобщенията между Безос и бившата телевизионна говорителка Лорин Санчес, жената, с която той се срещал, както и снимки от личен характер. Те датирали от лятото на 2018 г., тоест шест месеца преди обявяването на намерението за развод. Исканията Част от снимките, за които става дума, са на Безос или Санчес по бельо, а една от тях е описана като \"голо селфи в банята, докато (Безос) носи сватбения си пръстен... (и) бяла хавлия\". \"Вместо да капитулирам пред изнудването и шантажа, аз реших да публикувам онова, което те ми пратиха\", пише Безос. И казва: \"Ако аз в моята позиция не мога да се противопоставя на този род изнудване, как ще могат да го направят обикновените хора?\" Безос все още се смята за най-богатия човек в света, макар експерти да твърдят, че разводът може и да промени това. Той е и собственик на в. \"Вашингтон пост\". Изнудването срещу него включвало освен искане за прекратяването на разследването и искане той да направи изявление, в което да каже, че не вярва, че таблоидът е действал срещу него, воден от политически подбуди. \"Те ми казаха, че още мои есемеси и снимки, които те имат, ще бъдат публикувани, ако не спра разследването\", пише Безос. \"Разбира се, не искам лични снимки да бъдат публикувани, но няма да участвам и в известната им практика на шантаж, политически услуги, политически атаки и корупция. Предпочитам да се изправя срещу тях\", продължава милиардерът. \"Несъмнено непопулярно\" \"Малко контекст: Фактът, че притежавам \"Вашингтон пост\", усложнява нещата за мен\", пише Безос. \"Неизбежно е някои хора, които преживяват тежко начина на отразяване на \"Вашингтон пост\", погрешно да заключат, че съм им враг. Президентът Тръмп е един от тях и това е очевидно от многото му туитове.\" В поста си той отбелязва още, че \"неуморното отразяване от страна на в. \"Вашингтон пост\" на темата за убийството на Джамал Хашокжи, който пишеше за него, е несъмнено непопулярно в някои среди\". Цитирано е и разследване срещу \"г-н Пекър и компанията му заради действия, които те са извършили от името на саудитското правителство\". Самата AMI наскоро призна, че е координирала с кандидатпрезидентската кампания на Тръмп плащане в размер на 150 хил. долара за модел на \"Плейбой\", за да не твърди, че е имала връзка с Тръмп. Бившият адвокат на Тръмп Майкъл Коен, замесен в схемата, вече призна, че е нарушил правилата за финансиране на кампанията. За разследването Безос наел частния следовател Гевин де Бекър, който трябвало да провери дали източник на компрометиращите снимки и лични съобщения не е неговият брат Санчес. Той бил привърженик на Доналд Тръмп и нееднократно публично критикувал Безос, че в. \"Вашингтон пост\" публикува невярна информация за държавния глава. В хода на разследването Де Бекър пък казал на медийната компания, притежаваща изданието, че смята изнасянето на лична информация за Безос за политически мотивирана атака.", "date": "2019.02.08", "title": "Най-богатият човек в света обвини таблоид в изнудване заради лични снимки"}
{"url": "https://www.dnevnik.bg/sviat/2019/02/08/3387200_bezuslovniiat_bazov_dohod_vuv_finlandiia_ne_nakaral/", "text": "Експериментът във Финландия с предоставяне на безусловен базов доход (ББД) на 2000 безработни не е успял да ги накара да си намерят работа, за да подобрят финансовото и социалното си положение. Това е основният извод сред  предварителните резултати  на уникалния опит на държавата да провери дали замяната на социални помощи с гарантирана минимална сума би променил нагласите на хората, зависими от държавата. Доходът бе даван, независимо дали човек полага усилия да си намери работа, или си седи вкъщи пред телевизора.", "date": "2019.02.08", "title": "Безусловният базов доход във Финландия не е накарал безработните да работят"}
{"url": "https://www.dnevnik.bg/sviat/2019/02/08/3387233_hashoji_e_ubit_ot_oficialni_sauditski_predstaviteli/", "text": "Специалният докладчик на ООН по извънсъдебните екзекуции Аниес Каламар заяви, че разполага с доказателства, че убийството на саудитския журналист Джамал Хашокжи е било планирано и извършено от официални представители на Саудитска Арабия, предадоха \"Франс прес\" и ТАСС. Убийството на Хашокжи в саудитското консулство в Истанбул на 2 октомври 2018 г. е било предумишлено и е \"най-тежкото нарушение на най-фундаменталното право от всички, правото на живот\", заяви Каламар, която се върна от едноседмична мисия в Турция, в която я придружаваха трима експерти. Тя осъди и използването на дипломатически имунитет за безнаказано извършване на престъпление. \"Събраните доказателства по време на мисията ми в Турция показват, че Хашокжи е станал жертва на брутално и предумишлено убийство, което е било планирано и извършено от представители на държавата Саудитска Арабия\", заяви Каламар. Саудитски официални лица сериозно са подкопали и забавили усилията на Турция за разследване на местопрестъплението в саудитското консулство в Истанбул през октомври, заяви Каламар, цитирана от \"Ройтерс\". Тя съобщи, че с екипа си е имала достъп до \"смразяващи и ужасни аудиоматериали\" за смъртта на журналиста от в. \"Вашингтон пост\", получени от турското разузнаване. Каламар изрази \"сериозно безпокойство\" дали замесените в убийството 11 саудитци ще бъдат справедливо съдени в Саудитска Арабия и посочи, че е направила неуспешен опит да посети арабското кралство. Международната общност, включително ООН, трябва спешно да обърнат внимание на обстоятелствата около убийството на Хашокжи, заяви Каламар. По думите ѝ е било нарушено както международното право, така и ключови правила на международните отношения, по-специално изискванията за законно използване на дипломатическите мисии. Каламар благодари на турското правителство за подкрепата, която ѝ е оказало по време на посещението ѝ. Тя се срещна с турските министри на външните работи и на правосъдието, с шефа на разузнаването и с прокурора на Истанбул. Разследването на екипа на ООН продължава, окончателният доклад ще бъде представен пред Съвета за правата на човека на ООН през юни, предаде ДПА. /БТА", "date": "2019.02.08", "title": "Хашокжи е убит от официални саудитски представители, обяви ООН"}
{"url": "https://www.dnevnik.bg/bulgaria/2019/02/08/3387234_sudut_opravda_ognian_donev_i_sudrujnika_mu_borisov_za/", "text": "Собственикът и изпълнителен директор на \"Софарма\" Огнян Донев, който е и издател на ClubZ, и съдружникът му и директор на \"ТЕЛСО\" АД Борис Борисов бяха признати за невинни на първа инстанция от състав на Софийския градски съд с председател Даниела Борисова по обвинения за укриване на данъци, предаде Би Ти Ви. Обвиненията на прокуратурата, че Донев е укрил данъци от сделки с фирми и продажба на акции между тях в размер на 63 млн. лв., не издържа пред съда. Борисов бе обвинен в укриване на 7 млн. лв. данъци. Делото започна преди 6 години. Според обвинението акциите на \"ТЕЛСО\" АД и другите фирми са търгувани на по-ниски цени от борсовите и по този начин са спестени и укрити данъци. В хода на досъдебното производство ревизионен акт на НАП обаче показва, че акциите са търгувани на свободни пазарни цени и не са извършени нарушения в продажбата им, поради което и не може да има укриване на данъци. Обвинението поиска по 4 години лишаване от свобода за подсъдимите. Мотивите към оправдателната присъда предстои да бъдат изготвени. Прокуратурата може да протестира оправдателната присъда пред Софийския апелативен съд в едномесечен срок.", "date": "2019.02.08", "title": "Съдът оправда Огнян Донев и съдружника му Борисов за укриване на данъци"}
{"url": "https://www.dnevnik.bg/sviat/2019/02/07/3386822_pokolenieto_guaido_e_zaplaha_za_chavizma/", "text": "През 2007 г. група студенти влезе с гръм и трясък във венецуелската политика, като организира бурни демонстрации срещу президента Уго Чавес, довели до единственото изборно поражение за тогавашния социалистически ръководител. Повече от десет години по-късно един от най-дискретните членове на групата,  Хуан Гуайдо , предприе настъпление срещу властта на наследилия Чавес (1999-2013 г.) президент Николас Мадуро, който никога не се беше сблъсквал с подобна заплаха. На 23 януари, за всеобща изненада, 35-годишният Гуайдо, председател на парламента (единствената институция в ръцете на опозицията), се обяви за  временен президент  на Венецуела и оттогава  бе официално признат  от около 40 държави. В желанието си да видят края на тежката икономическа криза, която преживява страната им, милиони венецуелци му възложиха надеждите си, след като той вдъхна нови сили на раздробената опозиция и внесе свеж повей във венецуелската политика. Преди 12 години, заедно с други студенти, той вече мобилизира опозицията, организирайки широки протести срещу проект за желана от Чавес конституционна реформа, проправяща път към неограничен брой президентски мандати, който в крайна сметка беше отхвърлен на референдум. Оттогава някои от тези студентски водачи се включиха в политиката и се превърнаха се в медийни фигури - като Давид Смолански, бивш кмет на община в района на Каракас, който сега живее в изгнание във Вашингтон, или депутатите Мануела Боливар и Хуан Андрес Мехия. Хуан Гуайдо също се насочи към парламента, където през 2010 г. беше избран на мястото на друг депутат, а през 2015 г. - за депутат титуляр, като същевременно остана малко настрана. \"Той не обичаше да е на показ, не търсеше мегафоните, не тичаше след медиите\", припомня си Анхел Самбрано, негов другар студент от времето на протестите. \"Занимаваше се повече с организационна, по техническа дейност\", разказва той пред АФП. Сега Гуайдо е на първа страница във вестниците по света, но при избирането му на 5 януари за председател на парламента младият опозиционер беше известен на едва 3 процента от венецуелците, показва анкета на института \"Делфос\". В търсене на \"външен човек\" През 2015 г. опозицията спечели парламентарните избори и чавизмът претърпя най-тежкото си изборно поражение. След блокирането на референдум за импийчмънт на президента Николас Мадуро и неуспеха на антиправителствените демонстрации през 2017 г., при които бяха убити 125 души, разединението се задълбочи на фона на политически интереси и различия за това каква стратегия да се възприеме към правителството. \"Хората започнаха вече да губят доверие, да се уморяват от традиционната политика. В средите на опозицията възникна идеята да се потърси външен човек\", обясни пред АФП Феликс Сейхас от института \"Делфос\". На антиправителствените шествия, свиквани от 23 януари насам, опозицията често окачествява бившия инженер със скромен произход като \"приятна изненада\", човек, което не идва от политическата котерия. Дори Николас Мадуро изразил готовност да се срещне с него. Хуан Гуайдо и хората от неговото поколение са \"внуци на динозаврите на Четвъртата република\", преди идването на власт на Уго Чавес, казва Диосдадо Кабейо, председател на Конституционното събрание, което се състои от хора, предани на властта, и на практика от 2017 г. насам замества парламента. \"Създаване на герои\" \"Той е лидерът, когото всички очаквахме, той е ново лице, млад е, не е опетнен от старата политика\", отбелязва въодушевено 62-годишният Карлос Моралес, бивш привърженик на чавизма, минал към опозицията. Възходът на Хуан Гуайдо е резултат и от споразумение между различните партии от опозицията, отслабена от неутрализирането в последните години на водещите ѝ фигури. Четиридесет и седем годишният Леополдо Лопес е под домашен арест, 32-годишният Фреди Гевара намери убежище в чилийското посолство, а 46-годишният Енрике Каприлес, който два пъти се кандидатира за президент, бе обявен за неизбираем. Каприлес обаче предупреждава за опасността Хуан Гуайдо да бъде превърнат в \"божество\". \"Тази страна понякога е склонна лесно да си създава герои\", подчертава опозиционерът, който се застъпва за \"смесване на поколенията\". През 2009 г. Хуан Гуайдо участва в учредяването на партията \"Волунтад популар\" (\"Народна воля\"). В структурата на ръководството ѝ той се нарежда след Леополдо Лопес и Фреди Гевара. Когато в началото на януари дойде ред на \"Волунтад популар\" да поеме председателството на парламента, съгласно правилото за ротация на партиите на този пост, кандидатурата на Хуан Гуайдо беше подкрепена единодушно. \"Това бе благоприятна възможност за обновяване на опозицията\", каза Феликс Сейхас.", "date": "2019.02.08", "title": "Поколението \"Гуайдо\" е заплаха за чавизма"}
{"url": "https://www.dnevnik.bg/sport/2019/02/08/3387223_helenius_e_otkazal_da_se_bie_s_kubrat_pulev/", "text": "Бившият европейски шампион в тежка категория Роберт Хелениус е отказал да се бие с Кубрат Пулев, обяви българинът в своя профил във \"Фейсбук\". Възможността за  мач помежду им се появи в средата на януари , като тогава щабовете на боксьорите влязоха в преговори. В крайна сметка Хелениус, който притежава шведски и финландски паспорт, е отказал. От щаба на Пулев са предложили мачът да бъде на 23 март в Лос Анджелис. \"Въпреки претенциите от щаба на Хелениус да няма реванш след изхода на двубоя, които също бяха уважени, след дълго обмисляне от щаба му отклониха предложението\", написа Пулев. Хелениус има 30 мача на професионалния ринг, в които 35-годишният боксьор е постигнал 28 победи (17 с нокаут). Пулев има 27 срещи, в които постигна 26 победи (13 с нокаут). Българинът не се е бил от 27 октомври, когато победи по точки Хюи Фюри в мач за определяне на официален претендент за титлата на Международната боксова федерация (IBF). \"Кубрат продължава усилена подготовка на Белмекен и очаква името на новия си съперник за боксовата гала на 23 март в 18-хилядната зала \"Форум\" в Лос Анджелис. На нея ще участва и Тервел Пулев, който отпреди Нова година тренира в Лас Вегас\", допълниха от щаба на българина.", "date": "2019.02.08", "title": "Хелениус е отказал да се бие с Кубрат Пулев"}
{"url": "https://www.dnevnik.bg/sviat/2019/02/08/3387252_bivsh_slujitel_na_partiiata_na_makron_e_razsledvan/", "text": "Френската национална финансова прокуратура започна разследване на договор за охранителна дейност, подписан между фирмата на бивш служител на партията на френския президент Еманюел Макрон и руски олигарх, предаде \"Франс прес\". Договорът е бил парафиран от Венсан Краз, бивш жандармерист, работил към партията на Макрон и във френското президентство. Краз беше замесен заедно с бившия сътрудник на Макрон  Александър Бенала  в насилие срещу демонстранти миналата година. Разследването на финансовата прокуратура е за корупция, твърди сайтът \"Медиапарт\". Според него сделката е била \"договорена\" от Бенала по времето, когато той е бил в Елисейския дворец. Договорът е бил подписан между \"Марс\", фирмата на Венсан Краз, и руския олигарх Искандер Махмудов. Махмудов е платил на Краз 294 хил. евро на 28 юли миналата година. Към договора подизпълнител е била фирмата \"Велур\", бивш работодател на Бенала. Сделката предвиждала защита на недвижимо имущество във Франция на олигарха и на семейството му в Монако. Махмудов има проблеми и с испанското правосъдие, което твърди, че той е част от руската престъпна организация \"Исмаиловская\". Махмудов е шеф на компанията \"Уралско минно и металургично дружество\". Според сайта \"Медиапарт\" дискусиите за договора са започнали още през зимата на 2017 г. и са се ускорили през юни 2018 г. Бившият сътрудник на държавния глава на няколко пъти се срещнал с представител във Франция на руския олигарх. Този представител е бил бизнесменът Жан-Луи Агнауер. На 21 януари Краз каза пред френския Сенат, че е работил с руския олигарх едва след като е напуснал президентството и без помощта на Бенала, обвинен като него за насилието на 1 май над демонстранти, припомня \"Франс прес\". /БТА", "date": "2019.02.08", "title": "Бивш служител на партията на Макрон е разследван заради договор с руски олигарх"}
{"url": "https://www.dnevnik.bg/photos/2019/02/08/3387246_fotogaleriia_moda_za_nai-dobrite_priiateli_na/", "text": "Ню Йорк за 16-и път е домакин на модното шоу за домашни любимци.", "date": "2019.02.08", "title": "Фотогалерия: Мода за най-добрите приятели на нюйоркчани"}
{"url": "https://www.dnevnik.bg/sport/2019/02/08/3387275_leikurs_navaksa_18_tochki_pasiv_i_oburna_bostun_v_edin/", "text": "Лос Анджелис лейкърс\" продължи с доброто си представяне след  завръщането на Леброн Джеймс  и взе драматична победа над \"Бостън селтикс\" със 129:128 като гост. Двата най-титулувани отбора в НБА направиха един от мачовете на сезона, който завърши с победен кош на Рейджън Рондо в последната секунда. За пръв път в кариерата си гардът реализира победен кош. Той овладя топката, след като изстрел на съотборника му Брандън Инграм беше блокиран, и от шест метра реализира за 129:128. Мачът премина през няколко промени на водачеството, но домакините от \"Бостън\" бяха начело в три четвърти от него. Най-големият аванс на Кайри Ървинг и съотборниците му достигна 18 точки, в средата на втората четвърт. След добри изяви на \"езерняците\" обаче гостите изоставаха с девет на почивката. \"Лейкърс\" игра много силно в третата четвърт, когато вкара 42 точки срещу само 27 за \"келтите\". Така преди последните 12 минути Джеймс и съотборниците му поведоха с 99:93. \"Бостън\" обаче отговори и преди финалната минута водеше с шест. Тройки от Джеймс и Кентевиъс Колдуел-Поуп обаче изравниха резултата при 124:124. След това се стигна до драматичната последна атака в срещата, реализирана успешно от Рондо. За \"Лейкърс\" над всички беше Леброн Джеймс с \"трипъл-дабъл\" - 28 точки, 12 борби и 12 асистенции. Кайл Кузма добави 25, а Рондо се отчете с \"дабъл-дабъл\" 17 точки и 10 асистенции. За \"Бостън\" Кайри Ървинг вкара 24 точки, като добави осем асистенции и седем борби. Джейсън Тейтъм завърши с \"дабъл-дабъл\" - 22 точки и 10 борби. \"Лейкърс\" е с положителен баланс след 55 мача – 28 победи и 27 поражения. \"Езерняците\" са 10-и на Запад и водят битка за влизане в плейофите с намиращите се пред него \"Сакраменто кингс\" (28-26), \"Лос Анджелис клипърс\" (30-26) и 11-ия \"Далас маверикс\" (25-28). \"Бостън\" е четвърти в Източната конференция с 35 победи в 55 мача. В Оклахома местният \"Оклахома сити тъндър\" спечели срещу \"Мемфис гризлис\" със 117:95. \"Гръмотевиците\" наваксаха девет точки, с които изоставаха във втората четвърт. Ръсел Уестбрук изигра много силен мач и записа осми пореден \"трипъл-дабъл\" - 15 токи, 15 асистенции и 13 борби. Уестбрук е едва вторият играч в историята на НБА с подобно постижение. Единственият с повече поредни мачове с \"трипъл-дабъл\" е легендата Уилт Чембърлейн – девет през 1968 г. Пол Джордж вкара 27 точки и добави седем борби за успеха на \"Оклахома\", а Джерами Грант се отчете с 20. За \"Мемфис\", който игра с много къса резервна скамейка най-резултатен беше Джарен Джаксън – 27 точки.", "date": "2019.02.08", "title": "\"Лейкърс\" навакса 18 точки пасив и обърна \"Бостън\" в един от мачовете на сезона"}
{"url": "https://www.dnevnik.bg/sviat/2019/02/08/3387270_sluchaite_na_morbili_v_evropa_sa_se_utroili_minalata/", "text": "Случаите на морбили в Европа са се утроили миналата година спрямо 2017 г., съобщи Световната здравна организация (СЗО). От 82 596 случая по-голямата част са в Украйна, но има много и в други държави като Сърбия (над 10 пъти по-малко от украинските), Франция, Италия, Русия и Гърция. Увеличил се е броят на починалите от морбили - 72-ма миналата година при 42-ма през 2017 г. В България случаите са били едва 13 за миналата година, като пикът е бил през юли (7 души). Освен в Гърция и Сърбия повече са тези и във всички други съседни държави - в Турция са 557, в Румъния - 1087 души, само в Македония е сравнително близък до този в България (64 души). Макар все повече хора да се ваксинират, са нужни още усилия в много страни, за да се спре разпространението на вируса,  продължава СЗО . Най-тежък е украинският случай, но не само заради броя - заболелите са се увеличили 10 пъти спрямо 2017 г. и са 1209 души на милион. В страната е намалял делът на ваксинираните против морбили, заушка и рубеола до 31% през 2016 г. (сред най-ниските в света) в годините на конфликта с Русия.", "date": "2019.02.08", "title": "Случаите на морбили в Европа са се утроили миналата година (графика)"}
{"url": "https://www.dnevnik.bg/biznes/2019/02/08/3387278_potrebitelite_veche_smiatat_che_pokupkata_na_kola_ili/", "text": "През януари има известно подобрение в намеренията на потребителите да направят разходи за покупка на предмети за дълготрайна употреба като кола, жилище или да направят подобрение в дома си. Сравнението е спрямо настроенията преди 12 месеца, показват данните на Националния статистически институт (НСИ) от тримесечното наблюдение на потребителите. В допълнение жителите на селата са по-оптимистично настроени от тези в градовете. През януари 2019 г. общият показател на доверие на потребителите се покачва с 1.9 пункта спрямо равнището си от октомври 2018 г., като при населението в градовете увеличението е 1 пункт, а при населението в селата - 2.9 пункта. Според оценките на потребителите има известна положителна промяна в общата икономическа ситуация в страната през последните дванадесет месеца. Очакванията на живеещите в селата са тази положителна тенденция да продължи и през следващите дванадесет месеца за разлика от населението в градовете, което е малко по-негативно настроено в сравнение с три месеца по-рано. По отношение на очакванията за безработица в страната през следващите дванадесет месеца са, че тя ще остане приблизително на равнището си от октомври 2018 година. Подобряват се и очакванията на потребителите за финансовото им състояние през следващите 12 месеца.  Оценките за изменението на потребителските цени през последните дванадесет месеца са по-неблагоприятни. Същевременно обаче инфлационните очаквания за следващите дванадесет месеца са по-слабо изразени. ", "date": "2019.02.08", "title": "Потребителите вече смятат, че покупката на кола или жилище е по-достъпна"}
{"url": "https://www.dnevnik.bg/sviat/2019/02/08/3387301_sasht_niamat_predpochitaniia_kude_da_otide_maduro_no/", "text": "Специалният пратеник за Венецуела на САЩ Елиът Ейбрамс каза, че иска венецуелският президент Николас Мадуро да напусне страната, преотстъпвайки властта на преходно правителство, предаде \"Асошиейтед прес\", цитирана от БТА. Ейбрамс каза,че Вашингтон няма предпочитана страна, в която би могъл да отиде Мадуро, но отбеляза, че той има приятели в Куба и Русия. Той каза, че и други страни са предложили да приемат Мадуро, ако се откаже от властта, но не пожела да ги назове. Ейбрамс каза, че САЩ са анулирали визите на членове на венецуелското Конституционно събрание като част от натиска над Мадуро да отстъпи властта на лидера на контролираното от опозицията Национално събрание Хуан Гуайдо. Междувременно властите на Венецуела обявиха, че са разкрили планове за преврат с поддръжката на Колумбия и на ЦРУ, предаде ТАСС, като цитира венецуелския министър за комуникациите и информацията Хорхе Родригес. Той разказа, че полковникът в оставка от венецуелската армия Освалдо Гарсия Паломо, арестуван за покушение срещу Мадуро миналия август, е признал за подготовката на преврат с подкрепата на колумбийските власти и на ЦРУ. Твърденията за тези планове дават аргумент на Венецуела да  отказва да допусне хуманитарни помощи , изпратени от САЩ на границата с Колумбия. Избори Вчера бе и първото заседание на международната контактна група за Венецуела, призоваха за \"свободни президентски избори в тази страна\", предаде \"Франс прес\". В Монтевидео призова да се разработи общ международен подход за поддръжка на мирно, политическо, демократично и изцяло венецуелско решение на кризата, което да изключва използването на сила. Решението трябва да бъде намерено посредством свободни, прозрачни и пораждащи доверие президентски избори в съответствие с венецуелската конституция. Международната контактна група ще изпрати техническа мисия във Венецуела, която ще помогне за доставката на хуманитарна помощ и ще подкрепи произвеждането на нови избори възможно най-скоро, се допълва документа, предаде ДПА. Международната контактна група след 90 дни ще оцени прогреса в уреждането на кризата във Венецуела, заяви дипломат номер едно на ЕС Федерика Могерини след края на срещата на групата, предаде ТАСС. Тя уточни, че 90-те дни не са срок за произвеждане на избори. По думите ѝ след изтичането на 90-те дни участниците в групата ще се срещнат и ще оценят ситуацията в страната, ще вземат решение за по-нататъшни действия или за разпускане на групата. Контактната група обещава международни гаранции за произвеждане на нови избори, допълни Могерини. \"Групата има намерение да изпълни две задачи. Тя ще бъде в тесен контакт с играчите в страната, в региона и в света, за да осигури гаранции за скорошно произвеждане на демократични и свободни президентски избори, а също и да осигури доставката в скоро време на хуманитарна помощ.\" Могерини каза, че международната група няма да допусне възможността за политизиране на отпускането на хуманитарна помощ. В срещата участваха Могерини и емисари на осем европейски страни - Франция, Германия, Великобритания, Холандия, Португалия, Испания, Швеция и Италия, както и на пет латиноамерикански страни - Уругвай, Коста Рика, Еквадор, Мексико и Боливия, допълва \"Франс прес\". Мексико участва в дискусиите, но не е част от групата, уточнява агенцията.", "date": "2019.02.08", "title": "САЩ нямат предпочитания къде да отиде Мадуро, но загатнаха за Куба или Русия"}
{"url": "https://www.dnevnik.bg/sviat/2019/02/08/3387285_germaniia_ne_iska_da_izkljuchva_huauei_ot_izgrajdaneto/", "text": "Германското правителство иска да избегне изключването на продукти на китайския технологичен гигант \"Хуауей\" (Huawei) от изграждането на следващото, пето, поколение (5G) мрежи в Германия, пише днес германският вестник \"Ханделсблат\", цитиран от \"Ройтерс\". Хелге Браун, която оглавява канцеларията на канцлера Ангела Меркел, е съгласувала позицията с министерствата на външните работи, на вътрешните работи, на икономиката, финансите и инфраструктурата, уточнява \"Ханделсблат\", като се позовава на правителствени източници. Срещата се е състояла вчера след редовното правителствено заседание. Източници от правителството бяха посочили пред \"Ройтерс\", че германските министри вчера са обсъждали как да гарантират сигурността на  бъдещите 5G мрежи  на фона на дебатите дали \"Хуауей\" да бъде изключен от пазара. Меркел каза, че Германия се нуждае от гаранции, че \"Хуауей\" няма да предава данни на Пекин, преди компанията да се включи в изграждането на петото поколение мрежи, които ще свързват всичко от автомобили до заводи с много по-голяма скорост. \"Хуауей\", световен лидер на пазара за мобилните мрежи с годишни продажби над 100 млрд. долара, е подложен на строги проверки за връзките си с китайското правителство и заради подозренията, че Пекин може да използва технологиите на \"Хуауей\" за шпиониране. Няма публично предоставени доказателства, а компанията многократно отхвърля тези твърдения, които обаче накараха няколко западни страни да ограничат достъпа на \"Хуауей\" до техните пазари. \"Хуауей\" вече установи свои лаборатории за информационна сигурност в Германия и Великобритания, чиято цел е да покажат, че оборудването на компанията няма \"задни вратички\" за кибершпионаж. Вчера китайската компания предложи да построи такъв център и в Полша. Италианското министерство на промишлеността отхвърли днес информациите, че Италия ще забрани на \"Хуауей\" и на китайската компания Зет Ти И (ZTE Corp) да играят роля в изграждането на италианската 5G мрежа. /БТА", "date": "2019.02.08", "title": "Германия не иска да изключва \"Хуауей\" от изграждането на 5G мрежата си"}
{"url": "https://www.dnevnik.bg/video/2019/02/08/3387293_iran_pokaza_nova_raketa_s_obseg_1000_km_video/", "text": "Корпусът на гвардейците на Ислямската революция представи днес нова крилата ракета с обсег 1000 километра, предадоха световните агенции, като се позоваха на иранската агенция \"Сепах\". Ракетата се казва \"Дезфул\" и е по-модерен модел на ракетата \"Золфагар\" с обсег 700 километра, отбелязва ТАСС. Иран обяви в събота, че е  изпитал успешно крилата ракета  с обсег над 1350 километра. Ракетата се наричаше \"Ховейзех\" и новината за теста съвпадна с 40-ата годишнина от Ислямската революция, припомня \"Франс прес\". Новата ракета \"Дезфул\" беше представена от бригадния генерал Амирали Хаджизадех, командващ авиокосмическите сили на Корпуса на гвардейците на Ислямската революция, и от генерал Мохамед Али Джаафари. Представянето стана в завод за производство на ракети, но местоположението му не се уточняваше в съобщението на агенция \"Сепах\". Техеран казва, че разполага ракети с обсег до 2000 километра, които поставят Израел и американски военни бази в региона в обхвата им, припомня \"Ройтерс\". Агенцията допълва, че иранската полуофициална агенция \"Фарс\" е публикувала днес снимки от подземно ракетно предприятие в Иран, наречено \"Подземен град\". Същевременно днес американският Държавен департамент призова Иран да спре дейностите, които нарушават резолюциите на ООН, предаде \"Ройтерс\". Изявлението беше по повод изстрелването на сателит от Иран миналия месец. Иран вече каза, че ще е готов за ново изстрелване след няколко месеца.", "date": "2019.02.08", "title": "Иран показа нова ракета с обсег 1000 км (видео)"}
{"url": "https://www.dnevnik.bg/biznes/2019/02/08/3387297_v_kraia_na_godinata_novite_jilishtni_sgradi_sa/", "text": "По предварителни данни на Националния статистически институт броят на въведените в експлоатация жилищни сгради през четвъртото тримесечие на 2018 г. е 721, а новопостроените жилища в тях са 2345. Спрямо четвъртото тримесечие на 2017 г. сградите са с 67 повече, или с 10.2%, а жилищата в тях се увеличават с 304, или с 14.9%. Данните показват, че увеличението се дължи основно на новопостроените къщи. Броят на жилищните кооперации се запазва непроменен, а броят на сградите от смесен тип намалява. От въведените в експлоатация новопостроени жилищни сгради през четвъртото тримесечие на 2018 г. със стоманобетонна конструкция са 74.8%, с тухлена - 23.1%, с друга - 1.4%, и с панелна - 0.7%. Най-голям е относителният дял на новопостроените къщи (79.5%), следвани от жилищните кооперации (12.3%).  Най-много жилищни сгради са въведени в експлоатация в областите Варна - 102 сгради с 413 жилища в тях, Пловдив - 88 сгради с 330 жилища, и Бургас - 74 сгради с 414 жилища. Най-висок е делът на новопостроените жилища с две стаи (35.4%), следват тези с три стаи (34.8%), а най-нисък е делът на жилищата с шест и повече стаи - 3.8%. Данните показват, че заради засиления интерес през последните две години към покупка на тристайни жилища за разлика отпреди, когато фаворит на купувачите бяха двустайните, броят на тези с 2 и 3 стаи е почти изравнен.  Общата полезна площ на всички новопостроени жилища през четвъртото тримесечие на 2018 г. е 231.2 хил. кв.м, или с 19.6% повече в сравнение със същото тримесечие на 2017 г., а жилищната площ се увеличава с 25.9% и достига 150.6 хил. кв. метра. Средната полезна площ на едно новопостроено жилище нараства от 94.7 кв.м през четвъртото тримесечие на 2017 г. на 98.6 кв.м през същото тримесечие на 2018 година. Това вероятно се дължи на факта, че по-големият брой сгради са къщи. Най-голяма средна полезна площ на едно новопостроено жилище е регистрирана в областите Разград - 166.3 кв.м, и Ямбол - 151.9 кв.м, а най-малка - в областите Плевен - 73.3 кв.м, и Шумен - 76.1 кв. метра.", "date": "2019.02.08", "title": "В края на годината новите жилищни сгради са нараснали двуцифрено"}
{"url": "https://www.dnevnik.bg/sport/2019/02/08/3387296_trusovete_v_levski_se_zadulbochiha_sled_izlizane_na/", "text": "Кризата в \"Левски\" се задълбочи рязко в последните часове и  очакваната смяна на собствеността  е поставена под въпрос. В основата на сътресението е излизане на многомилионни задължения, които надхвърлят предварителните очаквания на хората, които са имали готовност да поема клуба, научи \"Дневник\". Според информация от два независими източника, близки до развитието на ситуацията, очакванията са били задълженията да са около 26 млн. лева, но одитът е показал, че са около 32. Картината се промени рязко в последните часове, след като в четвъртък на обед сините  представиха последното си ново попълнение - Валери Божинов , а директорът Павел Колев обяви, че клубът поема по нов път. \"Надявам се това ново начало и за него, и за \"Левски\" като клуб да бъде успешно и да върнем \"Левски\" където му е мястото. Без коментар по темата със собствениците. Каквото трябва да се прави, се прави като процедури. Когато всичко стане официално, ще се го разберете\", каза Колев след подписването на договора на Божинов. По-малко от 24 часа по-късно доскорошният заместник изпълнителен директор на БФС обяви, че може и да си тръгне. \"Аз съм назначен от Васил Божков на работа в клуба. Нямам информация, че акциите са прехвърлени на други хора. На този етап съм на работа в \"Левски\". Ако Васил Божков ми каже, че няма да е собственик, тогава ще си тръгна. Това ще стори и целият управителен съвет на клуба, тъй като е напълно нормално. Нашата работа е да извършим одит в клуба и да начертаем стратегия за бъдещето на \"Левски\". Нямам информация за прехвърлени акции\", заяви Колев пред БНТ. С изказването си Колев за пръв път официализра присъствието на Божков под една или друга форма. \"Разбира се, че е възможно да се случи да няма смяна на собствеността. Задачата, с която дойде новият управителен съвет беше да направим одит. Дълговете са 30 млн. лв., даже повече са от 30 млн., но не с много\", заяви Колев.  Това се случва малко след като в медиите започна да циркулира информация, че акциите на клуба са предадени на бившия играч Христо Йовов. Според някои информации той се е сдобил с 50% от акциите, които досега бяха собственост на Спас Русев. В цялата ситуация не е ясно и бъдещето на треньора Георги Дерменджиев. Специалистът води подготовката на сините, след като \"Левски\" се раздели със Славиша Стоянович. Въпреки това 64-годишният Дерменджиев все още няма договор с клуба.", "date": "2019.02.08", "title": "Трусовете в \"Левски\" се задълбочиха след излизане на големи задължения"}
{"url": "https://www.dnevnik.bg/politika/2019/02/08/3387286_v_otgovor_na_prezidenta_za_venecuela_zaharieva_obiavi/", "text": "Ден след като президентът Румен Радев, че  правителството го търси за съгласуване на \"една преписана позиция за Венецуела\", а не го търси \"по важни въпроси, които касаят националните интереси \", вицепремиерът и министър на външните работи Екатерина Захариева коментира, че макар да не е длъжно по конституция, правителството много често изпраща позиции предварително в президентството. \"В правителството считаме, че е добре България да говори в един глас в международен план. Много често изпращаме позициите, които изразяваме по различни теми предварително, колегите в президентството да четат. Разбирам, че той като че ли вече е недоволен от това. Аз считам, че трябва да продължаваме опитите за съгласуване. По конституция външната политика се осъществява от Министерския съвет, но усилията за координация би следвало да продължат. Ако той не желае, може да ги спрем\", обяви Екатерина Захариева днес в парламента. Ден след позицията на поне 20 държави от Европейския съюз (ЕС) във вторник  Съветът по сигурността при Министерския съвет  обяви, че подкрепя ЕС и международната общност, които признават председателя на венецуелския парламент Хуан Гуайдо за временен президент на страната. В понеделник вечерта президентът Румен Радев използва социалната мрежа \"Фейсбук\", за да призове  българските власти да се въздържат от подкрепа на Гуайдо . В четвъртък обяви позицията на страната за Венецуела за преписана. \"Имаме общи отговорности по отношение на външната политика и репутацията на България\", каза Екатерина Захариева днес и допълни: \"Не приемам думата преписана - участвали сме във всички съвети. Винаги сме имали позиция, не приемам, че някой ни е написал нещо и ние просто сме го преписали.\" Външният министър каза още, че президентът вероятно е забравил, че Договорът за добросъседство между България и Македония е бил изпратен на \"Дондуков\" 2 предварително и са се срещали, за да го обсъдят.", "date": "2019.02.08", "title": "В отговор на президента за Венецуела Захариева обяви, че външната политика се осъществява от правителството"}
{"url": "https://www.dnevnik.bg/sport/2019/02/08/3387146_cska_predstavia_noviia_si_trenyor_video_na_jivo/", "text": "ЦСКА представи новия си треньор Любослав Пенев, който застава начело, заменяйки Нестор ел Маестро. Договорът на бившия нападател е за година и половина. \"Завръщам се в моя любим отбор и това е ЦСКА. Един такъв ход винаги крие рискове, но аз обичам предизвикателствата и не се страхувам\", каза Пенев при представянето си на \"Българска армия\". \"Причината за промяната е липсата на достатъчно добри резултати, които да удовлетворяват ръководството. Треньори обикновено се сменят при такива обстоятелства\", каза спортният директор Пламен Марков. Пенев, който е на 52 години, не е работил от 2017 г., когато за кратко беше начело на втория тим на \"Валенсия\". След това бившият нападател се завърна в България, като беше съперник на Борислав Михайлов за президент при последния конгрес на Българския футболен съюз (БФС). В кариерата си Пенев е работил още в ЦСКА, \"Литекс\", националния отбор и \"Ботев\" (Пловдив). Досегашният треньор на ЦСКА се задържа на поста само осем месеца (246 дни). Ел Маестро води червените в 28 официални мача, в които записа 20 победи, три равенства и пет загуби. Головата разлика на състава в този период беше 54:18. След есенния дял от шампионата ЦСКА е втори в Първа лига с пасив от шест точки от шампиона \"Лудогорец\".", "date": "2019.02.08", "title": "ЦСКА представи Любослав Пенев (видео)"}
{"url": "https://www.dnevnik.bg/bulgaria/2019/02/08/3387316_do_niakolko_godini_ot_sofiia_do_belgrad_shte_se_putuva/", "text": "Министърът на външните работи Екатерина Захариева обяви, че до няколко години от София до Белград ще се пътува за по-малко от два часа с влак. По време на парламентарния контрол тя уточни, че изграждането на новите жп линии между двете столици ще стане с финансиране от Европейската комисия, която е заделила допълнителни 190 млн. евро за 11 транспортни проекта. По думите на вицепремиера ще се изградят изцяло нови 360 км жп линии. Така по тях ще могат да се движат високоскоростни влакове и пътуването на сръбската столица ще продължава по-малко от 2 часа. Преди близо година министрите на транспорта в Сърбия и Хърватия подписаха меморандум, който предвижда  двете страни заедно да възстановят жп линията между Белград и Загреб . Линията е дълга 412 км и с реконструкцията ѝ пътуването с влак по нея ще се намали от сегашните седем и половина часа на малко над три часа. Така, когато двете линии се свържат в Белград, пътуването от София до Загреб с влак ще е около 5 часа. Захариева каза още, че пак с европейски пари ще се се реновират 400 км пътища, които са част от трансграничните трасета.", "date": "2019.02.08", "title": "До няколко години от София до Белград ще се пътува за по-малко от два часа с влак"}
{"url": "https://www.dnevnik.bg/biznes/2019/02/08/3387312_prez_dekemvri_promishlenoto_proizvodstvo_se_sviva_s/", "text": "По предварителни данни през декември 2018 г. промишленото производство се е свило с 3.8% спрямо година по-рано. В сравнение с ноември то намалява с 2.3%, сочат данните на Националния статистически институт.", "date": "2019.02.08", "title": "През декември промишленото производство се свива с близо 4%"}
{"url": "https://www.dnevnik.bg/sviat/2019/02/08/3387309_senatori_v_sasht_vnesoha_rezoljuciia_v_opit_da_sprat/", "text": "Сенатори демократи и републиканци внесоха резолюция с призив да бъде отменен проектът \"Северен поток 2\" в Европа, предаде \"Ройтерс\". Според агенцията документът призовава за спирането на проекта и за подкрепа на свободата на корапоблаването в Черно море след инцидента в Керченския проток между Русия и Украйна през ноември. Текстът му  не е достъпен  на сайта на Конгреса на САЩ към 12 ч. българско време. Подобна резолюция обаче бе внесена  на 24 януари . На следващата си среща се очаква комисията за външни отношения в Сената да обсъди текста. Противниците на газопровода се опасяват, че след изграждането му Русия ще лиши Украйна от транзитни такси, докато усили зависимостта на Европа от руски газ. В резолюцията от 24 януари се изтъква и аргументът, че преносът през украинска територия вече е намалял след завършването на първия газопровод \"Северен поток\" през 2011 г. - от 80 до 40-50% от общия обем газови доставки от Русия до Европа. Освен това делът на руския газ в европейското енергийно потребление се е повишил с 5% между 2016 и 2017 г. Затова \"европейските правителства трябва да отхвърлят \"Северен поток 2\", пише в документа. Президентът Доналд Тръмп също иска проектът да бъде прекратен, а на срещата на върха на НАТО миналата година дори обвини заради него Германия, че е \"заложник\" на Русия. Наскоро посланиците на САЩ в Германия, Дания и ЕС  призоваха страните от съюза  да отхвърлят проекта. Държавите в ЕС са разделени - повечето източноевропейски (като Полша) са против. Берлин подкрепя \"Северен поток 2\", а Париж  се очаква да гласува днес  в подкрепа на регулации, които ще го поставят на изпитание. Важно решение Европейският съюз трябва да вземе днес ключово решение, което може да създаде проблеми за \"Северен поток 2\", свързващ Германия и Русия, информира ДПА, цитирана от БТА. Европейската комисия трябва да реши дали да внесе поправка в така наречената газова директива, която да ѝ позволи да разшири обхвата на европейската регулация до тръбопроводи, които са извън територията на ЕС, включително изискването управлението на съоръженията и доставките да се извършват от различни компании. Двете дейности при \"Северен поток-2\" са в ръцете на \"Газпром\". Приемането на поправката изглеждаше малко вероятно, докато Франция вчера не обяви изненадващо, че я подкрепя. САЩ и някои източни членки на ЕС отдавна критикуват проекта, твърдейки, че блокът става свръхзависим от руските доставки на енергийни суровини. Германските лидери непрекъснато се опитват да разсеят тези страхове и настояват, че газопроводът е необходим, за да се подсигури снабдяването с газ на фона на спада в европейския добив. Консервативният германски вестник \"Франкфуртер алгемайне\" днес посвети редакционна статия на дискусиите около политическите възражения срещу проекта. \"Германският дебат за газопровода \"Северен поток 2\" страда от факта, че официалната позиция по въпроса както на правителството в Берлин, така и на заинтересованите компании се основава на един мит, а именно, че това е чисто икономическо начинание\", пише изданието. Може да се спори дали газопроводът има смисъл от икономическа гледна точка - има надеждни аргументи както \"за\", така и \"против\". Меко казано обаче, е глупост да определяме политическите спорове около \"Северен поток 2\" като неуместни, както правят в момента представителите на германските икономически власти, отбелязва \"Франкфуртер алгемайне\". За бъдещето на Украйна, за сигурността на най-близките германски съседи на изток и за солидарността в ЕС - и по този начин за Германия - би било по-добре, ако \"Северен поток 2\" все още можеше да бъде спрян, заключава изданието.", "date": "2019.02.08", "title": "Сенатори в САЩ внесоха резолюция в опит да спрат \"Северен поток 2\""}
{"url": "https://www.dnevnik.bg/sport/2019/02/08/3387318_bautista_agut_se_otkaza_ot_tenis_turnira_v_sofiia/", "text": "Шампионът от 2016 г. Роберто Баутиста Агут се отказа от участие в тенис турнира в София. Поставеният под №4 в схемата испанец е с вирусно заболяване и няма да играе в четвъртфиналите, съобщиха във \"Фейсбук\" страницата на Sofia Open. Баутиста Агут, който стигна най-добрите осем в първия за годината турнир от Големия шлем Australian Open, трябваше да се изправи срещу унгареца Мартон Фучович на централния корт в \"Арена Армеец в 12 ч. Двубоят беше насрочен като първи в програмата, като тя ще продължи с мача между Фернандо Вердаско и Матео Беретини в 13 ч. Победителят от двойката ще срещне Фучович в полуфиналите.  Шоуто на деня е двубоят между изгряващата звезда на световния тенис Стефанос Циципас и винаги атрактивният французин Гаел Монфис. Двамата се срещат в последния четвъртфинал, който се очаква да започне около 20.00 ч.", "date": "2019.02.08", "title": "Баутиста Агут се отказа от турнира в София заради заболяване"}
{"url": "https://www.dnevnik.bg/zelen/2019/02/08/3387035_parlamentut_pridviji_promeni_v_zakona_za_vodite_v/", "text": "Водата, която ползват рибните стопанства, да не се измерва и да не се плаща в пълен обем, а рибовъдите да не плащат и такси и за замърсяване. Това е записано в приетия днес от Народното събрание на първо четене  проект за промени в Закона за водите . Вносители са народни представители от ГЕРБ, сред които бившият министър на земеделието, а сега - председател на земеделската комисия Десислава Танева. Бизнесите ще плащат по-малко Ако текстовете се гласуват и на второ четене така, както са предложени, ще отпадне задължението за измерване на количеството ползвана вода от рибните стопанства и те ще плащат само въз основа на лимитите, определени от Басейновите дирекции в разрешителните за водовземане. Спазването на тези лимити обаче няма да може да се следи. Основният мотив за промяната е, че между точката на водохващане и ползващия водата басейн понякога трети лица отклоняват големи обеми и не е редно бизнесите да плащат за тези загуби. Освен това при наводнение, например, може да навлезе повече вода, нежелана от стопанисващия, но след като е измерена, той ще е длъжен да я плати. Втората промяна е премахването на два вида такси за бизнесите, отглеждащи риба и рибни продукти - таксата за дифузни замърсявания и таксата, която се дължи за водовземане от воден обект за аквакултури. Предложението е да не се събират такива такси въобще, за да се уеднакви режимът за производителите от проточни рибарници покрай реките и от садковите стопанства в язовирите. Стимулите за производителите са мотивирани с данни, че производството на рибните стопанства намалява, а това води до бракониерство и увреждане на биоразнообразието. Премахването на таксите ще струва на бюджета с 200-250 хил. лв. по-малко приходи, докато при увеличаване на производството, ще дойдат 3.5 млн. лв. повече от данъци и осигуровки, пишат вносителите. Екоминистерството не подкрепя депутатите на ГЕРБ Становищата в подкрепа и против законопроекта можете да прочетете  тук . За разлика от земеделското министерство Министерството на околната среда и водите (МОСВ) не подкрепя проектозакона и предупреждава, че той нарушава принципа \"замърсителят плаща\", както и изискванията на Рамковата директива за водите, която е транспонирана в действащия Закон за водите. Екоминистерството напомня, че при водовземане се отклоняват води от реките, както от производителите на рибни продукти, така и от ползващите енергията на водата (т.е. ВЕЦ), но по закон такса водовземане и ползване се предвижда при всяка стопанска дейност. МОСВ дава предложение как да се монтират измервателните средства, за да се плаща реално ползваното количество вода и как да се начислява таксата, ако е невъзможно поставянето на уредите. Замърсителят плаща и европейските правила Предлаганата промяна е лобистка и представлява тежка и много опасна форма на нерегламентирана държавна помощ за рибовъдите в реките, които ще ползват безвъзмездно държавния ресурс, пише в становището си сдружение \"Балканка\". Според него така се поставят в неравнопоставено положение всички останали ползватели на води и водни услуги в страната. Опрощаването на такси е в противоречие с европейската Рамкова директива за водите, то би спестило на бизнеса общо около 135 лева годишно и \"не си заслужава да се нарушава Рамковата Директива за водите, при такава нищожна полза\", се казва в становището За \"Дневник\" Димитър Куманов от сдружението заяви, че то ще информира Главна дирекция \"Околна среда\" на Европейската комисия за нарушението, в случай че законопроектът бъде приет във вида, предложен от вносителите. Според Асоциацията на парковете в България предложението нарушава основни принципи на екологичното право - \"устойчиво развитие, замърсителят плаща за причинените вреди, възстановяване и подобряване на качеството на околната среда в замърсените и увредените райони, предотвратяване на замърсяването и увреждането на чистите райони.\" И според нея промените могат да доведат и до наказателна процедура за нарушаване на европейската директива. Проектът е подкрепен от ресорното министерство на земеделието, както и от бизнес организации - асоциациите на производителите на рибни продукти, и на индустриалния капитал. Има или не нарушение на европейското законодателство Да помогнем на рибопроизводителите, но не извън европейското законодателство, заяви по време на днешното обсъждане в пленарната зала депутатът от БСП Атанас Костадинов, цитиран от \"Фокус\" и призова да се стопанисва ефективно ограниченият воден ресурс.  Законопроектът не противоречи на рамковата директива за водите, опонира председателят на Комисията по земеделие и вносител Десислава Танева \"Между първо и второ четене ще бъде направена работна група с цел да се прецизират текстовете\", добави тя.", "date": "2019.02.08", "title": "Парламентът придвижи промени в Закона за водите в полза на рибните бизнеси"}
{"url": "https://www.dnevnik.bg/bulgaria/2019/02/08/3387337_bulgariia_shte_prodava_ogromni_i_pusteeshti_imoti_v/", "text": "България разполага с немалък сграден фонд зад граница и дълги години той не е управляван добре. Това заключение направи министърът на външните работи Екатерина Захариева в отговор на въпрос на депутата от БСП Кристиан Вигенин по време на парламентарния контрол. Тя увери, че правителството работи за оптимизиране на разходите по поддръжката на сградите. По думите ѝ има огромни посолства с малко работещи хора в тях, които могат да бъдат продадени. Освен това имало и пустеещи сгради, чиято поддръжка също струвала пари. \"Има сгради с отпаднала необходимост, които генерират големи разходи. Получавали сме дори писма от местните власти, които ни предупреждават. Трябва да оптимизираме сградния фонд, тъй като имаме имоти, които пустеят от 20 години, и други такива, където все още плащаме наем\", добави Захариева. Тя даде за пример столицата на Етиопия Адис Абеба, където България разполагала с \"огромно посолство, в което работят двама души\". Според нея може да се обособи малка част от сградата, която да се използва за посолство, а останалата да се продаде, като с парите да се купи нов имот в чужбина, където страната плаща наем. Захариева допълни, че външното министерство вече има електронна програма, с която управлява имотите си в чужбина. През 2018 г. пък е бил продаден само един имот. Той се е намирал в Хага и не се е използвал от 2005 г. За него страната е взела 1.165 млн. евро. Вицепремиерът уточни, че за миналата година приходите от наеми на държавни имоти зад граница са били в размер на 6 млн. лв.", "date": "2019.02.08", "title": "България ще продава огромни и пустеещи имоти в чужбина"}
{"url": "https://www.dnevnik.bg/biznes/2019/02/08/3387324_prez_dekemvri_nai-goliam_e_oborotut_v_turgoviiata_na/", "text": "По предварителни сезонно изгладени оборотът в търговията на дребно през декември се увеличава с едва 3.6% в сравнение със същия месец на предходната година, показват данните на Националния статистически институт. В сравнение с ноември обаче оборотът се свива с 0.3%, въпреки че по традиция през последния месец на годината потребителите купуват повече продукти заради празниците.  От данните се вижда, че в сравнение с ноември е спаднал оборотът при търговията с компютри и друга комуникационна техника - с 4.6%. Продажбите на дрехи, обувки и кожени изделия също се свиват с 2.1% на месечна база. В същото време по-голям оборот има при търговията с фармацевтични и медицински стоки - с 5.5%, търговията на дребно с автомобилни горива и смазочни материали - с 5.1%, и търговията на дребно чрез поръчки по пощата, телефона или интернет - с 2.1%. При годишните данни се вижда, че традиционно големите ръстове при поръчките по интернет са изместени от търговията на дребно с фармацевтични и медицински стоки - с 22.5%. При търговията на дребно чрез поръчки по пощата, телефона или интернет годишният ръст е с 15.2%, а при търговията на дребно с автомобилни горива и смазочни материали - с 14.1%. Намаление е регистрирано при търговията на дребно с компютърна и комуникационна техника - с 14%, търговията на дребно с разнообразни стоки - с 2.7%, и търговията на дребно с битова техника, мебели и други стоки за бита - с 2.3%.", "date": "2019.02.08", "title": "През декември най-голям е оборотът в търговията на дребно с лекарства"}
{"url": "https://www.dnevnik.bg/razvlechenie/2019/02/08/3387294_udi_alun_iska_68_mln_dolara_obezshtetenie_ot_amazon/", "text": "Американският режисьор Уди Алън съди \"Амазон студиос\" с твърдението, че заслужава да вземе поне 68 млн. долара като обезщетение за отказа им да разпространяват филма му \"Дъждовен ден в Ню Йорк\" и решението им да отменят напълно договора им за създаването на четири филма и тяхното разпространение, съобщи \"Ройтерс\". 83-годишният носител на \"Оскар\" обвинява компанията \"Амазон\" за това, че през юни миналата година е прекратила договора им заради повторната поява на твърденията, че през 1992 г. е насилвал осиновената си дъщеря Дилън Фароу. \"Амазон\" се опитаха да оправдаят действията си, позовавайки се на неоснователните твърдения на една 25-годишна личност, но тези обвинения вече бяха добре известни на \"Амазон\" (и на обществото), преди да бъде сключен договорът с Алън\", се казва в жалбата, която допълва, че това не дава основание на компанията да прекрати договора си. От \"Амазон студиос\" все още не са коментирали случая. Алън отдавна отрича обвиненията  на Дилън Фароу и майка й Миа Фароу, която се е снимала в десетки негови филми и дълги години бе негов партньор. Режисьорът досега не е бил обвиняван официално в съда. Делото му срещу компания е било заведено в Манхатън и идва, след като през последните две десетилетия филмите му не успяват да постигнат значителни печалби, отбелязва агенцията. Алън има спечелени четири награди \"Оскар\", сред които за най-добър режисьор за \"Ани Хол\" от 1977 г., взел и отличието за най-добър филм. Редица актриси също са били награждавани от академията за ролите си в неговите филми през годините. Някои актьори и актриси обаче споделиха, че съжаляват за участието си в проектите на Алън, след като  обвиненията на Дилън Фароу  наново предизвикаха вниманието на обществеността доста преди зората на #MeToo движението, започнало в края на 2017 г.. В жалбата си Алън твърди, че \"Амазон стуидос\" вече са подписали договор с него и неговата компания Gravier Productions за разпространението на филмите му Cafe Society и \"Въртележка\" (Wonder Wheel), преди да сключат и допълнителното споразумение за продукцията на още четири филма през август 2017 г. Той обаче допълва, че от управата на студиото скоро са изразили притесненията си за \"негативните публикации и вредата върху репутацията им\" след обвиненията в тормоз срещу техния предишен президент Рой Прайс и връзките му с холивудския магнат Харви Уайнстийн. Режисьорът твърди още, че се е съгласил да отложи излизането на завършения \"Дъждовен ден в Ню Йорк\", след което от \"Амазон\" са прекратили изцяло договора си. През юни миналата година компанията е съобщила в мейл, че не може да продължи бизнес отношенията си с Алън. Шест дни след това друг адвокат на \"Амазон\" пише отново в мейл, че подновените обвинения срещу режисьора, неговите собствени противоречиви коментари и нарастващият отказ на някои от топ актьорите да работят или да бъдат асоциирани с него са подкрепили това решение на компанията. Според адвокатите на Алън обаче нито едно от изброените твърдения не оправдава отмяната на договора, като и двата мейла са били прикрепени към жалбата.", "date": "2019.02.08", "title": "Уди Алън иска 68 млн. долара обезщетение от \"Амазон\""}
{"url": "https://www.dnevnik.bg/detski_dnevnik/2019/02/08/3382824_s_decata_v_pochivnite_dni_9_i_10_fevruari/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - От 12 часа всички са поканени на безплатен урок по летни кънки в магазин \"Декатлон Витоша\". Урокът е подходящ за деца над 6-годишна възраст. Участието е само със собствена екипировка, като е необходима предварителна регистрация  тук . -  Детска работилничка за Валентинки  отваря от 11 часа в книжарница \"Корнел В\" на ул. \"Любен Каравелов\" 22. Цената е 8 лева и е необходимо предварително записване на тел. 02/981 8611.  - Народни танци за деца и родители ще се провеждат  от 10:30 ч.  в Pretty Dance Hall . За повече информация и записване: 0888 833 785. - LittleFriends предлага музикално ателие за деца над 3-годишна възраст. Подробности -  тук .  - Приказен английски за деца на 4-7 г.:  The Princess and the Pea  ги очаква в 13.30 часа в център за езици и култура \"Парт тайм\". - Ателие за работата с глина за малки и големи отваря врати от 11 часа. Подробности -  тук .  -  \"Караокре на Маргаритка\"  в Mall of Sofia очаква малките певци от 11 часа с вход свободен.  - - \"Уикенд на природните науки, роботиката и 3d принтирането\" организира Университет за деца от 10 часа. Подробности -  тук . - Ученици от местни училища ще преминат безплатно обучение за каране на ски, съобщават от общинската администрация. За пръв път община Троян се включва в проекта \"Научи се да караш ски\", който се реализира вече десета поредна година, организиран от Българската федерация по ски, Министерството на младежта и спорта, МОН, съвместно с регионалните управления по образованието. В обучението, което ще е в периода 11 - 28 февруари, ще се включат деца от началния етап на училищата. Занятията ще се водят в зимния курорт \"Беклемето\". Обучението ще завърши със състезание, което ще определи десетимата най-добри скиори от всяко училище. След приключване на проекта ще има финално състезание, в което ще участват класиралите се на първите 10 места от всяко училище, и най-добрите ще бъдат наградени с едноседмичен лагер в някой от големите ски курорти в страната.  Неделя   - От 13 часа в магазин \"Декатлон Подуяне\" ще се проведе безплатна тренировка по кросфит. Уроците ще са съобразени с възрастта на участниците. Необходима е предварителна регистрация  тук . - Lidl неделя в \"Музейко\" посреща малки и големи срещу цена на билета от 2 лева. Пълната програма можете да видите  тук .  - Народни танци за деца и родители ще се провеждат  от 10:30 ч.  в Pretty Dance Hall . За повече информация и записване: 0888 833 785. - - \"Уикенд на природните науки, роботиката и 3d принтирането\" организира Университет за деца от 10 часа. Подробности -  тук .  - За трета поредна година  \"Зимен семеен празник на Витоша\"  ще предложи атрактивни игри и демонстрации. Събитието, което част от инициативата \"София - Европейска столица на спорта\", ще се проведе в неделя от 11.30 часа в местността \"Офелиите\".", "date": "2019.02.08", "title": "С децата в почивните дни (9 и 10 февруари)"}
{"url": "https://www.dnevnik.bg/sport/2019/02/08/3387343_nai-malko_deset_dushi_sa_zaginali_pri_pojar_v/", "text": "Пожар е отнел живота на най-малко десет души на тренировъчната база на бразилския футболен клуб \"Фламенго\", съобщава \"Франс прес\". Пожарът е избухнал в сграда, в която са настанени футболисти от юношеските формации на клуба, които са на възраст между 14 и 17 години. Информационната агенция G1 съобщава, че пожарът е започнал около 5.10 часа сутринта местно време, а е бил овладян в 7.30. До този момент не се съобщава за конкретни футболисти, които са пострадали. Още десетки са откарани в близките болници. \"Фламенго\" е сред най-популярните бразилски отбори. Тимът от Рио де Жанейро, който играе мачовете си на легендарния стадион \"Маракана\", е шесткратен шампион на страната. Тренировъчната база на клуба \"Ниньо до Урубу\" беше разширена само преди три месеца. Съоръжението е сред най-модерните в Бразилия, като строежът му отне пет години (2011 - 2016) и струваше 8 милиона долара.", "date": "2019.02.08", "title": "Най-малко десет души са загинали при пожар в тренировъчната база на \"Фламенго\""}
{"url": "https://www.dnevnik.bg/biznes/2019/02/08/3387342_borisov_predstavi_centur_za_videonabljudenie_na/", "text": "С пълно видеонаблюдение държавата ще контролира движението на горивата у нас. Междуведомственият център ще е в ГДБОП, съобщи БТА. Премиерът Бойко Борисов, министри, депутати, директори на служби и ръководството на прокуратурата се събраха днес на съвещание в центъра. \"Оказва се, че всяка институция работи, но помежду им има пропуски. Затова е изграден този общ център, представители на всички ведомства да са на едно място - митници, гранична полиция, ДАНС, ГДБОП и полиция, каза Борисов и допълни, че всички те ще работят в изолирано помещение, ще ползват масивите на всяка институция. С тази система ще спрат спекулациите колко танкера са минали, и за кои точно танкери става дума, посочи премиерът. Говорителят на Националната агенция за приходите Росен Бъчваров поясни, че четирите системи имат общи ресурси - контрол на корабния трафик, термокамери. Системата позволява да се наблюдават данни назад във времето. Председателят на парламентарната комисия за наблюдение на приходните агенции и борба със сивата икономика и контрабандата Емил Димитров - Ревизоро даде висока оценка на системата. Така, по думите му, борбата с контрабандата ще бъде доведена до край. Директорът на митниците Георги Костов пък отбеляза, че следващата стъпка на системата е да има камери и при извеждане на горивата от данъчните складове.", "date": "2019.02.08", "title": "Борисов представи център за видеонаблюдение на търговията с горива"}
{"url": "https://www.dnevnik.bg/politika/2019/02/08/3387317_ministerstvoto_na_kulturata_shte_objalva_na_treta/", "text": "Министерството на културата ще обжалва на трета инстанция съдебното решение, че няма основание за исканата неустойка от фирмата - изпълнител на реконструкцията на Ларгото. Това обяви депутатът от ГЕРБ Тома Биков в парламента днес. В четвъртък се разбра, че  министерството губи и на втора инстанция делото за неустойката , след като Софийският апелативен съд потвърждава изцяло решението на Софийския градски съд. С него се отхвърля иска на ведомството за неустойки от ДЗЗД \"Антична Сердика\" в размер на 754 хил. лева за изпълнението на част от едноименния проект. Решението на апелативния съд може да бъде оспорено пред Върховния касационен съд. За делото се разбра миналата седмица, след като  депутатът от БСП и журналист Елена Йончева пусна записи  как според нея през 2016 г. като зам.-министър на културата Боил Банов ощетява държавата с поне 700 хил. лв., като опрощава неустойка на фирмата - строител на Ларгото, и дава указания как да се фалшифицират документи. Тогавашният титуляр на ведомството Вежди Рашидов обяви, че заради  забавяне по времето на кабинета на Пламен Орешарски е искал работата да се довърши \"тихо и спокойно\" , за да няма загуба на средства от еврофондовете. После е заведено дело за неустойки. Самият Банов твърди, че записите са манипулирани и се прави опит той да бъде вкаран в капан. В парламента днес депутати от БСП обявиха, че с решението на съда се потвърждава, че държавата е ощетена, а мълчанието на премиера Бойко Борисов било оглушително. Според Елена Йончева министерството губи пари на гражданите, а на Борисов му е все едно. Премиерът отказвал не само коментар, а и да поеме политическа отговорност. На въпрос на \"Дневник\" по какъв начин социалистите искат Борисов да поеме политическа отговорност Йончева каза: \"Да каже мнението си по този случай и дали ще предприеме смяна в Министерския съвет.\" \"Целият цирк е подскачане пред лидера кой е по-по-най заради реденето на листата за евродепутати. Какво да каже г-н Борисов, при положение че органите правят проверка\", обяви депутатът от ГЕРБ Тома Биков. По думите му записите са донос срещу Банов.", "date": "2019.02.08", "title": "Министерството на културата ще обжалва на трета инстанция отказа за неустойка за Ларгото"}
{"url": "https://www.dnevnik.bg/biznes/2019/02/08/3387341_stroitelnata_produkciia_se_sviva_slabo_v_kraia_na/", "text": "Календарно изгладените данни показват намаление от 1.4% на строителната продукция през декември 2018 г. в сравнение със същия месец на 2017 година. В сравнение с ноември намалението е с 2.4%. Спадът се дължи основно на намаление при сградното строителство - с 1.7%, а при гражданското/инженерното строителство той е с 1.1%. В същото време  данните на статистиката показаха , че разрешителните за строеж както на жилищни, така и на други сгради през последните три месеца на изтеклата година се увеличават. Спрямо ноември гражданското строителство се свива дори с 4.5%, а това на сгради - с 0.8%.", "date": "2019.02.08", "title": "Строителната продукция се свива слабо в края на годината"}
{"url": "https://www.dnevnik.bg/biznes/2019/02/08/3387355_borisov_zagovori_za_uvelichenie_na_dohodite_s_10_i/", "text": "Очакваме да се увеличат приходите от борбата с контрабандата, така че догодина да можем с още 10% да вдигнем доходите. Това каза премиерът Бойко Борисов, цитиран от \"Фокус\", след като от началото на тази година правителството вдигна заплатите в администрацията средно с 10 на сто. Премиерът направи изказване на конгреса на синдиката \"Подкрепа\" след като по-рано днес проведе синдикатите със службите в новия център за контрол на търговията с горива. \"Затова трябва да има спокойствие, приходните агенции да работят, за да може да има какво да разпределяме\", каза Борисов. . Премиерът отбеляза, че за първи път износът на България към Германия надхвърля вноса и според него сега е моментът \"тази инерция да се удвои, утрои, за да ги настигаме, защото тези разлики и парадокси в заплащането в различните сфери са факт\". Той подчерта, че за да има ръст на доходите трябва да е по-мощна икономиката и именно затова България кандидатства за членство в еврозоната. \"Това гарантира да не сме във втората скорост на Европа\", заяви Борисов. \"Трябва ни огромен работен потенциал, за да могат заводите да работят и то самите работодатели вече схващат, че ако не повишават доходите, ще им избягат работниците\", изтъкна премиерът. \"Вчера Европейската комисия отчете, че България по финансово-икономически параметри е в петицата на Европа\", заяви премиерът. Във вчерашната прогноза на Брюксел България е на пето място по очакван растеж през 2019 г. - с 3.6%, минимално понижение спрямо есенната прогноза с 0.1 процентни пункта.", "date": "2019.02.08", "title": "Борисов заговори за увеличение на доходите с 10% и догодина"}
{"url": "https://www.dnevnik.bg/sviat/2019/02/08/3387366_vuchich_obiavi_che_ne_priznava_segashnite_granici_na/", "text": "Президентът на Сърбия Александър Вучич обяви, че не признава границите на Косово такива, каквито са ги приели предшествениците му, и \"по това се различава\" от тях. Думите му в началото на национална кампания за бъдещето на Сърбия идват след година на твърдения в медиите, че Вучич приема плана за споразумение между Белград и Прищина, подкрепян и от колегата му Хашим Тачи и включващ размяна на територии. \"Ще опитаме да спасим нещо, всичко, което може да се спаси, преди всичко главите на хората си... Казваме им (на критиците - бел. ред.), че не искаме да има граници между сърби и сърби, те казват - не, не, ти искаш да промениш границите\", продължи Вучич, предаде ТАНЮГ. \"Да, не признавам границите на независимо Косово, както направиха другите, и по това се различаваме. Това са различни политики, но нашата не е на несериозност и отговорност\", каза Вучич. \"Искам да ви помоля да разберете, че ни трябва мир с албанците и не вярвам, че е възможен скоро компромис... но на това трябва да настояваме, защото не ни трябват конфликти в бъдещето.\" Планът, наричан от Тачи предложение за корекции на границата (вероятно в земите,  населени предимно с косовски сърби ), но никога досега представян в детайли, срещна съпротивата на регионални и европейски експерти и представители на Запада. Така през есента, когато той трябваше да бъде обсъден в Брюксел, Вучич и Тачи дадоха заден ход и дори отказаха да участват в обща среща с Могерини, след като  бяха разговаряли на международен форум  във Виена само десет дни по-рано. В края на миналата година обаче американският президент Доналд Тръмп  обяви, че би искал лидерите  да подпишат \"историческо споразумение\" в Белия дом.", "date": "2019.02.08", "title": "Вучич обяви, че не признава сегашните граници на Косово"}
{"url": "https://www.dnevnik.bg/politika/2019/02/08/3387375_barekov_se_nadiava_da_ima_koaliciia_s_ataka_za/", "text": "До 21 февруари със Сидеров трябва да сме постигнали някакво споразумение, защото няма кой да ни чака. Това каза евродепутатът Николай Бареков. Според него е напълно възможно \"Атака\" да се яви на европейските избори заедно с неговата партия \"Презареди БГ\". Николай Бареков разказа, че последният му разговор за коалиция с \"Атака\" с Волен Сидеров е бил преди 10 дни и тогава са стигнали до разговор за предизборна кампания. \"Когато излязох от България, прочетох, че пак има някакви скандали в патриотите, и се надявам да продължим нашите разговори\", добави той. На следващия ден - 22 февруари, Алиансът на консерваторите и реформаторите в Европа (АКРЕ) има голям форум в Рим, на който трябва да бъдат разгледани документите на \"Атака\" за членство в АКРЕ. \"Ние сме минали всички детайли. Първо сме се разбрали, че двете партии нямаме претенции към тази листа.\" Според Бареков е спекулация, че Сидеров иска да е водач на листата. Много е възможно трето лице да води тази листа, каза Бареков. Той разказа, че е водил разговори за общо явяване и с евродепутата Ангел Джамбазки, на което той е поставил условие да води листата. Ако подпишем с \"Атака\", условието е да бъдем обединени консерватори, каза още Бареков Преговорите за общо явяване на \"Обединени патриоти\" на европейските избори  бяха блокирани от Валери Симеонов преди две седмици , след като се обиди на лидера на ВМРО Красимир Каракачанов. Волен Сидеров не се явява на коалиционните съвети, на който трябва да се обсъди общото явяване. Въпреки това Сидеров не отрича възможността за общо явяване. ВМРО се готвят и за самостоятелно явяване на европейските избори, но биха предпочели да се явят като коалиция. Според други източници ВМРО и НФСБ сондират знакови личности от бившето \"дясно\" за включване в листите им за Европарламент. Нито в една от тези две партии имат намерение да се коалират с Бареков. Бареков даде днес пресконференция с главния изпълнителен директор на АКРЕ Ричърд Милсъм в София. Милсъм прогнозира, че групата на АКРЕ в Европейския парламент – Европейски консерватори и реформисти, ще е единствената, която ще се разрасне след европейските избори през май. \"Ние сме поласкани от членството на Бареков. Надяваме се, че след евроизборите ще се завърне с още по-голяма делегация\", каза Милсъм. Бареков разказа, че ще бъде на форум на републиканците в САЩ, където се надява на подкрепа от ядрото около президента Доналд Тръмп. Според Бареков ДПС и БСП защитават политиката на Сорос в Европа и политиката на едрия капитал. Той нападна лидера на ВМРО и вицепремиер Красимир Каракачанов, който според него се опитва да раздели нацията с  концепцията си за интеграция на ромите.  6 години Каракачанов е партньор на ГЕРБ и точно преди изборите се сети да връща казармата, каза още Бареков. Неговата оценка на концепцията му е, че е фашистка и заради нея няма как ВМРО да бъде приета в АКРЕ преди европейските избори. Бареков разви тезата, че е по-добре евродепутатите да се разиграват на лотария. По-справедливо е и ще влязат по-честни хора, каза Бареков. Той се похвали, че е \"депутатът, който 2 пъти влезе в схватка не с кого да е, а с Юнкер\", защото в България има 2 млн. бедни, които не усещат, че са в ЕС.", "date": "2019.02.08", "title": "Бареков се надява да има коалиция с \"Атака\" за евроизборите до 21 февруари"}
{"url": "https://www.dnevnik.bg/gradska_sreda/2019/02/08/3387376_figura_na_chovek_s_56_ekrana_visoka_12_metra_moje_da/", "text": "Антропоморфна фигура, висока 12 метра, изработена от 56 LED екрана, ще замени \"Бронзовата къща\" на мястото на бившия мазволей на Георги Димитров в София. Проектът е одобрен от Творческия съвет към Столичната община и е избран измежду 18 други. Планът на общината е \"Един човек\" да бъде монтирана до лятото да остане до края на годината, каза пред \"Дневник\" Биляна Генова, ръководител на дирекция \"Култура\". \"Бронзовата къща\" на Пламен Деянов беше монтирана на площадката в Градската градина срещу Двореца през юни и беше  демонтирана в началото на февруари . Инсталацията се казва \"Един човек\" и неин автор е Венелин Щурелов. Проектът ще струва на общината 81 100 хил. лева, като парите се осигуряват по програмата \"Навън\" с годишен бюджет 100 хил. лева. Тя предвижда всяка година на площадката на съборения мавзолей да се поставят различни инсталации. Авторът ще предостави на общината LED екраните, които ще показват \"града в реално време. За да бъде поставен на мястото на \"Бронзовата къща\", \"Един човек\" трябва да получи одобрение от Министерството на културата, Националния институт за недвижимо културно наследство и Направление \"Архитектура и градоустройство\", а след това да бъде приет и от Столичния общински съвет. Венелин Шурелов е завършил \"Сценография\" в Националната художествена академия, където сега преподава в магистърска програма \"Дигитални изкуства\". Автор е на различни интерактивни инсталации/пърформанси като \"Машина за рисунки\" (2005), \"Фантомат\" (2008), Orthoman (2009) Tabula Rasa (2010), \"Стрелбище\" (2012), \"Ротор\" (2016) – представен в \"Арс Електроника център\". Има редица сценографски проекти, самостоятелни и общи изложби, както и участия във фестивали в България, Европа и САЩ. Награждаван е многократно за работата си в областта на театъра и съвременното изкуство", "date": "2019.02.08", "title": "Фигурата \"Един човек\" с 56 екрана, висока 12 метра, може да замени \"Бронзовата къща\""}
{"url": "https://www.dnevnik.bg/sport/2019/02/08/3387352_bojidar_antonov_shte_napravi_opit_za_zimno_preminavane/", "text": "Божидар Антонов ще направи опит за зимно преминаване на най-дългия туристически маршрут в страната от връх Ком до нос Емине. Идеята е в подготвителен етап, като в зависимост от условията ултрамаратонецът се очаква да поеме по 600-километровото предизвикателство около 20 февруари. През септември  Антонов измина маршрута с рекорд . Той завърши изпитанието за 4 дни, 8 часа и 27 минути, като подобри с 4.38 часа предишното  върховото постижение на Кирил Николов-Дизела от 2015 г . В голяма част от предизвикателството Антонов ще разчита на собствените си възможности. Идеята му е да премине по трасето с бягане, без да използва ски. По информация на \"Дневник\" Антонов ще се опита да измине дистанцията в рамките на 6 до 10 дни, като резултатът е подвластен на метеорологичната обстановка в планината. \"С мен ще бъдат верни другари и черни нинджи, които винаги се справят блестящо. Ще се опитаме да стигнем до морето възможно най-бързо. Без ски! С екипа ще се срещаме на обичайните места, когато условията позволяват. Много тежка за бягане раница за мен този път. За компания се доверявам на обичайните заподозрени, които ще се включат в не повече от 1/4 от трасето\",  заяви Антонов във \"Фейсбук\" .", "date": "2019.02.08", "title": "Божидар Антонов ще направи опит за зимно преминаване на Ком - Емине"}
{"url": "https://www.dnevnik.bg/razvlechenie/2019/02/08/3387365_tiineidjur_suzdava_protezni_ruce_ot_lego/", "text": "Тийнейджърът Дейвид Агилар конструира протезни ръце от парчета от \"Лего\". Той е роден без дясна ръка поради рядко генетично заболяване, пише \"Ройтерс\". 19-годишният Агилар учи биоинженерство в Международния университет в Каталуния в Испания. Той използва четвърти модел на роботизирана протезна ръка, сглобен от шарени парчета \"Лего\". Неговата мечта е да проектира достъпни роботизирани крайници за тези, които се нуждаят от такива. Една от любимите му играчки, \"Лего\", се превръща в материал за създаването на неговата първа изкуствена ръка. Тя е в доста начален вариант на развитие, а той е едва на девет години. Всяка нова версия има все по-голям обхват на движение. \"Като дете бях много нервен да бъда сред връстниците си, защото бях различен, но това не ми попречи да вярвам в мечтите си. Исках да се гледам в огледалото по начина, по който се гледаха другите деца - с две ръце\", казва той. Агилар не използва протезната си ръка през цялото време и е напълно пълноценен и без нея. Всичките модели са изложени в стаята му в общежитието, където живее, намиращо се в покрайнините на Барселона. Последните модели са маркирани с буквите MK като знак на почит към супергероя от комиксите Железния човек и неговите костюми, които се наричат по същия начин. Агилар използва парчета от \"Лего\", дадени му от приятел. Той гордо показва напълно функционираща роботизирана ръка в жълто и червено, която е създал на 18-годишна възраст. Поставя я върху другата си ръка, докато електромоторът, който я задвижва, бръмчи. Във видео, публикувано в канала му в \"Ютюб\", където неговият прякор е \"Хан Соло\", той представя ръката и казва, че целта му е да покаже на хората, че няма невъзможни неща и физическите увреждания не могат да ги спрат от това да преследват мечтите си. \"Бих се опитал да им дам протеза, дори ако тя е безплатна, за да ги накарам да се почувстват като нормални хора\", завършва той.", "date": "2019.02.08", "title": "Тийнейджър създава протезни ръце от \"Лего\""}
{"url": "https://www.dnevnik.bg/zdrave/2019/02/08/3387393_obshtinskite_i_oblastni_bolnici_shte_poluchat/", "text": "След като премиерът Бойко Борисов  пое лично проблемите около лошото финансово състояние  на общинските болници, Министерството на здравеопазването се съгласи с искания на тези болници отпреди година – да им отпусне допълнителни 30 млн. лв. \"Правителството ще осигури допълнително финансиране от 30 млн. лв. за областните и общинските болници. Това ще стане чрез преструктуриране на разходите в държавния бюджет и постановление на Министерския съвет. От тези средства 18 млн. лв. са предвидени за общинските болници, а 12 млн. лв. - за областните. Целият допълнителен ресурс, който те ще могат да използват през настоящата година, е 66 млн. лв.\" Това съобщиха днес от здравното министерство. До решението се е стигнало след поредната среща днес с представители на Сдружението на общинските болници. Вчера на фона на засилващо се напрежение и протести на медици от общински болници заради ниски заплати и лошо финансиране премиерът пое решаването на проблемите. Обяви: \"Болници в мое управление няма да закрия.\" И писка решения от здравния министър Кирил Ананиев. А след срещата днес се разбра, че решението е допълнителни 30 млн. лв. бюджетни средства. От общо 66 млн. лв. 28 млн. лв. са предвидени за общинските лечебни заведения, а 38 млн. лв. – за областните болници. С тези пари увеличението на разходите за персонал в общинските болници ще бъде с между 25 и 40%. Увеличението при областните болници ще бъде между 10 и 15%, тъй като те имат по-голям капацитет и по-добро усвояване по линия на Националната здравноосигурителна каса, коментира Ананиев. При  протестите през януари миналата година общинските болници настояваха за допълнителна финансова помощ  от държавата в размер на 30 млн. лв. Тогава от  здравното министерство обещаха  по-скъпи клинични пътеки и помощ за преструктуриране на болниците. Но не отпуснаха допълнителни субсидии. Освен че ще имат допълнителни средства централно от бюджета, общинските болници получиха и още един бонус. Както и обещаха - министерството и касата върнаха цената от 500 лева за клиничната пътека 56 за лечение на болести на черепно-мозъчни нерви и периферната нервна система. С  анекса към Националния рамков договор,  в сила от началото на годината, тази дейност беше намалена на 300 лв., което предизвика сериозно недоволство. Това е пътеката, по която много често работят общинските болници и по изчисления тя формира поне 15 на сто от общия приход на болниците. Вчера окончателно беше сключено споразумение за възстановяване на цената от 500 лв. Как и дали ще излязат разчетите на касата, здравното и финансовото министерство с това увеличение и с допълнителните бюджетни пари за общинските болници за момента не е коментирано. За пореден път от министерството възнамеряват да се опитат да преструктурират тези болници. \"Съвместно със сдружението на общинските болници Министерството на здравеопазването ще работи и по преструктурирането на общински болници с цел повишаване ефективността им. През следващите седмици предстои да бъдат решени чисто технологични и организационни въпроси, които в момента възпрепятстват общинските лечебни заведения при изпълнението на дейността им\", посочи днес Ананиев. ", "date": "2019.02.08", "title": "Общинските и областните болници ще получат допълнителни 30 млн. лв."}
{"url": "https://www.dnevnik.bg/razvlechenie/2019/02/08/3386811_rejisyorut_na_bohemska_rapsodiia_e_izkljuchen_ot/", "text": "Режисьорът на \"Бохемска рапсодия\" Брайън Сингър е бил премахнат от номинацията на филма за наградите БАФТА заради обвинения, че сексуално е тормозил непълнолетни момчета, писа Би Би Си. От Британската академия за филмово и телевизионно изкуства обявиха, че \"Бохемска рапсодия\" продължава да е номиниран за изключителен британски филм, но че номинацията на Сингър е била отменена. Обвиненията се появиха първоначално във вестник \"Атлантик\", който цитира четирима мъже, които според изданието не са говорили публично досега. 53-годишният Сингър отрече обвиненията и ги определи като \"хомофобска клевета\". Сингър бе уволнен като режисьор на \"Бохемска рапсодия\" три седмици преди приключване на снимките заради \"ненадеждно поведение на снимачната площадка\". Той твърдеше, че е се е наложило да отсъства от снимките, тъй като е трябвало да се погрижи за здравето - своето и на един от родителите си, но студиото е отказало да му съдейства за това и е прекратило договора му. Въпреки това името му остана във финалните надписи на филма. В свое изявление от сряда БАФТА, чиито награди ще бъдат връчени на официална церемония тази неделя, 10 февруари, определи предполагаемото поведение на американеца като \"напълно неприемливо и несъвместимо\" с ценностите на академията. Тя допълва, че взима предвид това, че той отрича обвиненията, но и че отмяната на номинацията му ще остане в сила, докато случаят не бъде изяснен. \"За да няма съмнение, \"Бохемска рапсодия\" остава номиниран за изключителен британски филм, а останалите лица, посочени като кандидати по отношение на филма, остават номинирани\", се казва още в съобщението. Справка в сайта на номинациите показва, че имената, които стоят до заглавието на филма в номинацията, са на продуцента Греъм Кинг и сценариста Антъни Маккартън. Академията допълва, че вярва в това, че всеки има право на пълноценна кариера в безопасна, професионална среда и ще продължи да си сътрудничи с филмовите, игровите и телевизионните индустрии, за да постигне това. В режисьорската биография на Сингър са още пет филма от поредицата \"X-Мен\", \"Супермен се завръща\" и \"Обичайните заподозрени\", за който е номиниран за БАФТА през 1996 г. Миналия месец филмът за \"Куин\" и вокалиста Фреди Меркюри с Рами Малек в главната роля бе премахнат от номинациите на едни от големите награди на ЛГБТ общността заради обвиненията срещу режисьора.", "date": "2019.02.08", "title": "Режисьорът на \"Бохемска рапсодия\" е изключен от номинацията за БАФТА"}
{"url": "https://www.dnevnik.bg/gradska_sreda/2019/02/08/3387422_remontut_na_ulica_graf_ignatiev_shte_produlji_pone_do/", "text": "Ремонтът на столичната улица \"Граф Игнатиев\" ще продължи поне до юни, защото общината е одобрила, че има причини за забавянето на ремонта с общо 79 дни. Ремонтът започна през лятото на 2018 г., като първоначалният срок за приключването на този обект беше до октомври, но впоследствие беше удължаван на няколко пъти. Реконструкцията на улицата е част от проект за ремонти и на улиците \"Славянска\", \"Цар Иван Шишман\", \"6-ти септември\" и градината около църквата \"Св. Седмочисленици\". Крайният срок за всички дейности беше март 2019 г. От общината обаче са установили, че от 19 декември 2018 г. до 5 февруари 2019 г. климатичните условия били лоши и това наложило спиране на строителните дейности. Освен това фирмата, изпълняваща ремонтите за общо 24 млн. лева - \"Джи Пи груп\", поискала отсрочка с още 50 дни по същата причина, но за друг период. Строителният надзор на обектите обаче приел само 31 дни. Дейностите по \"Граф Игнатиев\" сега ще продължат с поставянето на трамвайните ограничители. Освен това от вторник започва поставянето на трайна асфалтова настилка по ул. \"Цар Иван Шишман\" в участъка от ул. \"Граф Игнатиев\" до ул. \"Ген. Паренсов\". Там в продължение на 16 дни ще се работи по разширяването и на тротоара от страната на жилищните сгради.", "date": "2019.02.08", "title": "Ремонтът на улица \"Граф Игнатиев\" ще продължи поне до юни"}
{"url": "https://www.dnevnik.bg/sport/2019/02/08/3387433_livurpul_stana_purviiat_klub_v_sveta_s_pechalba_nad/", "text": "Ливърпул\" е постигнал най-голямата финансова печалба в света на футбола, съобщава Би Би Си. Клубът обяви, че отчита печалба от 106 млн. паунда за миналата година. Преди данъците печалбата е 125 милиона, което е с 40 милиона повече от предната година. Оборотът е нараснал с 90 млн. паунда до 455 милиона, което е рекорд за клуба. В основата на финансовия успех на червените се корени успешното представяне в Шампионската лига миналия сезон, както и продажбата на Филипе Коутиньо. Воденият от Юрген Клоп състав игра във финала в най-силния клубен турнир. Въпреки че загуби от \"Реал\" (Мадрид), \"Ливърпул\" си заслужи около 72 млн. паунда. Коутиньо беше продаден на \"Барселона\" за 142 млн. евро преди година. \"Лестър\" държеше рекорда за печалба след данъците, като отчете 80 милиона паунда за 2016-2017 г. Тогава добрите финансови резултати на клуба се дължаха на достигането до четвъртфиналите в Шампионската лига. \"Ливърпул\" се опитва да спечели първата си шампионска титла в Англия от 1990 г. Клубът от \"Анфийлд\" измества \"Арсенал\" от третото място по приходи във Висшата лига. На първите две места са \"Манчестър юнайтед\" и \"Манчестър сити\". Клубът отчита и ръст  в социалните мрежи , където има общо 60 милиона последователи. \"Ливърпул\" се изкачи с две места и  вече е седми в класацията на \"Делойт\" за най-богатите футболни клубове .", "date": "2019.02.08", "title": "\"Ливърпул\" стана първият клуб в света с печалба над 100 млн. паунда"}
{"url": "https://www.dnevnik.bg/kultura/2019/02/08/3387413_teatralna_postanovka_izpolzva_tehnologii_za_smesena_i/", "text": "ОСТРОВЪТ НА СЪКРОВИЩАТА v1.0\" на \"Малка театрална компания\" е първото българско куклено представление, което съчетава смесена и виртуална реалност. Неговите премиерни дати за София са на 26 и 27 февруари в Младежки театър \"Николай Бинев\", съобщават от екипа на постановката. За пръв път спектакълът бе показан в Габрово на 28 октомври. Представлението комбинира класически театър с технологии за смесена и виртуална реалност. \"Малка театрална компания\" твърди, че това е новаторски подход не само за България, но и за целия свят. Сюжетът е взет от едноименния роман на Робърт Луис Стивънсън, а това е първата част от виртуално-театрална трилогия, която \"Малка театрална компания\" разработва. В спектакъла се използват специални очила за добавена реалност, които дават възможност на зрителите да наблюдават смесването на виртуални и физически обекти на живо. По този начин актьори и кукли делят сцената с 3D анимация. Този нов театрален формат дава възможност представлението да се развива на принципа на софтуерните продукти - с периодично надграждане на визуално и програмно ниво. В следващите месеци в \"ОСТРОВЪТ НА СЪКРОВИЩАТА v1.0\" ще бъдат включени нови сцени, декори и герои. По време на премиерата на спектакъла в София зрителите няма да наблюдават първоначалната, а негова подобрена версия. \"Малка театрална компания\" е номинирана за наградите на БАИТ за 2018 г. за новаторския подход в работата по \"ОСТРОВЪТ НА СЪКРОВИЩАТА v1.0\". Победителите в конкурса ще бъдат обявени по-късно през този месец. Режисьор на постановката е Емил Йорданов, а екипът включва нови имена като актьора Александър Митев и утвърдени професионалисти като композитора Георги Стрезов. Техническите нововъведения в спектакъла са дело на Любомир Русев от \"Сандбокс\", а 3D дизайна е на Арто Чивиджиян. Проектът е плод на двегодишна работа. \"Малка театрална компания\" е независима организация, работеща в сферата на сценичните изкуства. Тя е основана през 2013 г. от четирима куклени артисти и през годините създава социално ангажирани представления. Зрителите могат да гледат \"ОСТРОВЪТ НА СЪКРОВИЩАТА v1.0\". на   часа в Младежкия театър. Билетите вече са пуснати в продажба на касите на театъра и онлайн в сайта  www.theatre.art.bg.", "date": "2019.02.08", "title": "Театрална постановка използва технологии за смесена и виртуална реалност"}
{"url": "https://www.dnevnik.bg/sviat/2019/02/08/3387116_rusiia_predloji_na_sasht_da_unishtoji_protivoraketniia/", "text": "Министерството на отбраната на Русия предложи на САЩ да унищожат системите с наземно базиране МК-41, които по принцип са част от американския противоракетен щит в Европа, но според Москва могат да се пригодят и за изстрелване на крилати ракети \"Томахоук\" и ракети със среден обсег, включително с ядрени заряди. МК-41 е част от универсална система на компанията \"Локхийд Мартин\", монтирана на кораби, което я поставя извън обхвата на двустранния Договор за унищожаване на ракетите със среден и малък обсег от 1987 г. Преди седмица САЩ и Русия почти едновременно обявиха, че замразяват ангажиментите си по него и ако до 60 дни другата страна не коригира действията си, той престава да съществува. В четвъртък в министерството на отбраната е бил извикан военният аташе на САЩ, за да му бъде връчена нота, в която се казвало, че САЩ не са подкрепили с никакви доказателства твърденията си за руски нарушения на договора, както и че Вашингтон не предприема действия за отстраняване на собствените си нарушения, обясни говорителят ген. Игор Конашенков. Дронове за нанасяне на удари и наземните системи МК-41 представляват такова нарушение, допълва той. Вашингтон обикновено отговаря, че дроновете изобщо не са съществували като оръжие при подписването на договора от Михаил Горбачов и Роналд Рейгън, а руснаците настояват, че описанието какво е крилата ракета пасва и на това за днешните безпилотни летателни апарати. Спорът за ракетите е за комплексите Aegis Ashore, какъвто вече има в Румъния и скоро трябва да бъде въведен в бойно дежурство такъв в Полша. Руското външно министерство твърди, че чрез тях САЩ могат да разположат в Европа почти 50 ядрени ракети. Ракетите в тези комплекси за борба с балистични ракети, изстреляни срещу САЩ, и броят им е толкова ограничен, че биха имали ефект срещу някоя друга страна, но не и в случай на мащабен сблъсък САЩ - Русия, обясняват американците. Според Москва още при тестването на Aegis Ashore с нея е стреляно срещу мишени, симулиращи кораби и подводници на противника. Освен това, казват от руското министерство на отбраната, от румънската база край Девеселу и полската при Радзиково може с известни доработки да се изстрелват ракети земя-земя с обсег около 2500 км, т.е. да бъдат поразявани обекти в почти цялата европейска част на Русия за по-малко от 10 минути след старта. Противоракетният щит в Румъния и Полша е за ракети SM-3 (Standard Missile 3) с обсег 500 - 1000 км и максимална височина за прехващане 60 -250 и 70 - 500 км (според различните модификации). Русия твърди, че дори само монтирането на системи МК-41 за изстрелването им вече е нарушение на договора от 1987 г., защото SM-3 се вписвала в определението в него за ракета с малък обсег.", "date": "2019.02.08", "title": "Русия предложи на САЩ да унищожат противоракетния си щит в Източна Европа"}
{"url": "https://www.dnevnik.bg/sport/2019/02/08/3387442_snimka_na_denia_ljuboslav_penev_i_simvolikata_na_32/", "text": "Новият треньор на ЦСКА   - да изведе отбора до върха в първенството. При представянето му изпълнителният директор Пламен Марков му връчи фланелка с номер 32 и името му на гърба. Символиката в номера е свързана с надеждата на ръководството да бъде спечелена 32-ата шампионска титла в историята, даде знак Марков. Пенев каза, че шестте точки разлика с \"Лудогорец\" не са много. \"Решението го взех много бързо, аз съм си у нас, не идвам на гости. Поемането на поста си носи и рисковете, но обичам предизвикателствата. Искам да кажа едно нещо на тези, които обичат ЦСКА - целта пред отбора е да е на върха, на първо място, да е шампион, да се съобразяват с него. Ред, дисциплина и организация, няма да карам никой на сила да играе за ЦСКА, но ако стъпи вътре - трябва да дава всичко от себе си за отбора. Фланелката на \"Армията\" тежи много, публиката е взискателна\", заяви Пенев.", "date": "2019.02.08", "title": "Снимка на деня: Любослав Пенев и символиката на \"32\""}
{"url": "https://www.dnevnik.bg/v_pamet/2019/02/08/3387474_britanskiiat_aktyor_alburt_fini_pochina_na_82_godini/", "text": "Британският актьор Албърт Фини почина на 82 години след боледуване, съобщи \"Гардиън\", позовавайки се на семейството му. През 2011 г. актьорът разкри, че има рак на бъбреците. След като става известен с участието си в номинирания за БАФТА \"Събота вечер и неделя сутрин\" през 1960 г., Фини получава общо пет номинации за \"Оскар\" в кариерата си - четири за главна и една за поддържаща мъжка роля, но така и не печели статуетката. През 1963 г. ролята му в \"Том Джоунс\" му носи \"Златен глобус\" и първа номинация за \"Оскар\", а образа на Еркюл Поаро от \"Убийство в Ориент Експрес\" през 1974 г. - и втора номинация за водеща мъжка роля за наградите на Американската филмова академия. Известни остават още ролите му в \"Скрудж\", \"Ерин Брокович\", \"Трафик\", \"Закуска за шампиони\", \"Голяма риба\", \"Ултиматумът на Борн\" и \"007 Координати: Скайфол\".", "date": "2019.02.08", "title": "Британският актьор Албърт Фини почина на 82 години"}
{"url": "https://www.dnevnik.bg/sviat/2019/02/08/3387606_prezident_na_ukraina_iskat_da_stanat_rekordnite_44/", "text": "За предстоящите на 31 март президентски избори в Украйна са регистрирани рекордните 44-има кандидати, обяви днес украинската Централна избирателна комисия (ЦИК), предадоха АП и ДПА, цитирани от БТА. Досегашният рекорд от 26 кандидати датираше от 2004 г. Според последните социологически проучвания най-голяма подкрепа получава комедиантът Володимир Зеленски, изпълнявал ролята на украински президент в популярния телевизионен сериал \"Слуга на народа\". Неговият рейтинг се дължи на статута му на телевизионна звезда, както и на недоволството сред хората от сегашните лидери на Украйна, отбелязва АП. Резултатите от анкета, огласени по-рано тази седмица, отреждат на комика подкрепа от 21.9 на сто. Следват експремиерът Юлия Тимошенко с 19.2 и действащият президент Петро Порошенко с 14.8%. Проучването, проведено сред 10 хиляди украински гласоподаватели, е с марж на грешката един процентен пункт.", "date": "2019.02.08", "title": "Президент на Украйна искат да станат рекордните 44 кандидати"}
{"url": "https://www.dnevnik.bg/sviat/2019/02/08/3387609_turska_kompaniia_kupila_900_mln_zlato_minalata_godina/", "text": "Турската компания \"Сардес\" (Sardes) е купила от Венецуела злато за 900 млн. долара през 2018 година, което е предизвикало недоволството на Вашингтон, съобщи \"Блумбърг\". Фирмата е започнала работа през януари 2018 година и още същия месец е внесла от Венецуела злато за 41 млн. долара. Според агенцията това е била първата такава сделка между двете страни съгласно данните за последните 50 години. След това, през февруари, компанията купила от Венецуела злато за още 100 млн. долара и го доставила в Турция. В крайна сметка купеното злато от Сардес е било за 900 млн. долара. През ноември 2018 година САЩ въведоха санкции, които трябваше да блокират операциите на Венецуела със златните ѝ резерви. \"Блумбърг\" отбелязва, че търговията със злато между Турция и Венецуела по линия на Сардес била прекратена, но че \"съществуват други възможности за това\". До този момент не е ясно какво е станало със златото, купено от Венецуела и доставено в Турция. /БТА", "date": "2019.02.08", "title": "Турска компания купила злато за $900 млн. от Венецуела миналата година, съобщи \"Блумбърг\""}
{"url": "https://www.dnevnik.bg/bulgaria/2019/02/08/3387613_uchudih_se_che_s_prezidenta_imahme_protivorechie_za/", "text": "Учудих се, че Венецуела стана причина за противоречие между правителството и президента. Изборът тук беше ясен, каза днес по БНТ министърът на външните работи Екатерина Захариева. В понеделник Румен Радев резидентът Румен Радев изрази мнение, че България не трябва да подкрепи предложената  европейска позиция за Венецуел а . Ден по-късно Съветът по сигурността при Министерския съвет  направи точно обратното . Тя посочи, че България няма сериозни геополитически интересни в тази страна, но е реагирала, тъй като се потъпкват човешките права. Също по БНТ Кристиан Вигенин от БСП обясни, че България не е трябвало да заема позиция, при положение, че няма интерес там. Според него Европейският съюз като цяло не е трябвало да се намесва така. Вигенин смята, че като цяло правителството не търси диалог с президента по външнополитически въпроси. Захариева не се съгласи с критиката и обяви, че в конкретния случай, президентът е заел позиция, преди да има съгласуване, каквото правителството е търсило.", "date": "2019.02.08", "title": "Учудих се, че с президента имахме противоречие за Венецуела, обяви Захариева"}
{"url": "https://www.dnevnik.bg/sviat/2019/02/08/3387615_gruckiiat_parlament_purvi_odobri_protokola_za/", "text": "Депутатите в Атина станаха първите в страна членка на НАТО, ратифицираха протокола за членство на Македония в Алианса, предаде \"Ройтерс\". Решението води към развръзка спора за името на Македония, продължил 27 години и уреден с Преспанския договор миналото лято. Протоколът бе  подписан от страните от НАТО  по-рано тази седмица и бе крачка към превръщането на страната в 30-ата членка на Алианса. Случилото се тази вечер изисква от лидерите на двете държави да уведомят ООН, че са се договорили и споразумението за името влиза в сила. След като това се случи (до 48 часа след гласуването), Скопие трябва до седмица официално да приеме името Северна Македония и да започне преименуване на институции, табели и др., а до няколко години - и на лични документи.", "date": "2019.02.08", "title": "Гръцкият парламент първи одобри протокола за членство на Македония в НАТО"}
{"url": "https://www.dnevnik.bg/sviat/2019/02/08/3387618_izborite_za_prezident_v_makedoniia_shte_sa_na_21_april/", "text": "Председателят на парламента на Македония Талат Джафери определи 21 април за дата на президентските избори в страната, предаде \"Ройтерс\", цитирана от БТА. \"Убеден съм, че всички участници в изборния процес ще дадат своя принос, така че изборите да бъдат проведени в честна и демократична атмосфера\", заяви Джафери, след като обяви датата. Действащият президент от ВМРО-ДПМНЕ Георге Иванов, който е към края на втория си петгодишен мандат, няма право да се кандидатира за трети, отбелязва ДПА. Иванов е гласовит противник на споразумението с Гърция за промяна на името на страната на Република Северна Македония. Ролята на президента в Македония е предимно церемониална, но той подписва приетите от парламента закони и е главнокомандващ въоръжените сили, припомня \"Ройтерс\".", "date": "2019.02.08", "title": "Изборите за президент в Македония ще са на 21 април"}
