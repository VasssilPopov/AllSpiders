{"url": "https://www.dnevnik.bg/sport/2018/11/28/3353469_psj_izpravi_livurpul_do_stenata_s_pobeda_na_park_de/", "text": "Пари Сен Жермен\" изправи \"Ливърпул\" до стената след победа на \"Парк де Пренс\". Френският шампион спечели с 2:1 и направи огромна крачка към осминафиналите на Шампионската лига, а петкратният първенец на Европа се озова на прага на отпадане още в груповата фаза. Tимът на Юрген Клоп изигра разочароващ мач, като допусна трета загуба от три гостувания този сезон и четвърто поредно поражение извън \"Анфийлд\" в най-силния клубен турнир. В другия мач от група С \"Наполи\" победи \"Цървена звезда\" с 3:1 и запази първото място. Тимът от Неапол събра девет точки, като поведе с една пред ПСЖ, с три пред \"Ливърпул\" и с пет пред сръбския първенец, който загуби шансове да продължи в следващата фаза. \"Ливърпул\" се нуждае от победа с 1:0 или с два гола разлика срещу \"Наполи\" на \"Анфийлд\" в последния кръг от груповата фаза, за да намери място в осминафиналите. Ако това не се случи, финалистът от миналия сезон трябва да разчита на успех срещу италианския тим и загуба на ПСЖ като гост на \"Цървена звезда\". Всеки друг развой ще елиминира мърсисайдци от турнира. ПСЖ пък вече държи нещата изцяло в свои ръце и при успех срещу \"Звезда\" ще се класира за директните елиминации. Последните мачове от най-завързаната група в Шампионската лига ще се изиграят на 11 декември. ПСЖ започна ударно мача на \"Парк де Пренс\". Домакините се впуснаха във вихрени атаки от първата минута, а гостите изпитваха големи трудности срещу мощното нападение на съперника, предвождано от Неймар, Килиан Мбапе, Единсон Кавани и Анхел ди Мария. Още в началото вратарят на \"Ливърпул\" Алисон трябваше да спасява опасен удар на Ди Мария. Малко след това бразилецът отрази и изстрел с глава на Тиаго Силва. В ситуацията беше отсъдена засада, каквато обаче не съществуваше. В 13-ата минута защитата на гостите се пропука фатално. Мбапе получи в наказателното поле и опита подаване по земя към Кавани. Върджил ван Дайк допусна груба грешка, като при опита си да изчисти топката я подари на Хуан Бернат. Левият бек на ПСЖ си отвори позиция за стрелба и намери долния десен ъгъл на Алисон. Освен в защита \"Ливърпул\" изпитваше доста трудности и при организирането на своите атаки. Едва в 22-ата минута се стигна до нещо по-интересно пред Джанлуиджи Буфон. Мохамед Салах получи вляво от наказателното поле и стреля към близкия ъгъл, но на метър встрани от вратата. ПСЖ понамали темпото, но в 37-ата минута нанесе втори удар след мълниеносна контраатака. Неймар и Мбапе разиграха отлично по левия фланг. Френският тинейджър беше изведен на скорост зад защитата, след което поднесе топката на Кавани. Ударът на уругваеца беше спасен от Алисон, но Неймар направи добавка отблизо. Въпреки че не създаде нищо интересно пред вратата на Буфон, \"Ливърпул\" се върна в мача в добавеното време на първата част. Садио Мане направи отличен индивидуален пробив и нахлу в наказателното поле. Ди Мария направи необмислен шпагат, а сенегалецът се възползва от ситуацията и спечели дузпа. Джеймс Милнър се зае с изпълнението и не сбърка - 1:2. Само минута и половина след началото на втората част централният защитник Маркиньос прати за трети път топката във вратата на \"Ливърпул\". Попадението обаче правилно беше отменено заради засада. В 60-ата минута гостите получиха възможност да изравнят. Роберто Фирмино обаче стреля неточно с глава след центриране отляво на Анди Робъртсън. Това се оказа и последният добър шанс за \"Ливърпул\". Десет минути по-късно ПСЖ можеше да реши мача с трети гол. Алисон обаче направи страхотно спасяване след силен удар с глава на Маркиньос при центриране от корнер. Тимът на Томас Тухел все пак удържа с лекота преднината си в последните минути и стигна до втората си победа в Шампионската лига през този сезон. Група В В същото време \"Тотнъм\" завърза здраво битката за второто място в група В. \"Шпорите\" победиха \"Интер\" с 1:0 у дома и записаха втори пореден успех в турнира, след като стартираха с две загуби и едно равенство. Кристиан Ериксен отбеляза единственото попадение в 80-ата минута. \"Тотнъм\" събра седем точки, колкото има и \"Интер\". Английският отбор е с по-добри показатели в директните мачове с \"нерадзурите\", след като на старта загуби с 1:2 в Италия. В другия мач от групата, който се игра тази вечер, \"Барселона\" надигра ПСВ (Айндовен) с 2:1 като гост. Лионел Меси и Жерар Пике донесоха победата на каталунците, които събраха 13 точки и си осигуриха първото място. В последния кръг от груповата фаза тимът на Маурисио Почетино гостува на \"Барселона\". \"Интер\" посреща ПСВ (Айндховен), който е последен с една точка и няма шансове дори да се класира за Лига Европа. По-рано днес три отбора си осигуриха място в осминафиналите -  \"Атлетико\" (Мадрид), \"Шалке\" и \"Порто \". Към тях се присъедини и \"Борусия\" (Дортмунд) след нулево равенство срещу \"Брюж\" у дома. Така вече са ясни 12 от 16-те участника в директните елиминации. Освен \"Атлетико\", \"Борусия\", \"Шалке\" и \"Порто\" гарантирано място в следващата фаза имат \"Барселона\", \"Байерн\", \"Аякс\", \"Манчестър сити\", \"Реал\" (Мадрид), \"Рома\", \"Ювентус\" и \"Манчестър юнайтед\". Резултатите от деня \"Атлетико\" (Мадрид) - \"Монако\" 2:0 \"Борусия\" (Дортмунд) - \"Брюж\" 0:0 ПСВ (Айндховен) - \"Барселона\" 1:2 \"Тотнъм\" - \"Интер\" 1:0 ПСЖ - \"Ливърпул\" 2:1 \"Наполи\" - \"Цървена звезда\" 3:1 \"Локомотив\" (Москва) - \"Галатасарай\" 2:0 \"Порто\" - \"Шалке\" 3:1", "date": "2018.11.28", "title": "ПСЖ изправи \"Ливърпул\" до стената с победа на \"Парк де Пренс\""}
{"url": "https://www.dnevnik.bg/evropa/2018/11/28/3353357_belgiiskite_julti_jiletki_postignaha_celta_si_dizelut/", "text": "Протестът на белгийските \"жълти жилетки\" постигна целта си и днес цената на дизела достигна равнищата от август, съобщиха местни медии, цитирани от БТА. Понижената цена се отнася и при продажбата на мазут за отопление. Този резултат идва на фона на остри противоречия в обществото, довели до  зрелищен сблъсък  между средната класа и най-бедните слоеве от населението. Местни медии поясниха похвата при ценообразуването на горивата в страната. Справката показа, че 50-65 на сто от цената на бензиноколонките съставлява акциз и ДДС. Уточнено бе, че правителството има правомощията да променя размера на акциза и колкото по-евтин е петролът на международните борси, толкова повече акцизът нараства, според прилаганата формула. В крайната цена стойността на горивото е едва около една трета. Правителството по-рано призна, че е предприело плавно и постоянно повишение на акциза на дизела, за да успее да приложи данъчната си реформа. Тази реформа предвижда облекчаване на данъчната тежест и с нейното прилагане \"дупката\" в бюджета се запълва от по-висок акциз на горивата. Цялата тази политика доведе до допълнително обедняване на хората с ниски доходи, показаха множество анализи. Въпросът е особено чувствителен, тъй като в Белгия две трети от автомобилите са дизелови заради дългогодишната правителствена политика в подкрепа на използването на това гориво. По-рано днес френският премиер Едуар  Филип потвърди курса  към повишение на екоданъка въпреки протестите във Франция.", "date": "2018.11.28", "title": "Белгийските \"жълти жилетки\" постигнаха целта си, дизелът поевтиня чувствително"}
{"url": "https://www.dnevnik.bg/politika/2018/11/28/3353370_sinut_na_krustnika_na_goranov_e_rabotil_v/", "text": "Синът на кръстника на финансовия министър Владислав Горанов - Иван Сариев, е работил в Министерството на финансите. Това съобщи днес Горанов, който в официална декларация през юни обяви, че живее безвъзмездно в апартамент на Сариев. Пред журналисти днес Горанов каза, че не той е назначил сина на кръстника си, а бил орган по назначаване. \"Написал съм в моята декларация, която има за цел да разкрие всички факти и обстоятелства, че преценката ми е, че няма конфликт на интереси със Сариев\", каза Горанов. Той отрече фирми, свързани с Иван Сариев, да са получавали обществени поръчки или субсидии. Отрече да използва и вила до Самоков, построена от Сариев, каквото журналистическо разследване има в \"Биволъ\". \" В петък  дадох всички фактически обяснения и повече факти не мога да добавя\", заяви финансовият министър. На въпрос на \"Дневник\" Горанов каза, че не знае дали други негови съпартийци живеят в същия комплекс. Върховната касационна прокуратура (ВКС) разпореди на  антикорупционната комисия (КПКОНПИ) да извърши проверка за жилището , в което живее министърът на финансите. Поводът за проверката е въпрос към главния прокурор Сотир Цацаров в телевизионното предаване \"Шоуто на Слави\" за това, че \"министърът на финансите живее в апартамент от 180 кв.м в луксозен жилищен комплекс,  предоставен му безвъзмездно  от български бизнесмен\". ВКС припомня, че между 26 и 27 ноември са снети писмени обяснения от министъра на финансите, както и от двама души, собственици на жилището, ползвано от Владислав Горанов. Върховна касационна прокуратура е определила 20-дневен срок за извършване на проверката. Потърсен от  в. \"Сега\",  кръстникът на финансовия министър Владислав Горанов -  бизнесменът Иван Сариев , отказа да коментира имотни въпроси. Позиция няма и от Националната агенция за проходите (НАП). Сариев няма възражения единствено към казаното от министъра, който обяви в петък пред журналисти, че няма нищо нередно да живее в апартамента на своя кръстник, когото смята за близък роднина. Въпросното жилище е в комплекса \"Есте\", който е управляван от \"Есте пропъртис\", дъщерно на \"Адванс пропъртис\", в което съдружници са Кирил и Георги Домусчиеви, припомня  \"Капитал\" . По информация на изданието съпругата на Сариев Снежана действително притежава апартамент в комплекса с посочената в декларацията на финансовия министър квадратура. Той е купен през 2011 г. от \"Есте пропъртис\" за 195.6 хил. евро, показва справка в Имотния регистър.", "date": "2018.11.28", "title": "Синът на кръстника на Горанов е работил в Министерството на финансите"}
{"url": "https://www.dnevnik.bg/sport/2018/11/28/3353360_bulgarskiiat_futbolen_sujuz_shte_razpredeli_13_miliona/", "text": "Българският футболен съюз (БФС) ще разпредели 1.3 милиона лева на клубовете от Първа, Втора и Трета лига, идващи от Европейската футболна централа (УЕФА). Сумата, генерирана във вид на солидарно плащане от страна на европейската футболна асоциация, се определя на базата на участието на представители на съответната държава в груповата фаза на континенталните клубни турнири. Въз основа на резултатите, постигнати от родните евроучастници, Българският футболен съюз разпределя 57 250 лева за всеки от клубовете в Първа лига, 24 500 лева за тези от Втора лига и по 2020 лева за клубовете от третото ниво на футбола. Преводът на солидарните плащания от УЕФА за отборите от Първа и Втора лига бива извършен посредством Професионалната футболна лига, към която БФС вече пренасочи финансовите средства. Общата сума, която европейската централа отпуска за клубовете, представители на отделните национални федерации за сезон 2017-2018, възлиза на 125 милиона евро. Над три четвърти от нея отива за страните, излъчили участници в груповата фаза на Шампионската лига.", "date": "2018.11.28", "title": "Българският футболен съюз ще разпредели 1.3 милиона лева на клубовете"}
{"url": "https://www.dnevnik.bg/sport/2018/11/28/3353342_barselona_pregovaria_s_kompaniiata_grifols_za_pravata/", "text": "Барселона\" преговаря с фармацевтичната компания \"Грифолс\" за продажбата на правата върху името на стадион \"Камп ноу\". Според местното радио RAC1 преговорите между двете страни са напреднали. По непотвърдена информация \"Барселона\" е готов да продаде правата върху името на своя стадион срещу 20 милиона евро на година. Споменава се период от 20 години, което би донесло на каталунците 400 милиона евро. \"Барселона\" от известно време търси компания, която да се превърне в инвеститор на проекта  Espai Barca . Чрез начинанието испанският футболният клуб иска да осъществи ремонт на своя стадион \"Камп ноу\", който е оценяван на 600 милиона евро. Каталунците искат да построят нова баскетболна зала, както и да обновят академията си. Според новия проект \"Барселона\" иска да увеличи капацитета на стадиона си до 105 хиляди места. На \"Камп ноу\" ще бъде поставен и подвижен покрив. През 2017 г. \"Барселона\" и \"Грифолс\" отново бяха свързвани с договор, но тогава фармацевтичната компания опроверга информацията. Сега тя отказва коментар. Каталунците вече отхвърлиха едно предложение за правата върху името на \"Камп ноу\". То дойде от компанията Mediapro, която даваше 300 милиона евро. \"Грифолс\" е сред най-големите фармацевтични компании в Европа. Годишният ѝ оборот е близо 4 милиарда евро.", "date": "2018.11.28", "title": "\"Барселона\" преговаря с фармацевтична компанията за правата върху името на \"Камп ноу\""}
{"url": "https://www.dnevnik.bg/sviat/2018/11/28/3353384_republikancite_okonchatelno_shte_imat_53_mesta_v/", "text": "С подкрепата на Доналд Тръмп, досегашният сенатор от Републиканската партия в САЩ Синди Хайд-Смит беше преизбрана днес в щата Мисисипи, съобщиха няколко телевизии, цитирани от агенция \"Франс прес\". По този начин американският президент консолидира мнозинството си в Сената на междинните избори. На балотажа Синди Хайд-Смит победи тъмнокожия си съперник демократ Майк Еспи с 55.2 процента срещу 44.8 на сто за опонента ѝ (при 78 процента преброени бюлетини), съобщиха Ен Би Си и Фокс. Хайд-Смит стана първата жена, избрана в Сената на САЩ от щата Мисисипи. С втория тур в Мисисипи приключват междинните избори в САЩ. Републиканците запазват контрола в Сената с 53 от общо 100 места, когато встъпят в длъжност през януари. Демократите за пръв от 8 години ще възстановят контрол над камарата на представителите. След чистата си победа на 6 ноември те ще имат по 234 места, републиканците – поне 200, едно още не е решено.", "date": "2018.11.28", "title": "Републиканците окончателно ще имат 53 места в американския Сенат"}
{"url": "https://www.dnevnik.bg/sviat/2018/11/28/3353096_zashto_mladite_marksisti_v_kitai_sa_po_katolici_ot/", "text": "Комунистическата партия, на власт в Китай от 1949 г., неведнъж се е изправяла срещу различни форми на протест - за демокрация, за човешки и религиозни права, но без съмнение не е очаквала това предизвикателство от нов тип - младите марксисти. Плод на усилията на режима за насаждане сред населението на догмите на социализма и марксизма-ленинизма, хората от това ново поколение се оказват понякога \"по-католици и от папата\". \"С влизането в университета започнах да се интересувам от от работниците, от начина по който ги третират, от техните права\", обяснява пред АФП 21-годишен студент от Пекинския университет, пожелал анонимност. Син е на селскостопански работници мигранти, затова изпитва социална отговорност пред по-слабите, обяснява младежът. И тъй като е търсил начини да им помогне, е започнал да чете трудовете на Карл Маркс. Мнозина други като него - студенти от университетския елит, днес се обръщат към трудовете на основателите на марксизма, не приемат растящото социално неравенство, неограниченото консуматорство и други тенденции в съвременното китайско общество. Те организират вечеринки за скромния персонал на университетския кампус или се събират, за да пеят класически песни от социалистическия репертоар. Но понякога преминават червената линия, като навлизат в полето на синдикалната дейност, въпреки че единственият разрешен синдикат е официалният - Федерацията на китайските синдикати (ФКС). Тази организация често е обвинявана от международните асоциации за защита на човешките права в пристрастия в полза на интересите на бизнеса. Бурно минало Неотдавна студенти активисти искаха да основат синдикат на работниците от провинция Гуандун. През август някои от тях са били бити от полицията, която конфискувала телефоните им, потвърдиха организацията им - група за солидарност на служителите на фирма \"Джасик текнолъджи\". Някои от тях оттогава са в неизвестност. \"Ние, преподавателите, сме истински загрижени за сигурността и свободата на студентите\", подчерта Джени Чан, асистентка в политехническия университет в Хонконг, специализирала се в социалните движения сред работниците. След полицейската акция през август репресиите продължиха. Неотдавна абсолвент от Пекинския университет, член на групата за солидарност, е бил бит в кампуса и отведен от двама маскирани мъже, разказа пред АФП свидетел на случилото се. По вътрешната компютърна мрежа университетът потвърди, че бившият му възпитаник е \"заподозрян в извършване на правонарушение или престъпление\". Студентите, участвали в дейността на групата за солидарност, са следени изкъсо от преподавателите си, каза студент пред АФП. Ако отсъстват за по-дълго време, след това биват разпитвани. \"Всичко това разпалва гнева ми и засилва желанието да се боря\", подчертава студент от Университета в Нанкин, включил се в движението. \"Остави ги\" Дори да са малцинство в кампуса, китайските власти възприемат много сериозно тези активисти, защото осъзнават силата на евентуална коалиция между образованата младеж и работниците. През 1989 г. хиляди студенти участваха рамо до рамо с работниците в демонстрациите в защита на демокрацията и срещу корупцията на площад \"Тянанмън\" в Пекин. Те бяха разпръснати с кървави репресии. Оттогава властите \"бързо и грубо се противопоставят на всичко, което би могло да обедини хора от различен социален и географски произход\", отбелязва Джефри Васерстром, преподавател по история на Китай в Калифорнийския университет в Ървайн. В интернет цензорите са премахнали всеки пост или дискусия, която се отнася до арести на студенти, дейността им или до работниците от \"Джасик\". Идеалисти или фанатици? Мненията сред техните връстници за движението на тези млади марксисти се различават. \"Те поставят другите преди себе си\", написа в интернет форум възторжен студент от Пекинския университет. \"Остави това. Аз съм маоист с леви убеждения и изобщо не ми харесват\", отбелязва друг студент.  Но за повечето студенти в Пекинския университет правата на работниците и маоизмът са далечни понятия, посочва Ли, студент четвъртокурсник. В крайна сметка проблемите на работниците, породили студентското движение, остават в сила и правителството трябва да ги реши, подчертава Чан. /БТА", "date": "2018.11.28", "title": "Защо младите марксисти в Китай са \"по католици от папата\""}
{"url": "https://www.dnevnik.bg/sport/2018/11/28/3353397_rusev_obiavi_che_budeshteto_na_stoianovich_v_levski_e/", "text": "Собственикът на \"Левски\" Спас Русев обяви, че бъдещето на старши треньора Славиша Стоянович не е под въпрос. Той отрече появилите се по-рано днес слухове за завръщане на националния селекционер на Казахстан Станимир Стоилов на \"Герена\". \"Това е поредната фалшива новина, която цели да всее смут в отбора. Бъдещето на Славиша Стоянович не подлежи на дискусия. Той е треньор на \"Левски\" и ще продължи да бъде такъв\", заяви Русев пред  \"Гонг\" . Той изгледа на живо днешната тренировка на сините, в която  се включи новото попълнение Николай Михайлов . Стоилов също отрече възможността да поеме отново бившия си отбор. 51-годишният треньор пое националния отбор на Казахстан в началото на тази година и има договор до 2020 г. \"Когато \"Левски\" загуби един мач, винаги започва да се спряга моето име и да се създават интриги\", каза Стоилов пред \"Гонг\". \"Левски\" се представяше отлично в първенството и дълго време беше начело в класирането. Сините обаче записаха три загуби в последните пет кръга и  вече изостават със седем точки от лидера \"Лудогорец\" . В този период тимът на Стоянович отпадна и от Купата на България след  драматична загуба с дузпи от \"Черно море\".", "date": "2018.11.28", "title": "Русев обяви, че бъдещето на Стоянович в \"Левски\" е сигурно"}
{"url": "https://www.dnevnik.bg/sviat/2018/11/28/3353392_italiia_razreshi_na_amazon_da_dostavia_poshta/", "text": "Американският гигант в онлайн търговията \"Амазон\" (Amazon) е получил разрешение да стане пощенски оператор в Италия, съобщи компанията в комюнике, цитирано от \"Франс прес\". Италианското правителство е дало зелена светлина за такава дейност на два от филиалите на компанията. \"Амазон Италия лоджистика\" (Amazon Italia Logistica) и \"Амазон Италия транспорт\" (Amazon Italia Transport) бяха включени в списъка на пощенските оператори на Министерството на икономическото развитие, труда и социалната политика, уточни Амазон. Италианският орган за комуникациите (Agcom) осъди през лятото \"Амазон\" да плати глоба от 300 хил. евро, тъй като е предлагал пощенски услуги като доставка на колети, без да разполага с разрешението, което е необходимо за това. Гигантът в интернет търговията подаде молба за разрешително до министерството на икономическото развитие, което му е предоставило лиценз и за двата филиала, чиято дейност се контролира от регулаторния орган. Разрешителното позволява на \"Амазон\" да доставя по пощата пратка с тегло над 2 килограма, пакети между 20 и 30 килограма, както и спешни писма, на ръка или в предварително уговорено време. \"Сътрудничеството с властите е важно за нас и ние се ангажираме да отговорим възможно най-бързо на отправените към нас забележки\", подчерта \"Амазон\".", "date": "2018.11.28", "title": "Италия разреши на \"Амазон\" да доставя поща"}
{"url": "https://www.dnevnik.bg/biznes/2018/11/28/3353362_ot_2019_g_taksimetrovata_usluga_v_sofiia_moje_da_e_s/", "text": "През януари Столичният общински съвет може да приеме минимална цена за таксиметровата услуга в столицата - това каза пред \"Дневник\" зам.-председателят на комисията по транспорт в общината Зафир Зарков. Днес таксиметрови превозвачи протестираха за втори път в рамките на година с искане общината да изпълни законовото си задължение и да определи минималните тарифи. Шофьорите искат минималните тарифи да са 98 ст. през деня и 1.14 лева през нощта, да могат да паркират в 2% от синята зона, в 4% от зелената и да могат да се движат в бус лентите, когато превозват пътник, обясни пред \"Дневник\" Кирил Кирилов, секретар на Националния таксиметров синдикат, който организира протестите. Синдикатът е създаден през юни, като в него членуват около 150 провозвачи, каза Кирилов. Причината превозвачите да поискат повишение на цените е, че по-голямата част от тях карат на цени, които са по-ниски от стойността на услугата. \"Има дъмпинг на цените, а с по-високите, но реални цени на услугата тази практика ще бъде прекратена\", посочи той. Задължението на общините да определят минимални и максимални тарифи за таксиметровите услуги е записано в Закона за автомобилните превози. Пред 2011 г. Столичната община определи само максималните прагове от 1.30/1.60 лева. \"Това бе направено, за да се ограничат нелоялните спрямо потребителите практики на някои шофьори да возят на значително по-високи цени\", посочи Зарков. По думите му засега вариантите за минимална дневна тарифа са три - 58 ст., която е най-ниската установена на пазара, между 77 и 79 ст. и около 1 лев. За да повиши цената на услугата, каквото е искането на превозвачите, обаче мнозинството в общинския съвет ще търси подкрепа и от опозицията, обясни още Зарков. Съветникът посочи и че сега 80% от таксиметровите шофьори возят на цена под 1 лев. Вариантите ще бъдат обсъдени от общинските съветници, като Зарков прогнозира, че до края на декември ще бъде внесено и конкретно предложение. То ще бъде гласувано на заседанието на съвета през януари. Според него общината няма как да даде възможност на таксиметровите коли да се движат в бус лентите, защото за тази цел е необходима промяна в Закона за движение по пътищата. Същевременно в общината постоянно разглеждали искания за стоянки и места за паркиране от таксиметровите превозвачи, като за миналата година те са над 300. Зарков посочи, че този процес е \"непрекъсваем\", но зависи от бизнеса, който трябва да отправи своите конкретни искания.", "date": "2018.11.28", "title": "От 2019 г. таксиметровата услуга в София може да е с минимална цена"}
{"url": "https://www.dnevnik.bg/sviat/2018/11/28/3353223_zashto_rusiia_i_ukraina_sporiat_za_azovsko_more/", "text": "Инцидентът в Керченския проток влезе във всички големи медии. Напрежението между Русия и Украйна, което отприщи случаят, и военното положение в 10 украински региона, до което доведе, подтикнаха експерти да говорят за безпрецедентно изостряне на ситуацията в Азовско море. Безпрецедентна обаче бе само употребата на оръжия в пряк сблъсък между сили на Москва и Киев - спорът далеч не бе първият в района. Двете държави се опитват да регулират отношенията си в Азовско море, откакто Украйна е независима, а анексията на Крим усложни решаването на въпроса. Керченският проток на практика е плавателен основно в тесен участък - изкуствено създадения Керченско-Еникалски канал, а релефът и малката дълбочина на останалите водни пътища затрудняват преминаването. Конфронтацията на Русия и Украйна заради него има история, за която разказват руската редакция на Би Би Си и онлайн изданието РБК. Първите \"жертви\" - риболовни лодки Днес президентът Владимир Путин  припомни , че през септември имаше случай с подобен конвой, допуснат безпрепятствено от руските власти. В два отделни инцидента по-рано обаче първо Украйна, а после и Русия предизвикаха гнева на другата страна със задържане на плавателни съдове. Няколко месеца по-рано обаче ситуацията се бе изострила за пръв път. Това се случи през март, когато Украйна задържа руския риболовен сейнер \"Норд\", а на членовете на екипажа бяха иззети паспортите и им забраниха да напускат плавателния съд. Тогава обвиненията дойдоха от Киев, но те бяха за нарушаване на реда за влизане във \"временно окупираната територия на Украйна\" с цел да се навреди да интересите на държавата. През май руските гранични служби отвърнаха, задържайки друг украински риболовен съд - ЯМК-0041 - и обявиха, че ограничават за няколко дни движението на украински съдове в Азовско море, като цитираха \"стрелба\" в района. Миналия месец двете страни размениха моряци от двата екипажа, но капитанът на \"Норд\", Владимир Горбенко, още е в Украйна. През юли Украйна обвини Русия, че 148 украински съда са били задържани при преминаване в Керченския проток, но тази информация не бе потвърдена. Проблеми с регулацията Статутът на Керченския пролив и Азовско море се определя от два документа - Конвенцията на ООН по морско право от 1982 г. и двустранните споразумения на Русия и Украйна за сътрудничество от 2003 г. Конвенцията гарантира на съдовете и на двете страни правото мирно да преминават през териториалното море. Споразумението определи Азовско море и Керченския проток като \"исторически\" вътрешни води на Русия и Украйна (чл. 1). Освен това търговски съдове и военни кораби, плаващи под руски или ураински флаг, имат свобода на плаване в морето и протока. Второ споразумение - за правилата за преминаване от 2003 г. - предвижда всеки плавателен съд да съобщава за намеренията си в пристанището на Керч. Тази дейност се регулираше със заповед на транспортното министерство на Украйна. Анексията на Крим промени ситуацията и се стигна до правен сблъсък, тъй като Русия се оказа във владение и на двата бряга на Керченския проток. С декларация тя настоя, че протокът никога не е бил и не е международен и за него не се отнасят правилата на преминаване на чуждестранни съдове. Икономически последици Украйна изнася 80% от продукцията си по море, немалка част от нея са селскостопански продукти за Турция. След анексията на Крим пристанищата в Бердянск и Мариупол (и двете на брега на Азовско море) започнаха да получават някои от товарите, преди отивали към Крим. Според аналитичния център \"Стратфор\" изграждането на Керченския мост за връзка между Кримския и Таманския полуостров е съкратило доставките на товари в украинските пристанища. През май министърът на инфрасктруктурата на Украйна Владимир Омелян каза, че страната е загубила над 20 млн. евро заради моста, откакто строителството му е започнало през 2015 г., тъй като износът през пристанището на Мариупол се е свил с 27%., а през Бердянск - с 47 на сто. Естонското издание Postimees пише в репортаж от Мариупол, че Русия вече половин продължава да година ограничава достъпа на търговски съдове там и в Бердянск, през които минава износът на двата най-големи металургични комбината на Украйна. Според директора на държавното пристанище в Мариупол Игор Барский спадът в износа тепърва предстои, тъй като заводите на Ринат Ахметов (най-богатия човек в Русия) все повече пренасочват продукцията си към черноморски пристанища на Украйна. Специално износът на пшеница може още да пострада, ако се стигне до \"военни действия\" от Русия, макар ефектът да е ограничен, каза вчера за \"Ройтерс\" земеделският министър на страната Максим Мартинюк. Говорителят на руското външно министерство Мария Захарова се съгласи, че между Киев и Москва действително има разминаване, но настоя, че Украйна трябва да приеме сегашните условия и нейни съдове трябва винаги да уведомяват, че ще преминат Керченския проток.", "date": "2018.11.28", "title": "Защо Русия и Украйна спорят за Азовско море"}
{"url": "https://www.dnevnik.bg/bulgaria/2018/11/28/3353391_hasan_ademov_ochakva_do_dni_problemut_s_parite_za/", "text": "Председателят на парламентарната комисия по труда и социалната политика Хасан Адемов (ДПС) се надява до края на седмицата проблемът с недостига на средства за асистентска подкрепа за децата с увреждания да бъде изгладен. Вчера на заседание на комисията, която обсъди текстове на законопроекта за личната помощ на второ четене, омбудсманът Мая Манолова предупреди, че парите ще свършат на 1 септември, когато законът влиза в сила. Новите текстове, приети вчера, предвиждат личната помощ да се финансира със 71.5 млн. лв. Възраженията на Манолова и на майките са, че част от общо 930-те лева, които сега се предоставят на децата с най-тежки увреждания, ще трябва да се връщат на държавата част за плащане на асистентската помощ Адемов поясни, че мярката не засяга всички деца с увреждания, а само онези семейства, които биха искали да получат допълнителна асистентска помощ. В този случай от общата сума от 930 лв. те би трябвало да отделят 380 лв. за нея. Другата добавка - в размер на 93 лв., която децата получават от НОИ, пък ще се превежда чрез кмета на населеното място на доставчик на социална услуга, ако семейството се нуждае от такава. Председателят на бюджетната комисия допусна, че парите може да се окажат недостатъчни, но предложи да се изчака законът да бъде приет като първа стъпка. По думите му конфликтът е недоразумение, възникнало инцидентно, и изрази надежда то да бъде изгладено. Каузата за личната помощ не е загубена, увери Адемов. Междувременно в пленарната зала на Народното събрание депутатите гласуваха със 71 млн. лв. да се увеличат парите за хората с увреждания в бюджета на Министерството на труда и социалната политика.  В отворено писмо до медиите майките обявиха, че законът, на който те са съавтори, е осакатен от финансовия министър и ще доведе до списъци на чакащи лична помощ. Те се опасяват, че часовете за нея ще се определят не според индивидуалната оценка на конкретния човек, а на принципа \"на всички по малко\".", "date": "2018.11.28", "title": "Хасан Адемов очаква до дни проблемът с парите за личната помощ да се изглади"}
{"url": "https://www.dnevnik.bg/video/2018/11/28/3353372_video_po_relsite_nasred_remonta_na_grafa/", "text": "Столичната община пусна днес пробно трамваи по столичната улица \"Граф Игнатиев\", която от половин година е затворена за ремонт. Във вторник въпреки дъжда работници довършваха работата по релсите и настилката около тях, почистваха и сваляха загражденията по трасето. Общината не се ангажира със срок, в който трамваите ще тръгнат редовно по \"Граф Игнатиев\", но тестовете трябва да продължат 72 часа. След това ремонтираната част от улицата трябва да бъде приета от Дирекция \"Национален строителен контрол\". Зам.-кметът Евгени Крусев каза само, че очакванията са това да стане преди Коледа. Първоначално обявените планове бяха ремонтът да приключи до началото на октомври. Репортаж от приготовленията и минаването на мотрисите тази сутрин вижте във видеото.", "date": "2018.11.28", "title": "Видео: По релсите насред ремонта на \"Графа\""}
{"url": "https://www.dnevnik.bg/sviat/2018/11/28/3353408_edno_ot_nai-golemite_it_izlojeniia_v_sveta_ostava_v/", "text": "Изложението за компютърни технологии CeBIT навремето бе най-голямото компютърно изложение в света, посрещайки всяка година стотици хиляди посетители. Сега обаче то остава в историята, съобщават германски медии и БТА. Следващото издание, планирано за края на юни 2019 година, се отменя, съобщи днес организаторът \"Дойче месе\" (Deutsche Messe AG), цитиран от бизнес всекидневника \"Ханделсблат\". Компанията е съвместно предприятие на провинция Долна Саксония и град Хановер. Изложението от години се бори с намаляването на броя на посетителите и спада на значимостта. Тази година организаторите се опитаха да му придадат нов облик като \"водещото европейско събитие за цифрови технологии\" и също така го преместиха за летния месец юни спрямо традиционния март. На него бяха представени роботи и автономни автомобили, а софтуерният гигант САП (SAP) допринесе за празничната атмосфера с огромно виенско колело. Вместо да залагат на класически изложбени щандове, организаторите се опитаха да постигнат усещане за кампус, с прояви на открито и сергии за улична храна. \"Краят на една ера\" CeBIT беше съкращение на \"Център за автоматизация в офиса, информационни технологии и телекомуникация\". Състоя се за пръв път през 1970 г. в най-големия център за изложения в света, в Хановер, отворил за първото издание с обща площ над 2 млн. кв.м. В най-добрите си времена (преди близо 2 десетилетия), след като се утвърди като най-голямото в света събитие за информационни технологии, то успя да привлече до 800 хил. посетители. След този възход през миналото десетилетие организаторите отчитат спад до 200 хил. души (2007 г.) и отново крехко възстановяване, до 334 хил. души за 2011 г. В следващите 7 г. обаче броят на посетителите отново продължи да намалява. Нарасна и конкуренцията на изложения като CES в Лас Вегас и Световния мобилен конгрес в Барселона. Затова организаторите опитаха да променят формата и да го направят по-развлекателен тази година. В новия си вид обаче CeBIT имаше едва 120 хил. гости, при 200 хил. за миналата година. \"Това е краят на една ера\", отбелязва  \"Ханделсблат\" . \"Дойче веле\" определи CeBIT като някогашен \"барометър\" на технологичните промени. Медията отбелязва, че в технологичната индустрия краят на изложението носи притеснение дали и без това ограничената в момента роля на Германия в сектора няма да намалее още повече. Служителите в момента биват информирани за спирането на събитието, посочи говорител на компанията. \"Дойче месе\" обясни, че е възможно да разработва специални тематични събития за отделни въпроси в технологичния сектор, пише \"Франкфуртер алгемайне цайтунг\". Нараства и финансовият натиск - в Германия единствено Франкфурт и Дюселдорф разполагат с компании, които могат да организират такива изложения, без да получават субсидии.", "date": "2018.11.28", "title": "Едно от най-големите ИТ изложения в света остава в историята заради слаб интерес"}
{"url": "https://www.dnevnik.bg/ot_vas/novini_ot_vas/2018/11/28/3353199_turistichesko_izlojenie_destinaciia_varna/", "text": "Второто издание на изложението \"Дестинация Варна\" в Двореца на културата и спорта се провежда от 28 до 30 ноември. Повече от 100 компании, свързани с бранша, се представят с щандове или участие в семинарната част.", "date": "2018.11.28", "title": "Туристическо изложение \"Дестинация Варна\""}
{"url": "https://www.dnevnik.bg/sport/2018/11/28/3352723_pilotite_na_ferari_dadoha_nai-dobri_vremena_v/", "text": "Пилотите на \"Ферари\" Себастиан Фетел и Шарл Льоклер дадоха най-добри времена в тестовете след края на сезона във Формула 1. Отборите тестваха в продължение на два дни на пистата \"Яс Марина\" в Абу Даби гумите, които ще имат на разположение през 2019 г. Фетел беше зад волана на SF71H във вторник, а Льоклер, който ще му бъде съотборник догодина, дебютира в сряда. Във вторник Фетел завъртя 67 обиколки на пистата, като най-добрата от тях беше 1:36.812 минути. Постижението на германеца обаче остана далеч от новия рекорд на пистата на Люис Хамилтън от квалификацията преди Гран при на Абу Даби. Четирикратният световен шампион беше по-бърз от Валтери Ботас с почти половин секунда. Финландецът от \"Мерцедес\" направи 120 обиколки през целия ден. От \"Пирели\" обявиха, че Фетел е постигнал най-добрата си обиколка с гуми хиперсофт. \"Впечатленията ни от уикенда все още са пресни и имахме с какво да сравним новите гуми. Нямаше големи изненади. Новите гуми не са много по-различни. Това, което усетих, бе, че хиперсофт гумите бяха по-близки до софт версията. Като цяло разликите между различните видове смеси бяха по-малки\", сподели Фетел. Във втория ден от тестовете Шарл Льоклер завъртя 135 обиколки и най-доброто му постижение беше 1:36.450 минути. От \"Пирели\" обявиха, че пилотът от Монако е карал с вариант 5 от гумите за 2019 г., а по-късно от \"Ферари\" добавиха, че това са гуми хиперсофт. Със същите гуми новият пилот на \"Ред бул\" Пиер Гасли записа обиколка, по-слаба с 1.4 секунди. Французинът направи 129 обиколки в сутрешната и следобедната сесия. От \"Пирели\" добавиха, че гумите, използвани по време на тестовете в Абу Даби, не са окончателен избор за 2019 г. Смесите ще останат шест, като през този сезон \"Пирели\" имаше по-широка гама от общо осем вида гуми за сух асфалт. През 2019 г. ще се използват смеси хард, медиум, софт, суперсофт, ултрасофт и хиперсофт. За улеснение на пилоти, екипи и фенове цветовата гама на гумите във всеки уикенд ще бъде от само три цвята – бяло за най-твърдите смеси, жълто за средно твърдите и червено за най-меките. Трите налични смеси, които ще са на разположение на екипите за всеки уикенд, ще бъдат обявявани допълнително.", "date": "2018.11.28", "title": "Пилотите на \"Ферари\" дадоха най-добри времена в тестовете след края на сезона"}
{"url": "https://www.dnevnik.bg/v_pamet/2018/11/28/3352859_na_57_godini_pochina_suzdateliat_na_spondj_bob/", "text": "Създателят на известната анимационна поредица \"Спондж Боб Квадратни гащи\" Стивън Хиленбърг почина на 57 години, съобщиха от телевизионната мрежа \"Никълодеон\". Аниматорът, сценарист и режисьор неотдавна разкри, че страда от амиотрофична латерална склероза, позната още като болест на моторните неврони или болест на Лу Гериг. Най-известното му творение е поредицата за дружелюбния квадратен жълт герой, превърнала се в култ, в два пълнометражни филма, поредица от книжки, мюзикъл на Бродуей. Анимацията печели награда \"Еми\" и е излъчена в близо 250 епизода в над 200 държави по целия свят. \"Стивън пропи \"Спондж Боб Квадратни гащи\" с уникално чувство за хумор и невинност, донесли радост на поколения деца и семейства навсякъде. Неговите изключително оригинални герои и светът на Бикини Ботъм за дълго ще напомнят за стойността на оптимизма, приятелството и безгранизната сила на въображението\", се казва в изявление на \"Никълодеон\". Бившият учител по морска биология в Южна Калифорния Хиленбърг започва да създава морски образи като средства за преподаване. След това се мести в телевизията и работи по шоуто \"Модерният живот на Роко\". Създава \"Спондж Боб Квадратни гащи\", който се излъчва за първи път в ефир през 1999 г. и става глобален хит, дублиран на над 60 езика. Хиленбърг става и сценарист, продуцент и режисьор на пълнометражния филм от 2004 г. за героя, който постига приходи от 140 млн. долара в световен мащаб. През 2016 г. в свое интервю споделя, че в началото си е мислел, че поредицата ще достигне едва четири сезона, но явно е грешал. През годините \"Спондж Боб Квадратни гащи\" се превръща в мощна марка и разпознаваемият образ се появява под всякакви форми - от камиони за сладолед в Щатите, през големи гумени ботуши в Мексико, та чак до хиджаби в Египет. По-рано тази година Хиленбърг бе удостоен със специална награда \"Еми\" за \"приноса и въздействието, които има в областта на анимацията и в самата телевизионна индустрия\".", "date": "2018.11.28", "title": "На 57 години почина създателят на \"Спондж Боб Квадратни гащи\""}
{"url": "https://www.dnevnik.bg/biznes/2018/11/28/3352672_podaliiat_signal_sreshtu_desislava_ivancheva_e/", "text": "Главният архитект на София Здравко Здравков е издал разрешения за строеж на две сгради в местността \"Камбаните\" на дружеството \"Ваклин груп\", управлявано от Александър Ваклин, показва справка в регистъра на направление \"Архитектура и градоустройство\". Ваклин е подател на сигнала срещу кмета на \"Младост\" Десислава Иванчева, че му е поискала подкуп, за да одобри строежи на дружеството в района. Проектите, които е забавила районната администрация, са именно в \"Камбаните\",  се разбра от разпита на Алексадър Ваклин  по време на делото срещу Иванчева, заместника й Биляна Петрова и Петко Дюлгеров, сочен за посредник.  Здравков е издал разрешенията за строеж на две жилищни сгради преди месец, но те са влeзли в сила на 20 и 21 ноември. От документите не се вижда каква ще бъде застроената площ на сградите, но според посочената 3-та строителна категория всяка ще може да е над 5000 кв. метра. За двете разрешения \"Ваклин груп\" е платило на общината общо 143 254 лева от две еднакви такси, като те зависят от площта на застрояване. До 22 ноември съдружници във \"Ваклин груп\" са били Александър и Славка Ваклин, заедно с регистрираното на Сейшелските острови \"Тасаки холдингс лимитед\". Офшорната компания обаче напуска дружеството през юни с решение на общото събрание, където е представлявана от Полина Ваклин.", "date": "2018.11.28", "title": "Подалият сигнала срещу Десислава Иванчева е получил разрешения за строежи в \"Младост\""}
{"url": "https://www.dnevnik.bg/sport/2018/11/28/3352532_psj_posreshta_livurpul_v_kljuchov_mach_ot_grupata_na/", "text": "Пари Сен Жермен\" посреща \"Ливърпул\" в един от най-възловите мачове от груповата фаза на Шампионската лига. Френският шампион и финалистът от последното издание на най-силния клубен турнир се изправят един срещу друг тази вечер от 22.00 часа на стадион \"Парк де Пренс\". В другата среща от група С лидерът в класирането \"Наполи\" приема \"Цървена звезда\". Четирите отбора оправдаха очакванията това да бъде най-заплетената група през този сезон и два кръга преди края са събрани в едва две точки. \"Наполи\" и \"Ливърпул\" имат по шест точки, но италианският отбор е начело заради  победата с 1:0 в директния мач в Неапол . ПСЖ е с пет точки и най-добрата голова разлика - 11:7 срещу 5:2 за мърсисайдци и 4:3 за неаполитанци. \"Звезда\" е на последена позиция, но с четирите си точки също има отлични шансове да продължи към осминафиналите. Ситуацията в групата е много заплетена, а мачът на \"Парк де Пренс\" може да се окаже фатален за един от главните претенденти за трофея в Шампионската лига. Победата пък ще отвори широко вратите към директните елиминации. \"Два много амбициозни отбора се изправят един срещу друг в много интересна надпревара и много интересна ситуация в групата. Ние излизаме за трите точки и така трябва да бъде\", заяви мениджърът на \"Ливърпул\" Юрген Клоп преди двубоя в Париж. Мърсисайдци могат да се класират за осминафиналите още тази вечер, ако спечелят срещу ПСЖ, а \"Цървена звезда\" не победи в Неапол. В същото време загуба в Париж ще постави тазгодишния финалист в турнира в изключително тежка ситуация, в която да трябва да търси успех с два гола разлика срещу \"Наполи\" в последния кръг. \"Много често още когато видиш групите след жребия знаеш кои отбори ще продължат напред. В повечето случаи първите два тима в класирането са ясни още тогава. В тази група от самото начало беше ясно, че ще е много трудно\", коментира Клоп. \"Ние обаче никога не сме се оплаквали от това и никога не сме гледали негативно на ситуацията. Очакваме с нетърпение мача в Париж, защото не се случва често да играем тук. Предстои ни трудна задача и това е много вълнуващо\", допълни германецът. Първата среща между двата отбора завърши с  драматичен успех на \"Ливърпул\" с 3:2 . Английският тим обаче се представя слабо далеч от \"Анфийлд\", като загуби и двете си гостувания досега и не успя да отбележи нито един гол. \"Aко не играем на върха на възможностите си, нямаме никакъв шанс. Трябва да бъдем смели, както направихме в първия мач. Тогава бяхме много атакуващо настроение дори в играта си в защита. Аз съм изключително щастлив с индивидуалните качества на нашите играчи и вярвам напълно на този състав. Същото обаче е с Томас Тухел и неговите футболисти\", заяви Клоп. \"Колкото по-трудно е, толкова повече се наслаждавам на подготовката, защото трябва да мислиш за много неща. Трябва да мислиш как да се защитаваш в дадени ситуации, как да избягваш определени неща и как самият ти да играеш футбол. Последното е най-важното нещо и нещо, с което вероятно в ПСЖ не са свикнали толкова много, защото те са изключително доминиращи в Лига 1. Трябва да направим така, че да не са толкова доминиращи срещу нас\", каза още той. ПСЖ прави исторически сезон във Франция, като записа 14 победи в първите 14 кръга на Лига 1 и вече има аванс от 15 точки пред втория в класирането. В Шампионската лига обаче парижани имат само един успех до момента -  с 6:1 срещу \"Звезда\" у дома. Големите притеснения в отбора бяха свързани с нападатели Неймар и Килиан Мбапе.  Двамата получиха травми  в мачовете на националните си отбори. Старши треньорът Томах Тухел обаче потвърди във вторник, че двете му големи звезди ще бъдат на линия за двубоя с \"Ливърпул\". \"Готови са на 100%. Ако не са, няма да играят. Но двамата тренираха пълноценно и изобщо нямаха оплаквания последните два дни, така че за мен няма никакъв риск\", каза Тухел. Германецът постави \"Ливърпул\" в ролята на фаворит преди мача. Според него мърсисайдци имат предимство заради успехите си на европейската сцена и заради дългия период, в който Клоп е начело на петкратния европейски шампион. \"Ливърпул\" е свикнал да бъде в Шампионската лига и да печели този трофей, а това значи доста за клуба и неговия манталитет. Осен това вече три години и половина има Юрген и огромната му енергия. Влиянието му върху играта на отбора е голямо. То е градено в продължение на повече от три години. Това е предимство за тях, но ние ще опитаме да се справим\", каза Тухел, който беше наследникът на Клоп в \"Борусия\". Според него от съществено значение ще е ПСЖ да се защитава добре срещу Мохамед Салах, Роберто Фирмино и Садио Мане. \"Това е трудна задача. За нас ще е ключово да играем с увереност. Трябва да подаваме топката бързо и да взимаме бързи решения, за да намираме Неймар и Мбапе на добри позиции и да бъдем опасни.\" \"Ние сме уверени във възможностите си, но предизвикателството е голямо, защото \"Ливърпул\" е един от най-големите отбори в Европа. Те играха финал миналия сезон и са много опасни далеч от дома. Мисля, че сме готови, но трябва да играем на върха на нашите възможности\", каза още Тухел. Мачовете днес \"Атлетико\" (Мадрид) - \"Монако\" (19.55 ч.) \"Борусия\" (Дортмунд) - \"Брюж\" (22.00 ч.) ПСВ (Айндховен) - \"Барселона\" (22.00 ч.) \"Тотнъм\" - \"Интер\" (22.00 ч.) ПСЖ - \"Ливърпул\" (22.00 ч.) \"Наполи\" - \"Цървена звезда\" (22.00 ч.) \"Локомотив\" (Москва) - \"Галатасарай\" (19.55 ч.) \"Порто\" - \"Шалке\" (22.00 ч.)", "date": "2018.11.28", "title": "ПСЖ посреща \"Ливърпул\" в ключов мач от \"групата на смъртта\""}
{"url": "https://www.dnevnik.bg/sviat/2018/11/28/3352783_zashto_sauditskiiat_prestolonaslednik_poseshtava/", "text": "Първото пътуване на саудитския престолонаследник Мохамед бин Салман в чужбина след убийството на саудитския журналист Джамал Хашокжи ще бъде ранна индикация за последствията, пред които той е изправен заради ужасяващото престъпление. Принцът отива на посещения при близки съюзници в Близкия изток, преди да присъства на срещата на върха на Г-20 в Аржентина на 30 ноември. Там той ще се изправи лице в лице срещу президента Доналд Тръмп, който защитава връзките на САЩ с кралството, както и срещу европейски лидери и срещу турския президент, който оказва растящ натиск върху Рияд след убийството на Хашокжи и разчленяването му в саудитското консулство в Истанбул на 2 октомври. \"Истинският въпрос тук е дали той може да пътува до другите западни столици в обозримото бъдеще и да очаква ръкостискания там, и аз не съм сигурен, че това е така\", каза Х. А. Хелиър - британски изследовател на проблемите на Близкия изток и Арабския свят от \"Роял юнайтед сървисиз инститют\" и от Атлантическия съвет. Пътуването (му) има за цел да възстанови неговия имидж и да укрепи връзките със съюзниците, и се очертава да контрастира с продължителното турне на принца из САЩ през април, където той се срещна с Майкъл Блумбърг, Рупърт Мърдок, шефа на \"Дисни\" Боб Айгър, съоснователя на \"Гугъл\" Сергей Брин, шефа на \"Епъл\" Тим Кук, бившия президент Джордж Буш-старши и много други. \"Той просто няма как да разчита на подобно пътуване точно сега\", каза Хелиър. Намерението на принца престолонаследник да присъства на срещата на Г-20 в Буенос Айрес \"ми говори, че той живее с усещането, че е преодолял бурята, или че за да я преодолее, трябва да прави точно това\", добави Хелиър. След като в продължение на седмици отричаха да знаят каквото и да е за смъртта на Хашокжи, саудитските власти в крайна сметка излязоха с обяснението, че той е бил убит при операция, имаща за цел принудително връщане на журналиста в страната. Саудитските прокурори твърдят, че планът бил разработен от двама бивши съветници на престолонаследника и сега искат смъртни присъди за пет души, за които казват, че били замесени в убийството. Това като че ли се оказа задоволително обяснение за Тръмп, който миналата седмица направи необичайно изявление, че САЩ няма да предприемат повече действия, след като санкционираха 17 души, свързани с убийството. Тръмп и на други експерти, че принцът сигурно е бил замесен в тази операция на високо равнище, и каза, че ще продължи да поддържа близки отношения със Саудитска Арабия, донякъде и заради нейното петролно богатство и заради многомилиардните й покупки на американско оръжие. Изявлението на Тръмп, че той \"може да е, но може и да не е\" поръчал убийството, изглежда помага да бъде отворен пътят за завръщане на престолонаследника на международните форуми. Но дори Тръмп да се ръкува с него на срещата на върха на Г-20, принцът все пак може да остане персона нон грата в самия Вашингтон, където членове на Конгреса и от двете партии настояват за по-строги мерки, както и на Уолстрийт и в Силициевата долина. Той може също да очаква ледено посрещане от другите лидери на Г-20. В Европа има призиви за спиране на оръжейните продажби за Саудитска Арабия, а Канада може би още е ядосана от дипломатическия скандал, предизвикан от саудитския гняв по повод на нейните критики срещу нарушенията на човешките права в кралството. Турският президент Реджеп Тайип Ердоган, който се очаква да бъде на съмита, допринесе много за глобалното омерзение, на което принцът сега се натъква. Решението на принца да отиде в Аржентина въпреки международния гняв е сигнал, че той все още има подкрепата на своя 82-годишен баща - крал Салман, и не е изправен пред сериозна заплаха у дома. В Тунис днес се събраха протестиращи срещу посещението на принца, който пристига тази вечер. Адвокатско сдружение се опита да издейства съдебна заповед за блокиране на визитата. \"Хюман райтс уоч\" съобщи в понеделник, че е поискала от Аржентина да разследва саудитския престолонаследник заради ролята му във войната в Йемен, където водената от кралството коалиция се сражава с шиитските бунтовници, като отбеляза и обвиненията за възможната му замесеност в убийството на Хашокжи. Тъй като конституцията на Аржентина и мъчения, заяви базираната в Ню Йорк правозащитна организация, нейните съдебни власти имат пълномощия да преследват тези престъпления независимо къде са били извършени и независимо от националността на заподозрените или на техните жертви. Засега няма отговор от Буенос Айрес. При първата спирка от турнето си - в Обединените арабски емирства, престолонаследникът бе прегърнат на летището от престолонаследника на Абу Даби принц Мохамед бин Зайед - близък съюзник, за когото се твърди, че е бил ментор на 33-годишния член на кралската фамилия. Принцът присъства на състезанието за Гран При на Абу Даби във Формула 1, където бе заснет във ВИП ложа да разговаря с бившия испански крал Хуан Карлос и чеченския лидер Рамзан Кадиров. Като възможен знак за протичащи промени, принц Мохамед тръгна на задграничното си турне със свита от хора, които може да се издигнат при пренареждането на неговия кръг от съветници. Сред тях са държавният министър Мохамад Ал Шейх, шефът на разузнаването Халид ал Хумайдан и придворният съветник принц Турки бин Мохамед бин Фахд. Двамата близки съветници, замесени в убийството на Хашокжи - Сауд ал Кахтани - придворен съветник, който бе приятел на принца, и Ахмед ал Асири - генерал, когото принцът издигна на най-висок пост в разузнаването, бяха уволнени миналия месец. Престолонаследникът е поел под личен надзор всички главни лостове на властта в кралството, включително военните и силите за сигурност. Саудитският анализатор Мохамед Аляхия каза, че през последните две години много държавни институции в кралството са били маргинализирани с цел по-бърз процес на вземане на решения \"ад хок\", ръководен от новоовластени хора. \"Мисля, че в кралството е налице утвърдено разбиране, че за да се гарантира, че нещо подобно няма никога вече да се случи, - каза Аляхия. - Мисля, че определено ще станем свидетели на известно завръщане към институционализъм, на известно връщане към процес на консенсусно вземане на решения и на спазване на определени процедури.\" Все пак остава да се види дали ще има консултации с по-широк кръг от съветници, дали те ще опонират на принца и дали той ще се вслушва в тях. \"Не съм чул той да е назначил съзнателно някого, който би му казал \"това е наистина лоша идея\", отбеляза Саймън Хендерсън - изследовател във вашингтонския Институт за близкоизточна политика, който обстойно се е занимавал и писал за престолонаследника. \"Той не приема такива опониращи съвети, не ги търси нито от вътрешното си обкръжение, нито от външни хора. Той може и да слуша, но не възприема\", каза Хендерсън. /БТА", "date": "2018.11.28", "title": "Защо саудитският престолонаследник посещава съюзниците си преди Г-20"}
{"url": "https://www.dnevnik.bg/sviat/2018/11/28/3344406_zashto_bulgariia_i_bulgari_vodiat_dela_za_sgrada_v/", "text": "Външното министерство и организация на българи в Чехия водят дела заради сграда в центъра на Прага - здание на ул. \"Америцка\" 28, в което от десетилетия се помещават български сдружения. Сградата е собственост на българската държава – МВнР обясни пред \"Дневник\", че тя е купена през 1971 г., а през 1972 г. със заповед на посланика на България в Чехословакия е предоставена за ползване на Българския културен клуб \"Георги Димитров\", като клубът е бил задължен да поеме всички разходи по поддръжката и експлоатацията на имота. Сега в нея се помещава Асоциацията на българските сдружения. Председателят ѝ Кирил Беровски обясни пред \"Дневник\", че тя е пълноправен и законен наследник на клуба \"Георги Димитров\", който е бил преименуван на Българска културно-просветна организация (БКПО), а през 2016 г. - на АБС. \"От тогава до сега предишните ръководства на организацията (...) са се грижили в качеството си на добър стопанин за сградата\", каза той. На въпрос признават ли АБС/БКПО за наследник на предишния клуб, от външното министерство обясниха, че организацията \"е юридическо лице, регистрирано през 1988 г. по чешкото законодателство и нямаме данни дали е правоприемник на Българския културен клуб \"Георги Димитров\" в Прага. И до момента организацията не е представяла такива документи в МВнР.\" Пред \"Дневник\" Беровски обаче каза, че през годините са уведомявали министерството за промяната; съдебното решение по казуса също споменава, че българската държава е била информирана.  Спорът На 12 юни тази година Градският съд в Прага взема решение в полза на МВнР. Асоциацията обжалва и сега очаква решението на втората инстанция. Ето как се развива казусът според документи, които \"Дневник\" получи по реда на Закона за достъп до обществена информация (ЗДОИ). През февруари 2015 г. посланикът на Република България в Прага Лъчезар Петков връчва на Беровски, който оглавява организацията от 2014 г., предизвестие за освобождаване на сградата с мотива, че тя е предоставена на БКК \"Георги Димитров\", която \"в момента не съществува и е без законен правоприемник\". Съдебното решение сочи, че след получаването на предизвестието БКПО е изпратила две писма към ищеца, съобщавайки, че е правоприемник, и е предложила на министерството \"няколко варианта за възможно подреждане на отношенията\" - сключване на договор за наем или имотът да бъде продаден на нея или на трето лице. Отговорът на министерството е повторно писмо с призив за освобождаване на имота, след което двете страни отиват на съд. Министерството води делото срещу трима ответници със седалище на въпросния адрес. В съдебното решение, което \"Дневник\" получи, имената им бяха скрити, но Беровски разказа по-рано, че АБС е страна по него, а от пресцентъра на министерството обясниха, че сградата се ползва от още две други организации - \"идентичната по структура, състав и функции\" Съюз на българите в Европа и Българска православна община (БПО). Според решението ответниците по делото са осъдени да платят обезщетение за разходи по съдебното производство в размер на 16 293.30 чешки крони всяка (по близо 1230 лв.), а ищецът е длъжен да заплати допълнителна съдебна такса на Чешката република в размер на 10 000 крони (около 754 лв.) От отговорите на министерството по ЗДОИ се разбра, че разходите, направени от институцията от 2015 г. досега, са 9553 лв. Според съда аргументите на АБС, че тя или правните ѝ предшественици са се грижили за имота, не могат да се използват като защита. Той посочва, че между двете страни няма спор, че ответникът \"фактически и без договор е ползвал недвижимите имоти със знанието на ищеца, като за тяхно ползване не е плащал никакъв договорен наем\". Съдът отбелязва, че дори ако договор за наем е съществувал, българската държава пак би била в правото си да го прекрати с тримесечно предизвестие, без да посочва причина, а ответниците са използвали имота относително дълго време и са имали \"достатъчно дълъг срок\" от първото предизвестие на министерството - три месеца, в течение на който са можели да намерят други помещения за нуждите си. Според институцията \"нищо неморално не може да се вижда\" в неприемането на предложенията на ответника и дори ако намиращите се в имота организации се аргументират, че са поддържали със собствени финансови средства и са увеличили стойността му, това може да бъде предмет на друг съдебен спор. Мотивите на министерството От външното ведомство твърдят, че \"Желанието на българската държава е сградата да бъде ползвана от всички български организации в Чешката република при еднакви условия\" и \"че имотът трябва да остане собственост на българската държава и да се утвърди като истинско духовно средище на всички българи\". \"Дневник\" попита МВнР кои други български организации имат претенции към сградата и какви са желанията им; правени ли са опити сградата да бъде разпределена между всички тях и противила ли се е АБС на такива опити, както и предвижда ли МВнР да осигури на АБС други помещения за провеждане на дейността ѝ. От институцията отговориха, че срещи с представители на организацията са провеждани многократно и при тях \"недвусмислено е изтъквана готовност за оказване на съпротива на всяко друго решение, което би отнело възможността на организацията да използва имота и да реализира приходи от стопанската си дейност.\" (В съдебното решение се споменава аргумент на защитата, че АБС е дала три етажа от сградата под наем, за да може да ползва средствата за поддръжка на имота, както и че в нея има канцелария, клуб и библиотека). Министерството не спомена имената на други български организации в Прага, но подчерта, че имотът може да бъде използван при еднакви условия от всички, стига БКПО да го освободи \"безусловно\". Какво е Асоциацията на българските сдружения в Чехия АБС (преди БКПО) е самостоятелно регистрирана в Чехия организация и не е свързана с българските институции. \"До момента от 1972 год. насам АБС не е била финасирана по какъвто и да е бил повод от българската държава\", обясни пред \"Дневник\" Беровски. \"На опак, АБС е правила и прави сериозни по размер дарения на редица институции в България, включително на българското училище в гр. Прага. Добавям като пример, даже и издаваното от нас списание \"Роден глас\" е подпомагано финансово единствено от Министерство на културата в РЧ.\" Асоциацията е официално призната в Чехия с решение от март 2016 г. и обединява българските културно-просветни клубове в Прага, Бърно, Острава, Оломоуц, Пилзен, Мост, Усти над Лабем, Кладно и Млада Болеслав, твърди се на сайта ѝ, според който тя си сътрудничи активно със сдруженията \"Българска православна община в ЧР\", \"Българска беседа\" и \"Заедно\", с Българското училище в Прага, с Дома на националните малцинства в чешката столица и с Чешкото национално радио. \"Чехите се смеят\" През март тази година парламентарната комисия за българите в чужбина също обсъжда въпроса – като според бившия посланик в Чехия Здравко Попов става въпрос за разкол както в самата диаспора, така и за \"остър конфликт\" с посолството. \"Това, което аз наследих, когато отидох, много остър конфликт, много тежък конфликт между посолството и диаспората. Посланикът беше забранил на хора от посолството да общуват с тях. Водеше се някаква странна война между диаспората – голямата, тази културно-просветна организация, и посолството. За мое голямо разочарование, виждам, че май се е възстановил същият този военен режим на отношения между диаспората, защото те не си общуват\", казва той, цитиран в стенограмата от заседанието. Според него \"чехите се смеят на начина, по който ние общуваме помежду си на територията на Чехия\". Беровски разказа, че е канил други български организации и дори им е давал ключове от сградата, но те не са откликнали на инициативата му. \"Тоя диалог го няма. Това демонизиране на предишната организация се пренася и на новото ръководство на АБС\". \"Тоя въпрос е толкова лесно решим\", казва Беровски. \"Аз съм задължен да контактувам с чешки институции на различни нива тук по различни въпроси, по отстояване на позиции, малцинствени проблеми, културни акции и чехите някой път по дипломатичен, някой път по недипломатичен начин ме питат: \"Какво става с тоя Български дом, какви са тия дела - българи срещу българи?\"", "date": "2018.11.28", "title": "Защо България и българи водят дела за сграда в центъра на Прага"}
{"url": "https://www.dnevnik.bg/zdrave/2018/11/28/3351866_prof_ivo_petrov_zdravnata_kasa_lishava_bulgarite_ot/", "text": "Екипът на проф. Иво Петров, завеждащ отделението по кардиология, и д-р Зоран Станков от Аджибадем Сити Клиник Сърдечно-съдов център бяха наградени заради високоспециализирана операция за нехирургично поставяне на два стента при разкъсана аорта, до която са достигнали без операция, а вътре през съда. Те са спасили пациент с остра дисекация (разкъсване) на аортата, лекуван изцяло ендоваскуларно и с имплантирани два стента. Методът позволява лечение без обща упойка, без хирургичен съдов достъп и без престой в отделение по реанимация. Възстановителният период при този метод на лечение е няколко часа след процедурата. Пациентът се раздвижва напълно след 2 часа. Може да бъде изписан от болницата на следващия ден, което при хирургичното лечение е невъзможно. Тази методика, която ние показваме, е практика за нашия екип, и може би ние сме един от екипите в световен мащаб с най-голям опит, обясни проф. Иво Петров. Това е специален стент който има много гъста оплeтка и поради тази причина изключително добре и ефикасно успява да центрира кръвотока, да пренасочи напрежението от артериалната, в случая аортната стена, към основното русло на кръвотока. \"Това което ние приложихме, е иновативно като идея. Поставихме стента в сегмент на аортата който беше разкъсан в зона, където досега се прилагаше открито оперативно лечение. Това е първият случай в света, при който се лекува пациент, потенциално показан за открито лечение. Пациентът беше с доста голям риск за открита операция, с вече възникнала органна недостатъчност, в критично клинично състояние. Слава Богу поради приложението на тази нова методика пациентът беше спасен. Иновативното е, че за това конкретно заболяване с тази конкретна локация – началният сегмент на аортата, непосредствено над артериите на сърцето, беше приложен този стент\", разказва още лекарят. Този и подобни щадящи методи обаче са макар и да са \"златен стандарт\", рутинна практика в САЩ и в някои европейски страни, отбеляза в отговори на въпроси на \"Дневник\" проф. Петров. Най-вече защото пациентът трябва да покрие 70-80 на сто от сумата по лечението си. \"Достъпът до тази методика в България е изключително затруднен и единствената причина за това е липсата на реимбурсация. Този тип импланти, които са за лечение на големи съдове, какъвто е аортата, за съжаление не се покриват от нашата здравна система или са минимално реимбурсирани. Повече от 70% от стойността на изделието се доплаща от пациента, което за съжаление е неблагоприятна практика, характерна за нашата здравна система. Нашата бих казал неефективна в този аспект здравна система, принуждава пациентите, които се нуждаят от модерно високотехнологично и иновативно лечение, да доплащат за него\", коментира проф. Петров. \"Ние участвахме в двете най-големи и най-важни проучвания – едното е за аневризми на коремната и гръдната аорта, казва се Streamliner, а другото е за дисекация (разкъсване) на аортата при пациенти, които имат дисекация от лявата подключечна артерия надолу към гърдите и корема - казва се Dragon. Ние сме активни участници по двете проучвания с отлични резултати, но за съжаление в момента едно от проучванията вече е приключило, а другото скоро ще приключи. Реално след като приключат тези две проучвания пациентите няма да имат достъп до тази методология, освен ако не си платят\", обяснява професорът. Приложеното от него и екипа му лечение и метод струва Разликата трябва да бъде покрита или от болницата, да остане на гърба на екипа, който е свършил работата или пациентът и роднините му да платят, коментира професорът. Същата е схемата и при другите ендопротези на аортата – било то за гръдна или коремна аорта. \"Пациентите се налага да доплащат за това бих казал придобило статуса на златен стандарт лечение, то дори вече не е иновативно лечение. В световен мащаб - в Европа, в САЩ, не случайно казвам САЩ, защото там ендоваскуларното лечение не се счита за иновативно, както е у нас, а е златен стандарт. Попаднало е с много висок клас индикация в клиничните ръководства и това че българските пациенти са лишени от него, е Ние като европейци трябва да изпълняваме европейските клинични ръководства. И нашите дружества – Дружеството на кардиолозите в България и Българското дружество по ендоваскуларна терапия сме приели за употреба и задължение да спазваме тези златни европейски стандарти залегнали в клиничните ръководства. В момента Националната здравноосигурителна каса /НЗОК/ нарушава правата на пациентите, като не реимбурсира този тип лечение, съответно нарушава нашия ангажимент и твърдо желание да спазваме клиничните ръководства\", казва още лекарят. Такъв стент до момента е имплантиран на 28 пациенти на болницата. Методиката има европейска регистрация от 2016 г., но само някои пациенти се възползват от тази практика в България. \"Този имплант е регистриран и в България и това не е нещо извънредно, уникално или експериментално. Например, в Румъния за 3 години има около 80 направени имплантации. В Европа има един глобален регистър според който имплантациите са около 3000 за последните 3 г.\", отбелязва професорът. И отново посочва, че подобни процедури имат пълно финансово покритие от страна на здравния фонд в много европейски страни. Или дори да има някакво доплащане, то е минимално. \"Доколкото си спомням изчисленията на колегата от Румъния Виктор Косташ, който е въвел тази методика и един от пионерите там, пациентите доплащат около 10%, което е значително по-малко отколкото в България\", посочва проф. Петров. За да има развитие на подобни практики и по-голям достъп на българите до тези щадящи форми на лечение, проф. Петров коментира, че е необходимо държавата и здравните институции да поемат между 70-80% от финансовата тежест, а най-много 20-30 % трябва да бъдат собствен ангажимент на пациентите. \"Този ангажимент не трябва да е хаотичен, а да бъде поет структурирано. Не трябва да се позволява сегашната схема, при която единственият начин пациент да получи такъв вид лечение, е да извади едни пари и да доплати огромна сума, която е разлика между фактурната стойност и това, което касата покрива\", коментира проф. Петров. За трябва да се въведе система, при която да има задължително допълнително здравно осигуряване, както е във Франция и Холандия и т.н. И това доплащане да бъде осъществено от здравния фонд, към който сме си направили допълнително здравно осигуряване, на солидарен принцип, смята още той. Отбелязва също, че финансовото препятствие всъщност слага и професионална бариера, води до неадекватен от всякаква гледна точка модел. \"Този модел е изключително рязък и агресивен спрямо хората, които имат ниски доходи. Тъй като методиката не е реинбурсирана, тя не е позната на колегите, реално имаме и професионална пречка. И поради това, че колегите не са запознати с методиката, те съответно не могат да я прилагат, защото нямат обучение. Ако това беше покрито от здравната система, колегите щяха да бъдат обучени и много повече пациенти щяха да имат достъп до него. Както е например в Гърция или в Словения, Чехия, Полша\", заявява лекарят.", "date": "2018.11.28", "title": "Проф. Иво Петров: Здравната каса лишава българите от лечение, което в чужбина е \"златен стандарт\""}
{"url": "https://www.dnevnik.bg/sport/2018/11/28/3352806_levandovski_se_izkachi_do_sedmo_miasto_sred/", "text": "Нападателят на \"Байерн\" (Мюнхен) Роберт Левандовски се разписа два пъти при  успеха с 5:1 на баварците над \"Бенфика\"  и вече има 51 гола в турнира. Полякът попада на седмо място сред реализаторите. Левандовски стигна до границата от 50 попадения за 77 мача. В историята само двама играчи са реализирали толкова попадения за по-малко мачове. Рууд ван Нистелрой го прави за 62 мача, а Лионел Меси за 66. Полякът има 34 гола в 49 мача за \"Байерн\" в Шампионската лига и още 28 мача за бившия си тим \"Борусия\" (Дортмунд), за който се разписа още 17 пъти. №1 по голове в Шампионската лига е Кристиано Роналдо със 121 попадения в 159 срещи, следван от Лионел Меси (105 гола в 127 мача). В елитната класация са още Раул (71 гола в 144 мача), Ван Нистелрой с 60 гола, Андрий Шевченко с 59 попадения и Карим Бензема с 59 гола в 107 срещи. Тиери Анри има 51 гола, колкото и Левандовски, но френската легенда ги реализира в 115 двубоя. Зад поляка в класацията са Филипо Индзаги (50) и Алфредо ди Стефано и Златан Ибрахимович с по 49. Сред действащите играчи Левандовски е четвърти в класацията след Роналдо, Меси и Бензема.", "date": "2018.11.28", "title": "Левандовски се изкачи до седмо място сред голмайсторите в Шампионска лига"}
{"url": "https://www.dnevnik.bg/sport/2018/11/28/3352869_ludostta_na_mourinyo_sled_gola_za_izmuchenata_no_vajna/", "text": "Мениджърът на \"Манчестър юнайтед\" Жозе Моуриньо отново привлече вниманието с действията си. Португалецът изпадна в кратък момент на невъздържано поведение при  успеха с 1:0 срещу \"Йънг бойс\" . Той прие силно емоционално победния гол на Маруан Фелайни в 91-ата минута. \"Юнайтед\" дълго опитваше да вкара, но не успяваше. Едва в последните секунди белгиецът получи и с удар по земята отбеляза важния гол.  Тогава Моуриньо хвана поставката за шишетата с вода на играчите на \"Манчестър юнайтед\" и със сила я хвърли в земята. \"Юнайтед\" си осигури участие в следващата фаза на Шампионската лига, като събра десет точки. \"Ювентус\" победи \"Валенсия\" със същия резултат и е първи в групата с 12 преди последния мач. \"Надявам се никой да не каже, че сме играли дефанзивно. Трябваше да вкараме повече голове. Попаднахме в една от най-трудните групи и да се класираме след петия кръг е добро постижение. Имаше и хубави, но и разочароващи неща в представянето ни. Ако бяхме отбелязали ранен гол, щеше да е съвсем различно\", каза Моуриньо и изтъкна, че отборите му винаги излизат от групите в турнира.", "date": "2018.11.28", "title": "\"Лудостта\" на Моуриньо след гола за измъчената, но важна победа срещу \"Йънг бойс\""}
{"url": "https://www.dnevnik.bg/evropa/2018/11/28/3352873_sasht_ochakvat_po-strogi_evropeiski_sankcii_sreshtu/", "text": "Съединените щати биха искали европейските страни да окажат по-голяма подкрепа на Украйна в нейната борба с Русия за Крим, в това число като наложат по-строги санкции и преосмислят подкрепата си за газопровода \"Северен поток 2\". Това заяви във вторник говорителят на Държавния департамент Хедър Науърт на редовен брифинг за журналисти, предадоха \"Ройтерс\" и ТАСС, цитирани от БТА. \"Много правителства наложиха санкции на Русия заради действията й в Крим, в Украйна. Не всички санкции... бяха напълно приложени\", каза Науърт. По думите й САЩ са заели решителна позиция в подкрепа на Украйна и биха искали и другите страни да направят повече. Говорителят на Държавния департамент на САЩ призова страните, през които преминава газопроводът \"Северен поток 2\", да се откажат от реализацията на този проект. Науърт каза още, че държавният секретар на САЩ ще отпътува в близките дни за участие в срещата на външните министри на страните от НАТО в Брюксел на 4 и 5 декември. По думите й  инцидентът в Керченския проток  ще бъде важна тема за обсъждане на срещата. Говорителят на Държавния департамент отново заяви, че американските власти осъждат действията на Русия в Керченския проток и изразяват своята подкрепа за президента на Украйна Петро Порошенко. Вчера  високопоставени политици от няколко държави - членки на ЕС, призоваха  за засилване на санкциите срещу Русия заради нововъзникналата криза с Украйна.", "date": "2018.11.28", "title": "САЩ очакват по-строги европейски санкции срещу Русия заради Украйна"}
{"url": "https://www.dnevnik.bg/bulgaria/2018/11/28/3352875_snegorinite_niama_da_se_pribirat_osven_za_da_zarediat/", "text": "Снегорините няма да не се прибират, освен за да заредят. Цялата техника е на терен, има големи глоби за несвършена работа. Това коментира столичният кмет Йорданка Фандъкова в ефира на БНТ. \"Kъм момента трасетата на градския транспорт са обработени. След 5 часа имаше силен снеговалеж. Възможно е да има затруднения, ако се налага, ще затворим участъци за почиствания.  Над 170 снегорина работиха тази сутрин . Моля всички собственици на сгради да почистват пред тях\", добави тя. В момента се извършват обработки във всички райони на София. Приоритетно се извършва избутване на снежна маса и разпръскване на соли против заледяване по улиците, по които се движи масовият градски транспорт, улици с обществена значимост, опасни и стръмни участъци. По-рано през деня от Столичната община съобщиха, че се почистват и общинските пътища в районите Нови Искър, Кремиковци, Панчарево и Банкя, а затруднения има в планинските райони. Към момента известни затруднения има по маршрута на автобус 30, който не стига до последната спирка в село Балша, а обръща движението при кметството. \"Плаща се само за свършена работа. Ако над 5% oт работата не е свършена, ние не плащаме. Трябва да си даваме сметка, че ако обилният снеговалеж съвпадне с трафика, няма как без затруднения по улиците\", заяви Фандъкова. Тя засегна и темата с искането на  таксиметровите шофьори  да се въведе долна граница на цените им, както и предложението за разрешаване за движението им по бус лентите. \"Няма как да коментираме закона, а да го спазваме, затова вече почти година водим разговори с представители на бранша. Има различни поставени цени от тях, но за мен трябва да се говори и да се стигне до компромисен вариант\", уточни тя. Има страни, където е разрешено пътуването в бус лентите. В София има над 6 хил. таксиметрови коли, а в Прага, където това е разрешено, са малко над 1000, обясни кметът. \"Нашето желание е към увеличаване на бус лентите. Трябва да е ясно, че за да е по-чист въздухът в града, всички трябва да положим усилия\", каза тя. Фандъкова акцентира, че се правят проверки по сервизи и пунктовете за вторични суровини, вече съставени са 6 акта, каза още тя.", "date": "2018.11.28", "title": "Снегорините няма да се прибират, освен за да заредят, заяви Фандъкова"}
{"url": "https://www.dnevnik.bg/na_put/2018/11/28/3352649_fotogaleriia_prez_imperiiata_na_inkite_-_psak/", "text": "След бляскавата столица и центъра на империята Куско започва свещената долина. За тях това е било раят. Да, да, техният рай е тук, на земята! Следвайки извивките на река Урубамба, слизаш на вече прилична височина: към заветните 3000 – 2900 метра, където те посрещат спиращи дъха заснежени планински склонове, скали от червен гранит и тучни зелени тераси.", "date": "2018.11.28", "title": "Фотогалерия: През империята на инките - Пѝсак"}
{"url": "https://www.dnevnik.bg/evropa/2018/11/28/3352879_evrokomisiiata_predupredi_che_afrikanskata_chuma_po/", "text": "Африканската чума по свинете, която вече е засегнала 17 окръга в Румъния, може да се разпространи скоро на цялата територия на страната, съобщи румънският информационен сайт \"Зиаре\", като се позовава на документ на Европейската комисия. На пръстите на едната ръка се броят окръзите, в които поне засега няма риск от епидемия, отбелязва сайтът. Карта на еврокомисията, която представя начина на разпространение на болестта в Европа, показва ясно, че рисковата зона покрива вече почти цялата територия на страната. Картата също така показва, че африканската чума по свинете се е развила най-агресивно в Румъния сред страните от ЕС, отбелязва \"Зиаре\", цитиран от БТА. По данни на Националната санитарно-ветеринарна служба 361 132 животни са умрели или са били умъртвени превантивно в опит да се спре разпространението на болестта. Над 7000 фермери, останали без животни, получиха обезщетения в размер на повече от 44 милиона евро. В първоначалния етап голяма част от тази сума бе изплатена от държавния бюджет, а властите в Букурещ ще опитат да си възстановят средствата от Европейската комисия. Редица европейски представители заявиха, че обезщетения ще се отпускат само ако властите докажат, че са изпълнили задълженията си за превенция на разпространението на болестта. От докладите на еврокомисията за минали години става ясно, че румънските власти не са направили всичко необходимо, за да обуздаят африканската чума по свинете, отбелязва \"Зиаре\". В края на октомври  бе констатиран първи случай  на африканска чума при дива свиня в България.", "date": "2018.11.28", "title": "Еврокомисията предупреди, че африканската чума по свинете може да засегне цяла Румъния"}
{"url": "https://www.dnevnik.bg/evropa/2018/11/28/3352884_obshta_stachka_blokira_dnes_gurciia/", "text": "В Гърция за днес е насрочена е 24-часова обща стачка, организирана от Общата конфедерация на труда, предаде БТА. Сред исканията са възстановяването на институционалната рамка на свободното колективно договаряне, връщане на минималната заплата от 751 евро, запазването на пенсиите, както и на всички социални мерки в полза на уязвимите групи в обществото. За 28 ноември е планирано гласуването на държавния бюджет за 2019 г. от гръцкия парламент. Влаковете, фериботите и по-голямата част от обществения транспорт в Атина няма да се движат, отбелязва \"Катимерини\". В центъра на столицата днес ще се проведат два отделни протеста. Вчера гръцките журналисти спряха работа за 24 часа като част от протеста. Тяхната стачка бе ден по-рано, за да могат да отразят днешната.", "date": "2018.11.28", "title": "Обща стачка блокира днес Гърция"}
{"url": "https://www.dnevnik.bg/biznes/2018/11/28/3352888_ikea_izteglia_45_hil_defektni_masi_prodadeni_po_sveta/", "text": "Шведската мебелна компания ИКЕА (Ikea) обяви вчера изтегля около 45 хил. разтегателни маси, продадени по света, тъй като има рискове дъската им за удължаване да падне, предаде \"Франс прес\". \"Изтеглянето се отнася единствено за белите маси \"Гливарп\", продадени след 1 януари 2017 година\", уточни ИКЕА в комюнике. Съобщението идва след около 50 сигнала на потребители, които алармираха за откачването и падането на дъската за удължаване на масите. Шестима души са били ранени, като трима от тях се нуждаели от \"медицински грижи\", каза говорителят на компанията Терезе Фагерстет пред \"Франс прес\". 45 563 броя от масите \"Гливарп\" са продадени по света от януари 2017 година - на цена от 249 евро всяка (199 евро за модела с най-малък размер), уточни компанията. Собствениците на маси \"Гливарп\" са поканени да ги върнат в магазините, за да бъдат обезщетени.", "date": "2018.11.28", "title": "ИКЕА изтегля 45 хил. дефектни маси, продадени по света"}
{"url": "https://www.dnevnik.bg/bulgaria/2018/11/28/3352892_predsrochniiat_vot_e_neizbejen_smiata_iordan_conev/", "text": "Предсрочният вот догодина е неизбежен, правителството генерира само нестабилност. Оставката на  Валери Симеонов  не решава проблема.Това заяви зам.-председателят на бюджетната комисия Йордан Цонев от ДПС в ефира на Би Ти Ви. \"Догодина ще има избори 3 пъти. Оставката на Валери е победа на гражданското общество, но за ДПС тя не решава проблема\", добави той. Цонев даде за пример средствата, отделени за здравеопазване, които бяха окончателно  гласувани вчера . \"Всяка година се дават все повече пари в здравеопазването и всяка година пациентите и лекарите са все по-недоволни, бюджетът за здравеопазване за 20 години е нараснал 8 пъти, но недоволството е нараснало 80 пъти. Реформата спря през 2000 г.\", каза той. Цонев акцентира, че все още няма система, по която да се регулират парите за лекарства. \"Ние сме на първо място в света по процент на разходи за лекарства. Средно в Европа за лекарства се дават 15-18%, в България са 35-40%, при това без болничната помощ\", отбеляза Цонев и даде пример и за нерегламентираните плащания и източването на Националната здравноосигурителната каса. ДПС е против депутатските  заплати да бъдат замразени . \"Ние смятаме, че работим, избирателите също могат да кажат, че събота и неделя нашите депутати не почиват, правят срещи, обикалят районите\", подчерта народният представител от ДПС. Според него, ако заплатата е обвързана с повишаване на заплатите в страната и те се вдигат, няма друг критерий, по който да бъдат определяни депутатските заплати.", "date": "2018.11.28", "title": "Предсрочният вот е неизбежен, смята Йордан Цонев"}
{"url": "https://www.dnevnik.bg/bulgaria/2018/11/28/3352945_specpolicai_razbiha_pogreshka_vrata_na_sluchaini/", "text": "При зрелищната спецакция в Бургас и София вчера рано сутринта, при която бяха арестувани 20 души за разпространение на наркотици, спецполицаи са разбили вратата на хора от Бургас, които не са имали нищо общо с престъпниците, съобщи \"Нова телевизия\". \"Чух удар по вратата. Станах веднага и тръгнах да видя какво става. Реших, че някой разбива входната врата. Когато отворих, видях мъже с черни качулки. Единият ми се разкрещя и каза да легна на земята. Той светеше с фенерче в лицето ми. Видях, че са разбили една врата на етажа. Долу на земята имаше кози крак, а едно от момчетата държеше огромен чук\", разказа пред телевизията потърпевшата Йонка Манолова. Тя посочи, че до последно не е била сигурна дали това наистина са били полицаи, защото никой не е показал документи. След стреса покрай нахлуването съпругът на жената е с високо кръвно и пие хапчета, уточни Манолова. От МВР уточниха, че са имали информация, че един от издирваните се укрива на един от три адреса, сред който и на разбития по погрешка апартамент. \"Назначена е проверка, която да изясни фактите и обстоятелствата по случая. Фактът, че са притеснени граждани, е обезпокоителен. Изпратени са служители, които да възстановят нанесените щети. Гражданите приеха помощта, като ни съдействат\", обясни пред журналисти в Бургас заместник главният секретар на МВР Георги Арабаджиев.", "date": "2018.11.28", "title": "Спецполицаи разбиха погрешка врата на случайни граждани, МВР им обеща майстори"}
{"url": "https://www.dnevnik.bg/sport/2018/11/28/3352975_zdravkov_obmislia_promeni_v_sustava_za_poslednite_dva/", "text": "Треньорът на \"Лудогорец\" Антони Здравков обмисля да направи промени в състава за оставащите два мача в Лига Европа. Българският шампион замина за Германия, където в четвъртък гостува на \"Байер\" (Леверкузен). С две точки от досегашните си двубои \"Лудогорец\" вече няма шансове за излизане от групата си. Здравков каза, че напрежението е спаднало. \"Надявам се да изиграем два добри мача. Имам идея да се даде шанс на тези момчета, които са играли по-малко. Всеки футболист заслужава да влезе в игра, всички са с професионални договори\", заяви треньорът. По думите му голяма част от футболистите вече чувстват умора, но въпреки това са в добра форма. Здравков посочи, че в отбора има играчи с леки здравословни проблеми и ще изчака до четвъртък, за да прецени кои да използва. \"При всички положения ще има ротации предвид сгъстения цикъл.\" Мачът е в четвъртък от 19.55 часа.", "date": "2018.11.28", "title": "Здравков обмисля промени в \"Лудогорец\" за последните два мача в Лига Европа"}
{"url": "https://www.dnevnik.bg/bulgaria/2018/11/28/3352974_blizo_800_mashini_chistiat_snega_v_stranata_niama/", "text": "Всички републикански пътища са проходими при зимни условия. Близо 800 машини обработваха пътните настилки през нощта и тази сутрин, съобщиха от Агенция \"Пътна инфраструктура\". За снегопочистване временно е ограничено движението на тежкотоварни автомобили над 12 тона по пътищата Ботевград – Враца, Русе - Бяла и по магистрала \"Хемус\" край Ботевград. Временно е ограничено движението на всички автомобили по пътя Видин - Враца в участъка Ружинци – Сумер на територията на област Монтана поради снегопочистване. Шофьорите на всички автомобили е необходимо да изчакат на място. Без ограничение за всички превозни средства е преминаването през Прохода на Републиката, \"Ришки\", \"Котленски\", \"Айтоски\", \"Обзорски\", \"Печинско\", \"Предел\" и \"Рожен\". Ограничено е движението на МПС над 12 т през проходите \"Троянски\", \"Петрохан\" и \"Шипка\", над 10 т през \"Вратник\" и \"Твърдишки\", а над 3.5 т през \"Дюлински\" и \"Пампорово\". Целогодишно са затворени за движение \"Златишки\" и \"Върбишки\". Областните пътни управления и снегопочистващите фирми работят на 24-часов режим и са в готовност за поддържане на републиканската пътна мрежа.", "date": "2018.11.28", "title": "Близо 800 машини чистят снега в страната, няма затворени пътища"}
{"url": "https://www.dnevnik.bg/razvlechenie/2018/11/28/3352906_netfliks_prevrushta_klasiki_na_roald_dal_v_animacionni/", "text": "Известните и обичани от поколения класики на британския детски автор Роалд Дал, сред които \"Чарли и шоколадовата фабрика\", ГДВ и \"Матилда\", ще бъдат адаптирани в анимационни поредици следващата година, обявиха от \"Нетфликс\". Стрийминг компанията и наследниците на Дал разкриха, че планират \"приказна вселена\", която ще стигне отвъд публикуваните творби на писателя. Във вторник от \"Нетфликс\" обявиха, че са подписали правата за голяма част от произведенията му, сред които \"Чарли и шоколадовата фабрика\", продължението \"Чарли и Големият стъклен асаньор\", ГДВ, който наскоро бе пренесен на голям екран от Стивън Спилбърг, \"Матилда\", \"Невероятното лекарство на Джордж\", \"Жирафът, пеликанът и аз\", \"Вълшебният пръст\", \"Момче\", \"Огромният крокодил\", \"Невероятната история на Хенри Шугър\", \"Били и минпините\". В сделката не са включени книги като \"Джеймс и гигантската праскова\", \"Дани - шампион на света\" и \"Фантастичният г-н Фокс\", която през 2009 г. бе адаптирана в анимиран филм от Уес Андерсън. Вдовицата на писателя Фелисити Дал обяви: \"Мисията ни, която е умишлено възвишена, е колкото се може повече деца по света да изживеят уникалната магия и позитивното послание в историите на Роалд Дал.\" По думите й партньорството с \"Нетфликс\" е голяма стъпка в тази посока и \"Роалд би бил развълнуван\". \"Нетфликс\" заяви, че има намерение да остане вярна на \"типичния дух и тон на Дал\", но и че смята да \"изгради въображаема приказна вселена, която да се простре далеч отвъд страниците на самите книги\". Поредиците ще бъдат създадени съвместно с компанията, която се грижи за правата на Дал и следи адаптациите на неговите творби във филми, телевизия и на сцена. Ходът на \"Нетфликс\" идва след дълги години, в които откупуваше правата за филми и сериали от \"Дисни\", която обаче планира да пусне своя собствена стрийминг услуга през 2019 г.. Очаква се, че заради това компанията постепенно ще махне своето съдържание от други подобни услуги с надеждата, че почитателите на \"Дисни\" ще ги последват, пише \"Гардиън\". Покрай това пък \"Нетфликс\" започна да инвестира стотици милиони долари в анимации и вече има няколко започнати филми и поредици. Сред тях ще бъде стоп-моушън адаптацията на \"Пинокио\", която ще бъде режисирана от мексиканеца Гийермо дел Торо. Макар \"Нетфликс\" да не публикува данни за своята гледаемост, в миналото е обявявала, че 60% от публиката й, която обхваща грубо около 83 млн. домакинства в цял свят, гледа основно детско и семейно съдържание.", "date": "2018.11.28", "title": "\"Нетфликс\" превръща класики на Роалд Дал в анимационни поредици"}
{"url": "https://www.dnevnik.bg/biznes/2018/11/28/3353011_prez_sledvashtite_dve_godini_cenite_na_imotite_v/", "text": "Стабилизираща година за жилищния пазар в София. Така изпълнителният директор на Bulgarian properties Полина Стайкова описа изминаващата 2018 г. в анализ на компанията, разпространен до медиите. Интересът към имотите в столицата е останал голям и през тази година, а значителна част от търсещите жилище все още не са го купили. \"Основните показатели за жилищния пазар в София за 2018 г. са забавяне на темпа на нарастване на цените до около 5% на годишна база, стабилизация на пазара на ценови нива около 1000 евро за кв.м и нарастващо предлагане на жилища ново строителство, което продължава да бъде предпочитано от купувачите. Перспективите за пазара са положителни, като очакванията ни са цените да се задържат около настоящите нива през следващите 1-2 години\", обобщи Стойкова. Очакваният икономически растеж, ниската безработица и все още ниските лихвени проценти по ипотечните кредити ще продължат да бъдат в основата на развитието на имотния пазар и през 2019 г., отчита анализът. Цените на имотите задържат нивата от 2017 г. Пазарът в София се успокои и се балансира. През 2018 г. цените задържат достигнатите в края на 2017 година нива. Средната цена на жилищата в София през третото тримесечие на тази година е 1090 евро на кв.м. Средната покупна цена на жилищата в София е 86 260 евро при нива около 90 хил. евро в предходните тримесечия. Двустайните апартаменти продължават да бъдат най-търсени на пазара. \"Kъм момента имотите в София са една идея по-достъпни в сравнение с 2017 г. и началото на тази година. На годишна база ръстът на продажбите е с 1.2%\", пише още в анализа, като се уточнява, че статистиката е занижена, тъй като в нея не влизат закупените жилища ново строителство, които ще бъдат вписани като продажби при тяхното завършване. Издадените нови разрешителни за строеж в София пък нарастват с 14.5% за първите девет месеца на годината спрямо същия период на 2017 г. Най-предпочитаните квартали за покупка на имот са \"Витоша\", \"Студентски град\", \"Кръстова вада\" и \"Манастирски ливади\". Кои са най-продаваните жилища И през третото тримесечие с най-голям дял от закупените жилища са двустайните апартаменти. Те съставляват 65% от общо закупените имоти. 25% от закупените жилища са тристайни, а 1-стайните са 8%. Средната площ на закупените жилища е 79 кв.м. Двустайните апартаменти са със средна площ около 70 кв.м, а тристайните – 105 кв.м. 95% от закупените жилища са в тухлени сгради, повечето от които ново строителство. Само 7% са сделки с напълно обзаведени жилища. 40% от закупените жилища се отопляват на парно. През последната година от Bulgarian properties забелязват засилен интерес към затворени комплекси със собствени паркове, зеленина, детски площадки и зони за отдих на живеещите.", "date": "2018.11.28", "title": "През следващите 2 години цените на имотите в София няма да растат, прогнозират брокери"}
{"url": "https://www.dnevnik.bg/evropa/2018/11/27/3352458_razvodut_s_es_e_podpisan_bitkata_za_brekzit_se/", "text": "Великобритания и Европейският съюз  подписаха документите за развода си , но това не е краят на 45-годишната връзка. То е само началото на британската политическа битка за отделянето. Сега сделката  трябва да бъде одобрена  от британския парламент, където никоя партия няма мнозинство, а депутатите варират от привърженици на Брекзит, настояващи за изгаряне на всички мостове, до поддръжници на ЕС, стремящи се към помирение. Законотворците и от двата лагера мразят сделката, представляваща компромис, който да държи Великобритания извън ЕС без право на глас, но все пак подчинена на правилата и задълженията, произтичащи от членството, поне до края на 2020 г., докато бъдат договорени постоянни нови отношения. Министър-председателят Тереза Мей каза, че парламентът ще гласува по сделката на 11 декември. Предизвикателството пред Мей Министърът за Брекзит Стивън Баркли признава, че спечелването на гласуването ще бъде предизвикателство. Камарата на общините има 650 места. След като от тази бройка се извадят председателят и други членове, които не гласуват, са необходими 318 гласа за мнозинство. Консерваторите на Мей имат 315 места, но десетки консервативни депутати казват, че ще отхвърлят сделката, защото искат или по-твърдо, или по-меко скъсване с ЕС. Политическите съюзници на Мей от северноирландската Демократична юнионистка партия също са против споразумението, а основната опозиционна Лейбъристка партия казва, че ще гласува против сделката, защото тя не предлага същите облаги, които Великобритания има сега като член на ЕС. Мей планира в следващите две седмици да изнася речи и да се явява по телевизията с цел да убеди обществеността и политиците да приемат споразумението. Тя настоява, че отхвърлянето му означава \"повече разделение и повече несигурност\". Премиерът залага на това, че в крайна сметка депутатите по-скоро ще подкрепят несъвършена сделка, отколкото да оставят Великобритания да върви към сгромолясване от скалата с Брекзит без сделка - резултат, който може да доведе до финансова бъркотия, блокаж на британските пристанища и недостиг на стоки от първа необходимост. Ако парламентът каже \"да\" Ако парламентът одобри сделката, Мей ще е постигнала голяма победа и Великобритания ще е на път да напусне ЕС в 23 ч. лондонско време - 24 ч. брюкселско - на 29 март. Много малко неща ще се променят веднага. Великобритания ще остане обвързана с правилата и институциите на ЕС през преходен период до установяването на нови търговски отношения. Преходът трябва да приключи през декември 2020 г. и може да бъде удължен с до две години. Ако парламентът каже \"не\" Ако сделката се провали в парламента, нещата стават сложни. Единственото сигурно нещо е, че правителството трябва да направи изявление до 21 дни, в което да каже какво планира да прави по-нататък. Правителството може да свика второ гласуване в парламента с надеждата, че евентуален период на пазарна и бизнес паника при изгледите за напускане в безпорядък ще накарат депутатите да размислят. Мей и лидерите от ЕС настояват, че предоговарянето е невъзможно - или тази сделка, или никаква сделка. Много британски депутати не искат да приемат това. Те мислят, че ЕС може да бъде убеден да подкрепи различни условия. Но няма съгласие какви да бъдат тези условия и не е ясно какъв механизъм може да се използва, за да бъде накарано правителството да преговаря отново. Някои мислят, че Мей  ще трябва да подаде оставка , ако загуби гласуването, а това би довело или до надпревара за ръководството на консерваторите, или до национални избори. Но новият министър-председател би се изправил пред същия проблем - изтичащото време до Брекзит без сделка и липсата на съгласие какво да се прави по-нататък. Все повече депутати, подкрепящи ЕС, призовават за нов референдум, който да даде избор на обществото между напускане и оставане в общността. Но не е ясно дали мнозинство от депутатите може да бъде убедено да подкрепи тази идея, а няма да има време за свикване на допитване до народа преди определената дата за напускане на Великобритания. В извънреден случай Великобритания може да поиска ЕС да отложи датата на напускане, което да даде повече време за намиране на решение на политическата бъркотия. ЕС не е длъжен да се съгласи, но може да предпочете отлагане на Брекзит пред хаоса на ситуация \"без сделка\". Междувременно в ЕС Европейският парламент трябва също така да ратифицира споразумението, но това не изглежда такъв проблем. Председателят Антонио Таяни каза, че голямо мнозинство евродепутати подкрепя сделката. Той заяви, че е вероятно гласуването да бъде през февруари, но може да бъде и чак през март. /БТА", "date": "2018.11.28", "title": "\"Разводът\" с ЕС е подписан, битката за Брекзит се пренася в британския парламент"}
{"url": "https://www.dnevnik.bg/evropa/regioni/2018/11/28/3352978_es_triabva_da_suzdade_fond_za_zasegnatite_ot_brekzit/", "text": "Докато проучванията и докладите за последиците от Брекзит върху регионите в останалите 27 държави - членки на ЕС, се множат, става все по-ясно, че ЕС трябва да създаде механизми в подкрепа на териториите, които са негативно засегнати от излизането на Великобритания от съюза. Това отбелязват Марк Жуло, член на комисията по регионално развитие в Европейския парламент, и Ламберт ван Нистелрой, координатор на Европейската народна партия в комисията, цитирани от EurActiv. Според тях продължаващите преговори за следващата Многогодишната финансова рамка предоставят уникалната възможност да се създаде \"фонд Брекзит\" за тази цел. Териториални последици През март Европейският комитет на регионите публикува доклад с подробности за последиците от Брекзит върху търговията и икономиката в регионите и градовете на държавите членки. Подобна работа бе извършена и в отделни европейски региони, като заключенията навсякъде са еднакви: независимо каква ще е крайната форма на бъдещите отношения между ЕС и Обединеното кралство, Брекзит ще има значителни последици за европейските региони. Този извод е верен за Ирландия по явни причини, но важи и за много други държави членки. Във френския регион Пеи дьо ла Лоар например Брекзит се очаква да има отрицателни последици в сектори като рибарство, селско стопанство, туризъм и пристанищни дейности. В Холандия загубите за икономиката може да възлязат на общо 1.2% от БВП до 2030 г. В Полша скорошен доклад предупреди, че независимо от сценариите всички бизнеси ще имат проблеми с търговията. Ролята на кохезионната политика Въпреки тези конкретни елементи Европейската комисия възприе изчаквателен подход, запазвайки статуквото. Тя приема, че точният ефект от Брекзит все още не е известен и че предложените регулации трябва да са достатъчно гъвкави, за да се справят с тези последици. Според двамата автори на статията обаче това е двойна грешка. На първо място, защото не се отправя никакво позитивно послание към регионите в момент, когато несигурността буди опасения, особено в тези, които скоро ще станат европейски външни граници. А на второ място, защото ЕС има възможност да предприеме действия сега и да изпрати силен сигнал, вместо просто да чака вредата да бъде нанесена и да реагира \"твърде ограничено и твърде късно\". Ефектът от Брекзит ще бъде асиметричен както от географска, така и от секторна гледна точка. Тъй като целта на кохезионната политика е именно да предостави подкрепа според конкретните нужди на регионите, тя изплува като основен инструмент за прогнозиране и намаляване на очакваните негативни последици. Затова сегашните преговори за бъдещата кохезионна политика предоставят уникална възможност да се създаде специален фонд за регионите, директно засегнати от Брекзит. За тази цел в комисията по регионално развитие в Европейския парламент бе внесено предложение за фонд за подкрепа от 120 милиона евро за регионите в ЕС, пострадали от излизането на Великобритания. Подобни механизми за подпомагане в контекста на промени във външните граници на ЕС са съществували в миналото. Например през 2001 г. бе създадена специфична бюджетна линия за регионите, споделящи граница с бъдещите държави членки и за чиито граници де факто предстоеше промяна на ситуацията.", "date": "2018.11.28", "title": "ЕС трябва да създаде фонд за засегнатите от Брекзит региони, смятат евродепутати"}
{"url": "https://www.dnevnik.bg/bulgaria/2018/11/28/3353017_dulgi_suglausvatelni_proceduri_vse_oshte_baviat/", "text": "Ремонтът на покрива на Националната библиотека \"Св. св. Кирил и Методий\" все още не е започнал, въпреки че още от юни, когато правителството отпусна целево 500 000 лв., ръководството на библиотеката е задвижило законовите процедури за изпълнението на ремонта. Работи се максимално бързо, но стъпките, които трябва да се извървят, са много, още при отпускането на средствата бяхме наясно, че до ремонт надали ще може да се стигне до зимата, коментира пред \"Дневник\" Красимира Александрова, директор на библиотеката. \"Дневник\" потърси Александрова  във връзка със сигнал на читател,  че покривът на библиотеката отново е протекъл преди дни. Всички знаем, че положението с покрива е трагично, това е факт от години, сега съм влязла в контакт със строителна фирма, която поне временно да закрепи нещата, коментира Александрова. Течът от сигнала на читателя вече е спрян, той е бил в четвърта читалня и е протекъл стъкленият купол там. За момента други подобни проблеми няма, но с напредването на зимата не е ясно къде може да се появи и нова пробойна. Още с решението на правителството обявихме обществена поръчка, минахме през първите съгласувания с Националния институт за паметниците на културата, с пожарната и други институции, съобщи Александрова. На 5 ноември е сключен и договор с изпълнителя на заданието от обществената поръчка, а в близките дни предстои да се внесе и готовият проект за ремонт за съгласуване отново в института за паметниците на културата. Александрова изрази надежда всички процедури да са приключили до края на януари. Ремонтът обаче трудно ще започне през зимата, тъй като хранилищата на библиотеката са в подпокривното пространство и евентуалното оголване на покрива с риск да започне да вали би създало проблеми. Ако се случи суха зима, може и да започнем, но това не може да се предвиди, допълни директорът на библиотеката. И отново заяви, че всеки ден се работи и се придвижват документи, поръчки, съгласувания. Но за всички, наясно с процедурите и изискванията, е било ясно, че ремонтите не може да започнат веднага след отпускането на средствата от правителството.", "date": "2018.11.28", "title": "Дълги съгласувателни процедури още бавят ремонта на покрива на националната библиотека"}
{"url": "https://www.dnevnik.bg/sviat/2018/11/28/3353020_za_pruv_put_jena_stana_glavnokomandvasht_na/", "text": "За пръв път жена стана главнокомандващ словенската армия, съобщава агенция \"Ройтерс\". Става въпрос за генерал-майор Аленка Ерменч, която ще бъде и единствената жена, ръководеща армия на НАТО. Ерменч започва службата си през 1991 г., учила е в Кралския колеж за изучаване на отбраната и има магистратура по Международни отношения от Кингс колинж в Лондон. По-рано тази година словенска военна част се провали на тест на алианса. Армията има около 7500 войници.", "date": "2018.11.28", "title": "За пръв път жена стана главнокомандващ на словенската армия"}
{"url": "https://www.dnevnik.bg/sviat/2018/11/28/3353024_sudut_v_strasburg_niama_da_se_proiznaia_po_delo_na/", "text": "Европейският съд за правата на човека (ЕСПЧ) заяви, че няма да произнася решение по дело, свързано с бившия италиански министър-председател Силвио Берлускони, предадоха ДПА и ТАСС. През 2013 г.  Берлускони беше изключен от италианския Сенат  и му беше забранено да се кандидатира на избори, след като беше осъден за данъчна измама. Той излежа присъдата си, като полагаше общественополезен труд, а забраната отпадна през май тази година. Берлускони обжалва забраната за заемане на обществена длъжност, настоявайки, че тя нарушава текстове на Европейската конвенция за правата на човека. Но след като мярката беше премахната, той каза на ЕСПЧ, че иска да се откаже от обжалването. \"Голямата камара на ЕСПЧ реши с мнозинство да изключи жалбата от своя списък с дела. Решението е окончателно\", заяви съдът. С това решение ЕСПЧ прие, че няма нужда от по-нататъшни действия. В последно време политическото влияние на 82-годишния Берлускони намалява, а неговата партия \"Напред Италия\" губи подкрепа според социологическите проучвания. Политикът ветеран обаче може да се кандидатира на изборите за Европейски парламент догодина.", "date": "2018.11.28", "title": "Съдът в Страсбург няма да се произнася по дело на Берлускони"}
{"url": "https://www.dnevnik.bg/sport/2018/11/28/3353029_niama_seriozno_postradali_sled_sblusucite_mejdu_fenove/", "text": "Полицията в Атина съобщи за 11 холандски фенове, които са получили леки наранявания след  сблъсъците на мача от Шампионската лига между АЕК и \"Аякс\" . Холандският тим спечели с 2:0, но по-голямо внимание привлякоха проблемите на трибуните и безредиците в гръцката столица. Още преди началото на двубоя на стадион \"Спирос Луис\" фенове на АЕК замеряха с бутилки и запалени факли гостите. Видео в социалните мрежи показа как фен от Гърция прекосява необезпокоявано почти целия стадион по пистата и хвърля факла сред холандските запалянковци. След това беше хвърлен и коктейл \"Молотов\", който се взриви на метри от агитката на \"Аякс\". Тогава гостуващата агитка, която наброяваше 1200 души, опита да пробие загражденията и да нахлуе на пистата. След намесата на полицията и жандармерията обаче ситуацията беше нормализирана. Централният защитник на \"Аякс\" Матайс де Лихт също се намеси в успокояването на феновете. Той прекъсна загрявката си и отиде пред сектора за гости, призовавайки ги да спрат. Няколко холандски фенове са били откарани в болница, а други прегледани на място извън стадиона. \"Няма сериозно пострадали по време и след мача. Общо 11 души са прегледани и имат леки наранявания. Вече се води разследване и ще се установят виновните\", съобщиха от полицията в Атина. Проблеми имаше и в централните части на града далеч преди мача. Тогава хулигани блокираха движението в Атина и започнаха да хвърлят бомби по запалянковците на \"Аякс\", които се движеха организирано към стадиона. От полицията съобщиха и за леко пострадали униформени.", "date": "2018.11.28", "title": "Няма сериозно пострадали след сблъсъците между фенове на мача АЕК – \"Аякс\""}
{"url": "https://www.dnevnik.bg/sviat/2018/11/28/3353031_holandiia_i_velikobritaniia_globiha_jubur_za/", "text": "Британските и холандските регулаторни власти глобиха американската компания \"Юбър\" (Uber), тъй като не е защитила личните данни на клиентите си при  хакерска атака през 2016 година , засегнала милиони потребители, предаде агенция \"Ройтерс\". Британският регулатор наложи глоба 385 000 британски лири. Аналогичното ведомство за защита на личните данни в Холандия глоби с 600 000 евро компанията за превоз, организиран чрез мобилно приложение. В резултат на кибератаката от 2016 година хакерите научиха имената, електронните адреси и телефонните номера на 57 милиона  клиенти и шофьори на \"Юбър\" , припомня ТАСС. Случилото се стана известно едва през ноември 2017 година. Агенция \"Блумбърг\" съобщи, като се позова на представители на компанията, че ръководството на компанията тогава е предпочело да не обявява публично за кибератаката. Предполага се, че представителите ѝ са платили на хакерите 100 000 долара сами да унищожат похитената от тях информация и да не разгласяват случилото се. /БТА", "date": "2018.11.28", "title": "Холандия и Великобритания глобиха \"Юбър\" за хакерската атака от 2016 г."}
{"url": "https://www.dnevnik.bg/bulgaria/2018/11/28/3352890_citat_na_deniat_izvurshva_se_prevrat_spriamo_voliata/", "text": "Това коментира председателят на \"Движение България на гражданите\" в ефира на БНТ. Тогава над 2 млн. души се обявиха за въвеждането на тези промени. \"ГЕРБ извадиха от бюджета средствата за това гласуване. От 2017 г. законът се нарушава с всяко гласуване заради неизползването на машини за гласуване. То не позволява манипулации, ето защо управляващите нямат интерес от неговото въвеждане\", смята Делчев. В понеделник извънпарламентарни десни партии се  обединиха около обща позиция  за въвеждане на електронното гласуване.", "date": "2018.11.28", "title": "Цитат на деня: Извършва се преврат спрямо волята на народа за електронния вот"}
{"url": "https://www.dnevnik.bg/bulgaria/2018/11/28/3353064_prokuraturata_razporedi_proverka_za_jilishteto_v_koeto/", "text": "Върховната касационна прокуратура (ВКС) разпореди на антикорупционната комисия (КПКОНПИ) да извърши проверка за жилището, в което живее министърът на финансите Владислав Горанов, става известно от съобщение до медиите.  Поводът е  въпрос в телевизионното предаване \"Шоуто на Слави\" за това, че \"министърът на финансите живее в апартамент от 180 кв.м в луксозен жилищен комплекс,  предоставен му безвъзмездно  от български бизнесмен\". ВКС припомня, че между 26 и 27 ноември са снети писмени обяснения от министъра на финансите, както и от двама души, собственици на жилището, ползвано от Владислав Горанов. Върховна касационна прокуратура е определила 20-дневен срок за извършване на проверката.", "date": "2018.11.28", "title": "Прокуратурата разпореди проверка за жилището, в което живее Горанов"}
{"url": "https://www.dnevnik.bg/razvlechenie/2018/11/28/3353038_garbage_se_vkljuchvat_vuv_festivala_hills_of_rock_2019/", "text": "Алтернативната шотландско-американска рок група Garbage ще са хедлайнери в третия ден на фестивала Hill of Rock 2019, чието трето поред издание ще се проведе на 28, 29 и 30 юни на Гребната база в Пловдив, съобщиха организаторите от Sofia Music Enterprises. Другите две групи, които публиката ще може да гледа същия ден, на 30 юни, са шведските Amaranthe и Royal Republic. Организаторите обещават да огласят още групи, които предстои да бъдат част от програмата. В началото на месеца те обявиха първо участието на Whitesnake във втория фестивален ден, а след това американската хеви рок четворка от Щатите Disturbed, които ще са хедлайнери на първия. Световноизвестните Garbage се сформират в Медисън, Уисконсин, през 1993 г., а музиката им остава известна с елементите на трип-хоп, гръндж, рок, техно, пауър поп и алтернативен рок, които преплита. В кариерата си, която се простира в над 25 години, имат над 17 млн. продадени копия от албуми в цял свят, концерти в над 35 държави и 6 студийни дългосвирещи записа. Вокалистката Шърли Менсън, китаристите Дюк Ериксон (кийборд и китара) и Стив Маркър (китара), както и барабанистът Бъч Виг, които ще видим догодина в България, са заедно от самото създаване. Шведската група Amaranthe има своята глава в историята на метъл музиката. В YouTube песните им имат общо над 50 млн. гледания, над 100 млн. слушания в Spotify, а последният им албум от тази година Helix постигна успех само в рамките на няколко седмици, допълват организаторите. Третата група, която се включва във фестивала, Royal Republic, е създадена в Малмьо през 2007 година. Оттогава досега има издадени четири студийни албума и е свирила на една сцена с групи като Social Distortion, The Subways, Die Toten Hosen и Blink-182. Тридневните билети за фестивала Hills of Rock 2019 се предлагат на цена 140 лв. само до 31 декември 2018 г. в мрежата на \"Ивентим\" и онлайн.", "date": "2018.11.28", "title": "Garbage се включват във фестивала Hills of Rock 2019"}
{"url": "https://www.dnevnik.bg/bulgaria/2018/11/28/3353042_arestut_na_bivshiia_ministur_nikolai_conev_shte_struva/", "text": "Бившият министър на отбраната Николай Цонев ще получи 100 хил. лв. от държавата, след като окончателно осъди прокуратурата за моралните вреди, които е претърпял от ареста си и делото за подкуп срещу него, което завърши преди 3 години с окончателното му оправдаване. Това се разбра, след като Върховният касационен съд (ВКС) отказа да допусне до касационно обжалване решението на Софийския апелативен съд (САС), с което през март обезщетението му беше увеличено, съобщава  news.lex.bg.  На Цонев са присъдени и над 8 хил. лева за имуществени вреди, близо 5000 лева за адвокатски разноски, както и още 3816 лева. Те са обезщетение за лихвата, която е можел да получи върху паричната гаранция от 15 хил. лева, която е платил след първоначалния арест. Преди това Софийският градски съд беше оценил вредите на 50 хил. лева. Искът на Цонев беше за 200 хил. лева и той искаше ВКС да го уважи изцяло. Той беше арестуван на 1 април 2010 г. във ВМА от полицаи под ръководството на тогавашния зам. градски прокурор Роман Василев. В исковата си молба Цонев описва, че са му поставени белезници, проснат е на колене на пода с насочен към главата пистолет, а Василев му казва: \"Господин Цонев, ще бъдете обвинен в престъпление корупционно. Тъй като сте си абсолютен престъпник, колеги, като всеки един престъпник, както трябва - долу на земята.\" Задържането му беше заснето, а видеоматериалът беше предоставен на всички медии и излъчван многократно. ВКС припомни, че срещу него са били прилагани и специални разузнавателни средства, а делото е било отразено в доклада на Европейската комисия за напредъка на България в областта на съдебната реформа и борбата с корупцията. Крайният извод на САС, който и върховните съдии споделят, е, че причинените на Цонев вреди значително надхвърлят обичайните по други такива дела. ВКС допълва, че в случая незаконните обвинения са пряко свързани с професията на пострадалия и са довели до пълен и необратим срив в неговата кариера. Досега бившият военен министър е осъдил държавата за близо 180 хил. лева за всички четири дела, които прокуратурата води неуспешно срещу него.", "date": "2018.11.28", "title": "Арестът на бившия министър Николай Цонев ще струва 100 хил. лв. на данъкоплатците"}
{"url": "https://www.dnevnik.bg/biznes/2018/11/28/3353046_prez_oktomvri_bulgarite_sa_uvelichili_putuvaniiata_si/", "text": "Пътуванията на българи в чужбина са нараснали с 3.6% през октомври 2018 г. прямо същия месец на предходната година до общо 454.7 хил., сочат данните на Националния статистически институт. Очаквано най-много са пътуванията към Гърция и Турция. Увеличение на пътуванията на български граждани в сравнение със същия месец на предходната година е отчетено към: Турция - с 20.9%, Германия - с 4.5%, Испания - с 3.5%, Австрия - с 3.3%, Италия - с 3.0%, Сърбия - с 2.6%, Румъния - с 2.0%, и други. Същевременно намаляват пътуванията на български граждани към: Обединеното кралство - с 2.7%, Гърция - с 2.4%, бившата югославска република Македония - с 1.5%, и други. В сравнение с година по-рано има увеличение при пътуванията с цел почивка и екскурзия - с 12.3%, и с други цели - с 1.2%, докато тези със служебна цел остават на същото ниво.  Най-голям относителен дял от общия брой пътувания на български граждани в чужбина формират пътуванията с други цели (гостуване, обучение, посещение на културни и спортни мероприятия) - 44.6%, следвани от пътуванията със служебна цел - 29.1%, и пътуванията с цел почивка и екскурзия - 26.3%. Най-голям брой пътувания на български граждани са осъществени към Турция - 106.3 хил., Гърция - 100.2 хил., Румъния - 33.6 хил., Сърбия - 32.6 хил., Германия - 25.4 хил., бившата югославска република Македония - 25.3 хил., Австрия - 15.9 хил., Италия - 15.4 хил., Обединеното кралство - 15.1 хил., Испания - 11.4 хиляди. Повече французи и поляци са дошли през октомври През октомври посещенията на чужденци в България са 739.3 хил., или с 3.8% повече в сравнение с октомври 2017 година. Регистрирано е увеличение при всички наблюдавани цели: пътувания с други цели (вкл. гостувания и транзитни преминавания) - с 4.7%, със служебна цел - с 3.3%, и с цел почивка и екскурзия - с 2.8%. Транзитните преминавания през страната са 29.7% (219.7 хил.) от всички посещения на чужденци в България. От общия брой чужденци делът на гражданите от Европейския съюз е 55.5%, или с 2.7% повече в сравнение със същия месец на предходната година. Увеличават се посещенията на граждани от Франция - с 8.2%, Полша - със 7.6%, Обединеното кралство - с 5.9%, Германия - с 3.9%, Румъния - с 1.2%, и други. Същевременно намаляват посещенията на граждани от Италия - с 3.7%, Австрия - с 1.8%, Гърция - с 0.6%, и други.  Увеличават се и посещенията на граждани от групата \"Други европейски страни\" - с 6.7%, като най-голям е ръстът на посещенията на граждани от Сърбия - с 24.9%. През октомври 2018 г. преобладава делът на посещенията с други цели - 46.0%, следвани от посещенията с цел почивка и екскурзия - 34.9%, и със служебна цел - 19.1%. Най-много посещения има от граждани от Румъния - 142.6 хил., Турция - 106.8 хил., Гърция - 96.6 хил., бившата югославска република Македония - 56.8 хил., Сърбия - 53.8 хил., Германия - 42.1 хил., Украйна - 22.9 хил., Полша - 20.2 хил., Обединеното кралство - 19.3 хил., Италия - 13.9 хиляди.", "date": "2018.11.28", "title": "През октомври българите са увеличили пътуванията си"}
{"url": "https://www.dnevnik.bg/sport/2018/11/28/3353045_guardiola_lion_mi_napomni_kolko_tejuk_turnir_e/", "text": "Манчестър сити\" се класира за осминафиналите в Шампионската лига, но трябваше сериозно да се потруди, след като  завърши 2:2 като гост на \"Лион\" . \"Гражданите\" два пъти изоставаха в резултата след голове на Максуел Корне, но чрез Аймерик Лапорт и Серхио Агуеро стигнаха до точката, която им гарантира продължаването напред. Според мениджъра на тима Пеп Гуардиола \"Лион\" е сред най-трудните отбори, срещу които той се е изправял. \"Изключително доволен съм от класирането ни за осминафиналите и съм щастлив за момчетата и тяхното представяне. Мачът беше много тежък, а \"Лион\" един от най-трудните отбори, срещу които съм се изправял в моята кариера. Те са много силни физически, бързи са и развиват отлично контраатаките си\", каза Гуардиола в интервюто си след мача. Специалистът поздрави отбора си за реакцията по време на срещата и това, че два пъти успя да изравни, след като догонваше в резултата. Гуардиола обясни, че мачовете в Шампионската лига са много трудни и гостуването на \"Лион\" му е напомнило защо. \"Това е много тежък турнир и за пореден път видяхме защо. Но да видим и другите групи – големи отбори като \"Интер\", \"Тотнъм\", \"Ливърпул\", \"Наполи\" или ПСЖ ще отпаднат на тази фаза, което само показва колко сложен турнир е Шампионската лига\", добави мениджърът на \"гражданите\". Той каза още, че групата на \"Сити\" с \"Лион\", \"Шахтьор\" и \"Хофенхайм\" е една от най-трудните в турнира, заради оспорваните резултати, които се получиха дотук. \"Виждате в нашата група има мачове 2:2, 2:3 и други, това показва колко са силни отборите\". \"В последните години казват за френското първенство, че там е само ПСЖ, но аз не съм съгласен, те грешат. В моята кариера винаги съм имал трудни мачове срещу френски отбори. Те са много силни, имат отлични футболисти, бързи са, притежават абсолютно всичко. Но и заради това Франция е световен шампион, това е страна, която има много таланти\", завърши Гуардиола.", "date": "2018.11.28", "title": "Гуардиола: \"Лион\" ми напомни колко тежък турнир е Шампионската лига"}
{"url": "https://www.dnevnik.bg/biznes/2018/11/28/3353054_chrez_prehvurliane_na_sgrada_peevski_se_razplati_s/", "text": "Чрез прехвърляне на сградата на Би Ти Ви, в която са недостроените студиа на телевизията, депутатът от ДПС Делян Пеевски се е разплатил с Едоардо Миролио по поредицата сделки от пролетта на 2016 г,  пише capital.bg . Тогава чрез различни свързани компании той купи от италианеца с български паспорт  50% от \"Техномаркет\" , миноритарен дял в \"Булгартабак\" и 24.5 млн. евро вземане от \"Дунарит\". Пеевски купи недостроените студиа на телевизията, които се намират до Околовръстния път на София и пресечката му с бул. \"България\", за 2.8 млн. евро в края на 2015 г. Оповестената цена сега е 65.5 млн. лв. с ДДС, но тя реално няма да бъде платена никога на продавача \"Сф БТ\", а всъщност в нея е включено покриване на негово насрещно задължение към Миролио, пише \"Капитал\". Едоардо Миролио е коментирал пред изданието, че сградата ще бъде използвана за отдаване на офиси под наем.", "date": "2018.11.28", "title": "Чрез прехвърляне на сграда Пеевски се разплати с Едоардо Миролио за сделки от 2016 г"}
{"url": "https://www.dnevnik.bg/sviat/2018/11/28/3353056_sasht_povdignaha_obvineniia_na_shestima_dushi_sred/", "text": "Американските власти съобщиха, че са предявили задочно обвинения в мошеничество в интернет срещу шестима граждани на Русия и двама граждани на Казахстан, предаде ТАСС. Въпросните лица са обвинени в \"широкомащабно мошеничество с интернет реклами\" и причиняване на щети в размер на десетки милиони долари. ТАСС съобщава имената на обвинените, като отбелязва, че един от тях - Александър Жуков (38 г.), е бил задържан по-рано този месец в България. Евгений Тимченко (30 г.) е бил задържан в Естония, а през октомври в Малайзия е бил задържан Сергей Овсяников, също на 30 години. Прокуратурата на източния район на щата Ню Йорк уточнява, че арестите са били осъществени по искане на САЩ. Задържаните очакват екстрадиция, а останалите обвиняеми се издирват. / БТА", "date": "2018.11.28", "title": "САЩ повдигнаха обвинения на шестима души, сред които руснак, арестуван в България"}
{"url": "https://www.dnevnik.bg/evropa/2018/11/28/3353044_bulgarite_nai-chesto_v_es_se_oplakvat_ot_prestupnost/", "text": "България е първа в Европейския съюз по процент на хората (23.6 на сто), заявили, че са изправени пред проблеми, свързани с престъпления, насилие или вандализъм, показват данни на Евростат за 2017 г. Анализът описва ситуацията, в която респондентите чувстват, че престъпленията, насилието или вандализма са проблем за семействата им, макар това усещане да не е задължително основано на личен опит. Средно за ЕС те са 11.6 на сто, като най-малко са в Хърватия (3%), Полша (5.4%), Финландия и Словакия (и двете по 6.2%). На другия край след България са Холандия (15%), Германия (14.2%), Франция (13.9%) и Гърция (13.8%).", "date": "2018.11.28", "title": "Българите най-често в ЕС се оплакват от престъпност"}
{"url": "https://www.dnevnik.bg/politika/2018/11/28/3353057_minimalnata_pensiia_shte_e_219_lv_ot_1_juli_a/", "text": "Минималната пенсия от 1 юли 2019 г. ще бъде 219.43 лв., като дотогава ще остане сегашната пенсия от 207.60 лв. Минималният месечен размер на осигурителния доход за самоосигуряващи се за 2019 г. да бъде 560 лв., а максималният – 3000 лв. Това решиха депутатите, като приеха на второ четене част от бюджета на Държавното обществено осигуряване (ДОО) за 2019 г. Минималният месечен размер на осигурителния доход за регистрираните земеделски стопани и тютюнопроизводители ще бъде 400 лв., което е под минималната заплата, но техни представители се оплакаха, че няма да могат да си плащат осигуровките. В момента минималният осигурителен доход е 510 лв., за земеделски стопани е 350 лв. Максималният осигурителния доход за самоосигуряващите се за 2018 г. е 2600 лева. И двете точки предизвикаха бурни дебати и недоволство от страната на опозицията. Георги Гьоков (БСП) поиска максималният месечен осигурителен доход да се увеличи поне на 3900 лв., а максималната пенсия - на 1560 лв. \"Също така предлагаме тенденции в бъдеще да отпаднат и максималният месечен размер на осигурителния доход, и таванът на пенсиите\", добави той. Председателят на социална комисия Хасан Адемов (ДПС) беше на противоположна позиция и предложи замразяване на максималния осигурителен доход от 2600 лв., \"за да има предвидимост, прозрачност и сериозните фирми да не бъдат излъгани\". От БСП и ДПС предложиха от 1 юли следващата година минималната пенсия да бъде 300 лева, което не бе прието от депутатите от мнозинството. \"За\" предложеният от правителството бюджет гласуваха 110 народни представители, 65 бяха \"против\", а 18 се въздържаха. Темата с увеличаването на пенсиите предизвика голям дебат и размяна на обвинения между партиите. Филип Попов (БСП) поиска от \"патриотите\" да подкрепят вдигането на пенсиите до 300 лв., след като в предишния мандат имаха такова предложение. Лидерът на НФСБ Валери Симеонов припомни на БСП, че тогава БСП са дали едва 4 гласа за тяхното предложение и са се отметнали от обещанието си за подкрепа. Няма как да не се съобразиш с по-големия партньор в условията на коалиция, каза Симеонов. Ако не беше присъствието на патриотите, нямаше минималните пенсии да бъдат повишени на 200 лв., и то в началото на управлението, а не накрая, както вие правите - и следващият да му бере гайлето, добави Симеонов. Думите му предизвикаха Рамадан Аталай (ДПС), който иронизира Симеонов и се заигра с абревиатурата на \"Обединени патриоти\". \"Ако не бяха ОП, и Земята щеше да спре да се върти. Няма как само преди известно време да сте спечелили избори с обещание за 500 лв. пенсия и да излизате и да казвате, че ако не бяха ОП, нямаше да има 200 лв. пенсия\", каза Аталай. \"Това, което вие обещавахте, тези порции си ги разпределяте с агенцията за чужденците\", каза Аталай, като обърка името на агенцията за българите в чужбина. \"Уважаеми господин Рамадан. Никога в програмата на ОП не е имало 500 лв. пенсия. Добре, че бяха ОП, че да нямаме още една протурска партия в парламента и ОП станахте на четвърто място\", отговори Симеонов. \"Вие станахте трета партия и само преди една седмица ОП и си седнахте на мястото\", завърши Аталай, с което припомни, че Симеонов си подаде оставката като вицепремиер и се  върна в парламента като депутат. Парламентът продължава с приемането на бюджета на ДОО за 2019 г., след което ще продължи и с държавния бюджет.", "date": "2018.11.28", "title": "Минималната пенсия ще е 219 лв. от 1 юли, а максималният осигурителен доход 3000 лв."}
{"url": "https://www.dnevnik.bg/bulgaria/2018/11/28/3353069_jitelite_na_stolichnite_kvartali_obelia_i_vrubnica/", "text": "В неделя, на 2 декември, жители на кварталите \"Обеля\" и \"Връбница\" в София се събират на втори протест, съобщиха от инициативния комитет. \"Не можем повече да търпим бездействието и безотговорното поведение на местната администрация към проблемите в нашия квартал\", се казва в разпространеното до медиите съобщение. В него се изброяват проблемите, за чието решение гражданите настояват да се намери решение: 1. Ограничаване на непрекъснатото застрояване на зелените площи, като по този начин се лишават децата ни от места за отдих и игра. 2. Осигуряване на повече паркинг места за живеещите. Предвид разрастващото се строителство ежедневно намалява възможността за свободно паркиране. 3. Липсата на достатъчно спортни и детски площадки. 4. Недостатъчен брой детски ясли и градини. 5. Лоша инфраструктура в квартала – необходимост от цялостен ремонт на вътрешнокварталните улици. 6. Необходимост от цялостен ремонт на ул. \"Обелски могили\", включващ изграждане на дъждоприемни шахти, тротоари и настилка. 7. Липсата на отстояние между съществуващите жилищни сгради и новостроящата се до бл. 116 и бл. 117. Протестът е насрочен за 12 часа в свободното пространство между блокове 116 и 117 в квартал \"Обеля\".", "date": "2018.11.28", "title": "Жители на столичните квартали \"Обеля\" и \"Връбница\" ще протестират в неделя"}
{"url": "https://www.dnevnik.bg/sport/2018/11/28/3353070_sluchaite_na_rasizum_i_homofobiia_v_angliiskiia_futbol/", "text": "За шеста поредна година случаите на дискриминация в английския футбол са се увеличили, сочи докладът на организацията на  Kick it out . Увеличението на случаи на расизъм, хомофобия и език на омразата са се увеличили с 11% спрямо предходното проучване. Случаите през сезон 2017-2018, който обхваща годишният доклад на Kick It Out са 520 срещу 469 преди година. Най-голямо е увеличението на дискриминация по отношение на физически недъзи, които са скочили от 14 на 29 (+107%) и на расова основа – от 224 на 273 (+22%). Общо 53% от всички случаи на дискриминация са именно за расизъм. В проучването са включени случаи на обиди не само на стадиона, но и в социалните мрежи. Намаляват случаите на сексизъм, които са засечени 34 случая през сезон 2017-2018. В проучването вече фигурира и нова категория – трансфобия. \"Намираме се в един от най-притеснителните периоди в историята на играта\", коментира представителят на Kick It Out Трой Таунзенд пред BBC. \"Рискът е, че се връщаме към времената, когато се смяташе, че омраза и дискриминация не съществува. Но да не забравяме, че преди 25 години обидите към цветнокожи бяха в своя пик. Какво се е променило оттогава.\" В последните години Висшата лига полага големи усилия съвместно с Футболната асоциация (ФА), според Kick It Out обаче това не дава резултат. Организацията добавя, че в проучването не са включени случаите на обиди към стюардите на стадиона. \"Те ще покажат още по-притеснителна картина, но тя би била по-реална.\"", "date": "2018.11.28", "title": "Случаите на расизъм и хомофобия в английския футбол са скочили с 11%"}
{"url": "https://www.dnevnik.bg/sviat/2018/11/28/3353074_ruskata_vtb_pogreshno_dade_zaem_ot_12_mlrd_na/", "text": "Бедната Централноафриканска република извади голям късмет във вторник, поне на хартия, след като получи заем от 12 млрд. долара от руската държавна Външнотърговска банка (ВТБ), предаде агенция \"Ройтерс\". Оказа се обаче, че заем няма, а е станала грешка. Сумата фигурира във финансовия доклад на банката за тримесечието, публикуван от Руската централна банка. В доклада е включена таблица с финансовите претенции на ВТБ към десетки държави до 1 октомври т.г. Срещу Централноафриканската република (ЦАР) стои сумата от 801 933 814 000 рубли (12 млрд. долара), което е над шест пъти брутния вътрешен продукт на страната. Агенция \"Ройтерс\" е потърсила информация от банката относно заема. Финансовата институция е отговорила, че реално такъв заем не съществува. \"ВТБ няма експозиция от подобен размер в ЦАР. Най-вероятно става дума за операционна грешка в системата, когато са били кодирани страните\", посочи банката в изявление, изпратено до \"Ройтерс\". ВТБ не посочи кой е отговорен за грешката и как подобна огромна сума е била публикувана, без да бъде забелязана, отбелязва агенцията. Говорителят на правителството на ЦАР Анге Максиме Казагуи заяви, че няма информация за такъв заем. \"Но не звучи правдоподобно, защото 11 млрд. долара е над дълговия капацитет на ЦАР\", каза той. Централноафриканската република има население от пет милиона души, а брутният ѝ вътрешен продукт възлиза на 1.95 млрд. долара по данни на Световната банка.", "date": "2018.11.28", "title": "Руската ВТБ погрешно даде заем от $12 млрд. на Централноафриканската република"}
{"url": "https://www.dnevnik.bg/bulgaria/2018/11/28/3353075_komisiiata_za_diskriminaciia_globi_izdatel_na_vestnik/", "text": "Комисията за защита от дискриминация (КЗД) е наложила максималната глоба от 2 хил. лв. на дружеството издател, както и на самия издател на вестник \"Уикенд\" - Мартин Радославов, за статия с антиромски оценки. За двама от журналистите, работили в изданието, пък е изпратен сигнал до прокуратурата за евентуално извършено лъжесвидетелстване. Това съобщи правозащитната организация Български хелзинкски комитет (БХК), която е осигурила правната защита на жалбоподателя в процедурата, а от комисията потвърдиха за \"Дневник\" информацията и изпратиха официалното си решение. В съобщението за делото се разкриват и подробности за начина, по който работи вестникът и трудностите при налагане на санкция. Глобата е заради публикация във вестника от юни миналата година. Според комисията с написването, публикуването и разпространението на статия със заглавие \"Циганите са българските терористи!\" вестникът и издателят му са осъществили дискриминация под формата на \"тормоз\" и \"подбуждане към дискриминация\". Санкцията - за оценъчни изявления \"Статията представлява поредица от оценъчни изявления, като това, че \"циганите\" са \"истинските терористи\"; \"отказва[т] да следва[т] цивилизованите ни правила\"; служат си \"с насилие и тотално незачитане на законовите и моралните норми\"; \"паразитира[т] все по-нагло\"; \"крада[т], убива[т] и се гавр[ят] с българите\"; че ромите са \"безпросветни отрепки нискочели, смърдящи на фекалии социопати, които продават собствените си деца и могат да ти прережат гърлото за фалшив часовник от 10 лева\"; че са \"неконтролируеми\", \"нагли\" и \"изнасилват, бият или мамят по телефона възрастните ни сънародници\" и пр.\", пише в определението на комисията. Според КЗД се изтъква етническата принадлежност на извършителите на престъпления и така се придава на ромския етнос значението на фактор за извършването на престъпления. \"Изтъквайки етноса на твърдените извършители, се внушава, че ромската им идентичност е обусловила извършването на твърдените престъпления, тоест, че те са извършили престъпленията, понеже са роми. Така се внушава, че ромите са по природа престъпни, че следователно всички роми са такива и всеки ром, в това число и жалбоподателят, следва да се предполага, че е такъв\", пише в решението на КЗД. Наложената глоба е в максимален размер, тъй като това не е първото подобно нарушение на дружеството - издател на вестника. От там пък оправдават пускането на статията с това, че \"ролята на медиите е да разпространяват информация и да съдействат на гражданите да получават такава. \"Визираната публикация е осъществена с оглед насочване вниманието на институциите, отговорни за разрешаването на проблемите с ромите\", е казал Мартин Радославов пред КЗД \"Това е поредно решение срещу медия, която не просто погазва стандартите на журналистическата професия, но и открито проповядва дискриминация в обществото ни\", коментира адв. Ивета Савова от Правната програма на БХК. \"Широко разпространените стереотипи за ромите се опират на изкривения им медиен образ, който представя отделни случаи на противоправно поведение като представителни за цялата общност. Тази порочна практика трябва да спре. Тя настройва цели групи в обществото една срещу друга и от всички нас зависи да не допускаме това. Случаят също така демонстрира как авторите на подобни противоправни действия намират начини да избегнат юридическа отговорност\", допълни още тя. Комисията за дискриминацията е сезирала прокуратурата за лъжесвидетелстване от страна на двама журналисти от вестника, които са разпитани като свидетели по преписката и невярно са посочили, че към април 2018 г., когато се явяват пред комисията, се намират в трудови правоотношения с дружеството - издател на \"Уикенд\", докато в същото време справка от Националната агенция за приходите показва, че договорите им са били прекратени още през февруари. Вестник без главен редактор и автори Производството по преписката бе белязано от сериозни спънки, създадени от страна на \"Уикенд\", които успяха да прикрият действителния автор на статията, съобщават от БХК. За тях се разбира и от официалното решение на комисията. Посочва се, че по време на четирите открити заседания на КЗД се е разбрало, че посоченият във вестника като автор на статията Евгени Чертовенски не е действително лице, а измислено, зад което се крие самата редакция. \"Стана ясно също, че изданието няма главен редактор от месеци. Такъв преди бил самият Радославов, но откакто той бил изпълнителен директор на дружеството, постът на главен редактор бил вакантен, а редакционната политика на вестника се определяла колективно, от всички автори в \"Уикенд\". Нито една от двете авторки на материали за медията, разпитани като свидетелки в заседанията, не можа да посочи кой е написал статията и има ли конкретно лице, взело решение тази статия да бъде публикувана във вестника\", посочва БХК. Без трудови договори Според съобщението на БХК в хода на делото се е оказало още, че Радославов не живеел постоянно в България и упълномощил адвоката си от неизвестно местонахождение в чужбина, от където управлява вестника. В решението на КЗД обаче никъде не е посочено това. \"Впоследствие при проверка от Инспекцията по труда стана ясно също така, че нито едно лице не е на трудов договор в дружеството, собственик на вестника. Нещо повече – на адреса на дружеството \"Ню Медиа Груп\" АД в Ямбол има частен дом. Оказва се, че хората, които живеят на адреса, нямали представа, че на него е регистрирано каквото и да е дружество\", допълват от БХК.", "date": "2018.11.28", "title": "Комисията за дискриминация е глобила \"Уикенд\" за антиромска статия (коригирана)"}
{"url": "https://www.dnevnik.bg/analizi/2018/11/28/3352977_kakvo_se_krie_zad_izkurtenata_vrata/", "text": "Не е било писано да отплува незабелязано в новинарския поток съобщението на спецпрокуратурата от вчера - как не двама-трима, а 20 души са задържани в Бургас и София рано сутринта във вторник в съвместна операция на ГДБОП, Специализираната прокуратура и Областната дирекция на МВР. Съобщението завършваше с бодрото обещание на 28 ноември - днес, да бъдат изнесени подробности за операцията и повдигнатите обвинения. Подробностите, и то какви, наистина дойдоха тази сутрин, но не от спецпрокуратурата, а от \"Нова телевизия\". Една от гордо изброените в съобщението правоохранителни структури е омазала работата, като разбила не онази врата, зад която се криел търсеният наркотрафикант, а друга. Слава богу , операцията  е свършила само с уплах на още спящите и нищо неподозиращи хора. И ако се занимавам с тази банална полицейска грешка (сигурно се случва навсякъде по света, даже в Америка - държавата - казват- на най-компетентната полицейска сила и мощ), то е, защото полицията у нас открай време работи през пръсти... Нямам предвид случаите, когато това е нарочно. И точно защото не се случват за първи път грешките, заслужава да попитаме най-сетне: Това разбиване на врати, влизането с гръм и трясък, крясъците \"долу\", \"горе\" и прочие киноклишета, смятани за задължителния реквизит на всяка полицейска акция - И наистина ли са задължителни? Няма ли значение кого търсят в \"съвместната операция ГДБОП, Спецпрокуратурата и местното МВР\"? Едно е да тръгнеш да ловиш наркоман и невъоръжен, друго е зад вратата да се крие въоръжен и опасен бандит - знаят ли по-точно какъв търсят? Поредната грешка навява тъжни размисли за професионализма на полицията, който си има и по-просто име - знаене и можене. И изключва самохвалството и перченето. Ах, какво геройство е да изкъртиш с един удар вратата на разсъмване и с лъвски рев да разбудиш спящите и да натръшкаш де кого де свариш, пък да се разпищят жени и деца, и баби да захълцат, а ти - въоръжен и мощен, да им заповядаш, ама с крясък - на тях, уплашените до припадък, и те да те гледат в очите и да изпълняват... За такова геройство българската държава неведнъж е плащала и - по всички личи - че ще продължи да плаща. Да припомняме ли нахлуването в дома на Борислав Гуцанов във Варна с гръм и трясък при спящите му деца, заради което България бе осъдена да плати обезщетение. А натръшкването на братята Дамбови по долно бельо пред изкъртената врата на къщата през 2010... А онази стряскаща акция в Харманли, при която заради един лабилен човек бе обстрелвана къщата с противотанкови гранатомети, като да е военен бункер - и търсеният загина, а разследване нямаше. И как да имаше - адекватно обективно разследване щеше да покаже професионалната немощ на МВР, граничеща с престъплението. Поредната разбита по погрешка врата е метафора на неможенето, затова и не може да потъне в потока нищо незначещи новини, понеже навсякъде ставали подобни грешки. И не можем да отмълчим с благодарност към съдбата, че няма жертви...", "date": "2018.11.28", "title": "Какво се крие зад изкъртената врата"}
{"url": "https://www.dnevnik.bg/skorost/2018/11/28/3353110_fotogaleriia_novata_mazda_3_sledi_dali_vodachut_spi/", "text": "Мазда\" пусна първи информации и снимка за четвъртото поколение на тройката. Автомобилът дебютира едновременно като седан и хечбек, като демонстрира еволюция в популярния \"Кодо\" дизайн, описван като \"Душа в движение\".", "date": "2018.11.28", "title": "Фотогалерия: Новата \"Мазда\" 3 следи дали водачът спи"}
{"url": "https://www.dnevnik.bg/sport/2018/11/28/3353072_bah_pohvali_tokio_za_nivoto_na_podgotovka_predi/", "text": "Президентът на МОК Томас Бах постави много висока оценка на Токио за нивото на подготовка преди олимпийските игри. Той заяви, че не помни друг домакин, който да е бил толкова напред в организацията около две години преди събитието. До началото на игрите остават малко повече от 600 дни. Бах е на посещение в Токио, където се провежда конгресът на Асоциацията на националните олимпийски комитети, а в петък предстои и заседание на изпълнителния борд на МОК. \"Вече виждаме, че всички предпоставки за успешни олимпийски игри са на мястото си\", каза Бах. \"Ние наистина сме много впечатлени от процеса на подготовка, който виждаме тук. Не мога да си спомня никой друг олимпийски град, който да е бил толкова напреднал две години преди игрите, както е Токио\", добави президентът на МОК. Миналия декември организационният комитет сви бюджета с 300 млн. долара. Въпреки това подготовката продължи успешно. Големите притеснения на японците  са свързани с горещините от това лято  и опасенията, че по време на Токио 2020 може да има високи температури. Организаторите вече предприеха мерки, за да предотвратят евентуални проблеми, свързани с времето.", "date": "2018.11.28", "title": "Бах похвали Токио за нивото на подготовка преди олимпийските игри"}
{"url": "https://www.dnevnik.bg/bulgaria/2018/11/28/3353139_kabinetut_otpusna_nad_3_mln_lv_za_dopulnitelno/", "text": "Общо 1 538 198 лв. предоставя правителството по бюджетите на общините за допълнително обучение на учениците от началния и прогимназиалния етап на основното образование. Решението е взето на правителственото заседание днес, съобщи пресслужбата на Министерския съвет. Парите са предназначени за провеждане на допълнително обучение на учениците от основната образователна степен, които срещат трудности при овладяване на учебния материал по български език и по математика. В тях са включени и пари за администриране на дейностите, свързани с обучението им. Отпуснатата сума е предвидена по бюджета на Министерството на образованието и науката за 2018 г. Правителството отпусна 1 553 600 лв. за интернет в училища Парите са и за техническо обезпечаване на учебния процес в 149 училища чрез внедряване на модерни технологии в процеса на обучение. С друго правителствено постановление са одобрени 7 368 304 лв. за осигуряване на дейности по Национална програма \"Оптимизация на вътрешната структура на персонала в институциите от системата на предучилищното и училищното образование\" за 2018 година, съобщи още правителственият пресцентър. Парите са за изплащане на обезщетения на персонала за септември и октомври 2018 г. поради намаляване на числеността му.", "date": "2018.11.28", "title": "Кабинетът отпусна над 3 млн. лв. за допълнително обучение и интернет в училищата"}
{"url": "https://www.dnevnik.bg/sviat/2018/11/28/3353115_shest_hiliadi_dushi_sa_evakuirani_v_moskva_sled/", "text": "Няколко хиляди души са евакуирани от 14 търговски центъра в Москва след сигнали за поставени взривни устройства, съобщи източник от спешните служби, цитиран от ТАСС и \"Интерфакс\". Първоначалното съобщение на източника, което бе цитирано и от БТА, сочеше, че оперативните служби са получили сигнали за бомбена заплаха в над 10 мола. \"От сградите са евакуирани няколко хиляди души\", посочи източникът. Сред \"минираните\" търговски центрове ТАСС споменава \"Цветной\", \"Атриум\", \"Мегаполис\", \"Капитолий\" и \"Горбушкин двор\". По-късно източник, запознат със ситуацията и цитиран от \"Интерфакс\", съобщи, че броят им е нараснал до 14. Евакуират се поради анонимна бомбена заплаха и посетителите на мол \"Хорошо\". В сградите работят полицейски екипи със служебни кучета с цел проучване на терена. Вълна от фалшиви сигнали за бомби  заля Русия през септември-декември 2017 г. , напомня ТАСС. Телефонни терористи атакуваха тогава почти 4000 обекта, евакуирани бяха над 2.6 млн. души.", "date": "2018.11.28", "title": "Шест хиляди души са евакуирани в Москва след бомбени заплахи в 14 търговски центъра"}
{"url": "https://www.dnevnik.bg/bulgaria/2018/11/28/3353122_pravitelstvoto_odobri_suzdavaneto_na_centur_za/", "text": "Министерският съвет прие постановление, според което от 3 декември се закрива Домът за медико-социални грижи за деца в Силистра и на негово място се открива първият за България Център за комплексно обслужване на деца с увреждания и хронични заболявания, съобщиха от правителствената информационна служба. В дома на практика няма деца от август тази година, когато и последните 4 деца са били изведени и настанени в семейна среда. В началото на започналата през 2009 г. деинституционализация на децата, живеещи дотогава в домове, в звеното в Силистра е имало 51 деца. В края 2017 г. са останали само 4 деца, за които също е осигурена семейна среда в средата на тази година. \"Анализът на дейностите, осъществявани в дома в Силистра, и резултатите от изпълнените проекти в рамките на процеса на деинституционализация в национален мащаб показва, че за осигуряване на необходимата подкрепа за семействата и грижи за децата, в т.ч. за децата с увреждания, е необходимо да бъдат осигурени допълни здравни услуги, съпътстващи социалната система, с които да се подкрепят семействата при отглеждането на децата с увреждания и хронични заболявания\", отбелязват от правителствената пресслужба. По тази причина ще бъде създаден Център за комплексно обслужване за деца с увреждания и хронични заболявания в област Силистра, чрез който да се осигури необходимата подкрепа за 461 деца до 16-годишна възраст, които са с над 50% вид и степен на увреждане. Част от тези деца до момента са получавали всекидневна рехабилитация и физиотерапия, логопедични и психологични услуги в дома в Силистра.", "date": "2018.11.28", "title": "Правителството одобри създаването на център за деца с увреждания в Силистра"}
{"url": "https://www.dnevnik.bg/politika/2018/11/28/3353036_energiiniiat_ministur_obeshta_tec_marica_iztok_2_da/", "text": "Енергийният министър Теменужка Петкова обяви днес пред протестиращите в Раднево служители на ТЕЦ \"Марица-изток 2\" ЕАД , че централата ще продължи да работи, че няма да има съкращения на работници и че държавата работи замърсяващата централа да продължи да действа въпреки рестрикциите на Европейския съюз. Компютърно моделиране от доклада \"Последна глътка въздух: Въглищните компании разболяват Европа\" (Last Gasp: The coal companies making Europe sick), разпространен миналата седмица,  показа, че въпросната централа замърсява въздуха  с фини прахови частици чак до Солун. Заради произвежданото от централата замърсяване България е длъжна по правилата на ЕС да купува съответното количество въглеродни квоти. Техните цени през септември обаче се повишиха до 25 евро за тон въглероден двуокис. Това означава, че от следващата година значителна част от приходите на теца ще отиват за покриване на този разход, освен ако не се повиши цената на тока, така че да включва този разход, който при настоящата цена на електроенергията включва цена на емисиите от около 8 евро на тон. С такива разходи тецът няма как да продължи да функционира, ако не бъде повишена цената на електроенергията или не се намери друга схема за подпомагане. Освен това прогнозите сочат, че със затягането на правилата в ЕС най-късно до 2030 г. комплексът ще стане напълно неизгоден за поддържане, припомня \"Капитал\".  Днес енергийният министър обяви пред протестиращите, които, подкрепяни от синдикатите, са обявили протест и утре в София, че една четвърт от необходимите квоти за работата на ТЕЦ \"Марица-изток 2\" ЕАД вече са купени, а до 21 декември \"Български енергиен холдинг\" ЕАД ще купи всички останали. Това ще даде сигурност за бъдещето на централата и на \"Мини Марица-изток\" ЕАД, които я снабдяват с въглища, обявила министърът, цитирана от пресцентъра си.  \"Уверявам ви, че \"Мини Марица-изток\" и ТЕЦ \"Марица-изток 2\" категорично имат бъдеще, защото държавата е на мястото си и предприема необходимите мерки за тяхната работа\", казва Петкова пред работниците. Тя посочва и че \"без централите в Маришкия басейн българската електроенергетика не може да функционира нормално. Те са стратегически обекти от енергийната инфраструктура на страната и от националната ни сигурност\". Тя информира присъстващите, че Министерството на околната среда и водите работи за предоставяне на безсрочна дерогация (отмяна) на ТЕЦ \"Марица-изток 2\" ЕАД. \"Това означава, че централата отговаря на съвременните екологични норми и може да продължи да работи\", поясни енергийният министър. В края на ноември изтича срокът за обществено обсъждане на новите комплексни разрешителни, с които се предоставя дерогацията, посочват министерството. Реформата на европейската схема за търговия с въглеродни емисии е одобрена в началото 2018 година, като целта й е да намалеят парниковите газове с 40% до 2030 г. Логиката й е, че високите цени на въглеродните емисии ще стимулират собствениците на мръсни производства да инвестират в енергийна ефективност.  Днес енергийният министър дори обявила, че на предстоящия форум в Катовице, свързан с климатичните промени, България ще защитава позицията, че България категорично не подкрепя по-амбициозни цели, свързани с въглеродните емисии.  Енергийният министър припомни също, че България оспори решението на Европейската комисия от април 2017 г., свързано със завишаване на екологичните норми за големите горивни инсталации. В момента България и Полша водят дело срещу ЕК. ", "date": "2018.11.28", "title": "Енергийният министър обеща ТЕЦ \"Марица-изток 2\" да продължи да работи, въпреки че замърсява"}
{"url": "https://www.dnevnik.bg/bulgaria/2018/11/28/3353131_nai-mnogo_sniag_natrupa_v_montana/", "text": "Вторият за ноември сняг отново натрупа най-много в Северозападна България. В 11 часа най-дебела е снежната покривка в Монтана – 27 см, съобщиха от Националния институт по метеорология и хидрология (НИМХ) към Българската академия на науките (БАН), цитирани от \"Фокус\". Във Враца снежната покривка е 21 см, а в Кнежа 18 см. В останалите райони на Северна България покривката е около 14 см. В София снежната покривка е 6 см. В Източна България вали дъжд, като до момента най-обилен е бил той на нос Емине – 69 л/кв.м, Ахтопол – 65 л/кв.м, и Бургас – 52 л/кв.м. От  Агенция \"Пътна инфраструктура\" съобщиха , че близо 800 машини са в готовност да чистят снега от републиканската пътна мрежа. Няма затворени пътища. Периодично се ограничава движението в определени участъци за снегопочистване.", "date": "2018.11.28", "title": "Най-много сняг натрупа в Монтана"}
{"url": "https://www.dnevnik.bg/bulgaria/2018/11/28/3353132_kratki_novini_vlak_blusna_i_ubi_jena_krai_stara_zagora/", "text": "Пожар горя в складове на митниците в Кремиковци Сигнал за пожар, възникнал в складови помещения за дрехи в кв. \"Кремиковци\", е подаден днес към 12.40 часа. На място веднага са насочени девет пожарни автомобила и екипи, които гасят огъня в два от складовете. Това съобщиха за Агенция \"Фокус\" от пресцентъра на МВР. Няма данни за пострадали. Три проекта получиха сертификати за инвеститори През 2018 г. до момента по Закона за насърчаване на инвестициите са сертифицирани 23 проекта на обща стойност 800 млн.лв., които ще разкрият над 2000 нови работни места. Това заяви министърът на икономиката Емил Караниколов, който връчи три сертификата за инвестиция на \"Бер-Хелла Термоконтрол\" ЕООД, \"Аксидиа\" АД и \"Турбо Гарант\" ЕООД. Инвестициите по проектите възлизат на над 36 млн.лв. и се очаква да създадат близо 400 работни места. Спецпрокуратурата повдигна обвинения на осем души от Бургас и София за наркотици Те са задържани на 27 ноември при специализирана операция в двата града. На седем от тях е наложено задържане до 72 часа. Прокуратурата ще поиска постоянно задържане, а на осмия е забранено да напуска страната и е с парична гаранция. Разследването установило, че групата е сформирана през февруари и е разпространявала предимно марихуана в Бургас, и кокаин в София. При направените претърсвания са открити наркотици. Част от задържаните са вече осъждани за разпространение на наркотици. Сред обвинените има хора от фен клуба на \"Левски\" в Бургас. Омбудсманът вижда нарушение на права с \"бонус-малус\" Такова становище е изпратила тя до Комисията за финансов надзор, автор на наредбата. Според Манолова предлаганите текстове оставят впечатлението, че защитават интересите на застрахователите. Тя не смята, че е редно предвидените облекчения или утежнения на \"Гражданска отговорност\" да се свързват с автомобила, а не с водача. Предлага Комисията, МВР и Министерството на транспорта да направят задълбочена оценка на ефекта от приемането на подобни текстове. Влак блъсна и уби жена край Стара Загора Инцидентът е станал в района на гара Стара Загора, предаде БНР. Загиналата жена е пресичала на нерегламентирано място. Инцидентът е станал в 8.45 часа с влака от Бургас за София. Композицията ще остане на място до приключване на огледа. Според очевидци загиналата е била клошарка, която е пресичала в района на старите гробища. Била е с качулка заради дъжда и вятъра и вероятно не е чула и видяла приближаващия се влак. В района на инцидента често пресичат граждани, мястото не е регламентирано, няма прелез, а точно там се събират двете железопътни линии от Тулово и от Бургас. Бизнесменът Виеслав Новак ще бъде почетен консул на България в Краков България открива консулство в Краков и назначава полския бизнесмен Виеслав Новак за почетно (нещатно) консулско длъжностно лице. Това реши правителството на днешното заседание, съобщава правителствената пресслужба. Седалището на консулството ще бъде в Краков, а консулският окръг обхваща територията на Малополско воеводство. Изявени български дейци на изкуството и културата бяха наградени с почетен знак \"Златен век\"  На официална церемония в галерия \"Средец\" министърът на културата Боил Банов връчи почетен знак \"Златен век\" на български дейци на изкуството и културата. Сред наградените са актрисата Татяна Лолова, поетът Иван Цанев и актрисата от Музикалния театър \"Стефан Македонски\" Теодора Георгиева.", "date": "2018.11.28", "title": "Кратки новини: Пожар гори в складове на митниците"}
{"url": "https://www.dnevnik.bg/bulgaria/2018/11/28/3353141_blizo_8_mln_lv_shte_poluchat_dopulnitelno_obshtinite/", "text": "На заседанието си днес правителството отпусна допълнително по бюджетите на общините 7 991 315 лева за 2018 г. за компенсиране на безплатния транспорт на деца и ученици, съобщи пресслужбата на Министерския съвет. Парите за превоз са неотложен разход за образователната системата, за да се изпълни една от основните мерки за осигуряване на равен достъп до качествено образование на всички деца. Общо 7 400 000 лв. ще бъдат осигурени от централния бюджет, а останалите 591 315 лв. – от бюджета на Министерството на образованието и науката.", "date": "2018.11.28", "title": "Близо 8 млн. лв. допълнително ще получат общините за транспорт на учениците"}
{"url": "https://www.dnevnik.bg/sport/2018/11/28/3353129_nikolai_mihailov_shte_mi_triabvat_minimum_deset_dni_za/", "text": "Новопривлеченият вратар в \"Левски\" Николай Михайлов заяви, че ще има нужда от поне десет дни, за да влезе във форма и да е готов за игра. Бившият национал проведе втората си тренировка със сините. Михайлов посочи, че познава добре тялото си и ще усети кога е в подходящо състояние за игра. \"Когато се почувствам готов, то ще си проличи на тренировките. Десет дни ще ми трябват със сигурност. Това е миниподготовка за мен, не мога да рискувам със себе си и с \"Левски\".\" Стражът заяви, че отборът повече не бива да губи точки срещу по-непретенциозни отбори. Миналия кръг сините  изненадващо паднаха с 1:3 от \"Ботев\" (Враца) в София  и вече са на седем точки от \"Лудогорец\" и на четири от ЦСКА. \"Програмата до края (на годината) е в полза на \"Левски\" и трябва да си взимаме точките. Трябва да спрем да броим точки, има много време до края. Повярвайте ми, всички ще губят точки - и \"Левски\", и ЦСКА, и \"Лудогорец\". Това са претендентите за титлата, това е ясно\", каза Михайлов. И добави, че ще опита да помогне на \"Левски\" да стигне до първо отличие в последното десетилетие. \"Малко ми звучи несериозно десет години такъв клуб да няма никакви трофеи.\" В следващия кръг \"Левски\" приема \"Дунав\", а след това има още два мача в София - гостуване на \"Септември\" и домакинство на \"Етър\". Последният двубой за календарната година е гостуване на \"Берое\".", "date": "2018.11.28", "title": "Николай Михайлов: Ще ми трябват минимум десет дни за влизане във форма"}
{"url": "https://www.dnevnik.bg/bulgaria/2018/11/28/3353150_pravitelstvoto_reshi_remontut_na_su-25_da_e_do_100_mln/", "text": "Докато тече процедурата за покупка на нови изтребителя за армията, кабинетът реши да отпусне близо 200 млн. лв. за ремонт на руските бойни самолети, които са на въоръжение в момента. Това се налага, за да може България да изпълнява ангажиментите си към НАТО за опазване на въздушното пространство. Необходимите средства за ремонтите на самолетите Су-25 ще бъдат в размер на до 99 млн. лв. с ДДС, реши правителството на редовното си заседание. Кабинетът прие проекта за инвестиционни разходи за възстановяването на летателната годност на Су-25 до придобиването на новия тип боен самолет. Парите за ремонтите ще бъдат осигурени на Министерството на отбраната чрез преструктуриране на разходите по централния бюджет за 2018 г. Преди седмица се разбра, че вицепремиерът  Красимир Каракачанов е одобрил сделката с беларуския \"558 Авиационен ремонтен завод\" в Барановичи за ремонт на бойните самолети Су-25 . Това е станало с негова заповед от 16 ноември. Преди това той спря процедурата и я върна за предоговаряне. В последната заповед на министъра се казва, че стойността на договорите по рамковото споразумение, което ще сключи Министерството на отбраната с беларуския завод, не може да превишава 20 962 967 евро без ДДС. Това е сумата, на която министерството може да сключва договори без санкция от правителството и парламента. В същото време в документа пише, че \"сумата от 42 186 693,11 евро без ДДС ще може да бъде достигната само след възникнала необходимост от страна на възложителя и приет с решение на Министерския съвет проект за инвестиционен разход...\". Това е таванът, на който правителството може да сключва договори за инвестиционни разходи. Ремонтът на осем МиГ-29 ще струва до 97.5 млн. лв. Правителството реши още да отпусне до 97.5 млн. лева за ремонтите на осем самолета МиГ-29. Проектът за осигуряване на летателната годност на бойните машини е част от задълженията на България по опазването на въздушното пространство на НАТО. Правителството одобри също така допълнителни разходи по бюджета на Министерството на отбраната за 2018 г. в размер до 45.7 млн. лв. за сключване на договори за осигуряване на летателната годност на самолети МиГ-29 по рамково споразумение с AO \"РСК \"МиГ\". Какво трябва да се случи Според инвестиционния проект на правителството, който е одобрен от парламента, поне два нови изтребителя трябва да бъдат доставени до две години от подписването на договора, а всички поръчани да се доставят в рамките на три години от първата доставка. Процедурата е за покупка на 8 или 9 изтребителя на обща стойност 1.8 млрд. лв. Сумата включва купуването на самолетите, средствата за наземното им обслужване, за обучение на пилотите и инженерите, въоръжението и поддръжката за 3 години. Плащането ще бъдат разсрочено за 9 години. На втория етап от проекта трябва да се купят още 8 изтребителя и тогава да се снемат от въоръжение МиГ-29.", "date": "2018.11.28", "title": "Правителството реши ремонтът на Су-25 да е до 100 млн. лева"}
{"url": "https://www.dnevnik.bg/evropa/2018/11/28/3353153_frenskiiat_premier_potvurdi_kursa_kum_povishenie_na/", "text": "Френското правителство няма да промени решението си да повиши данъка за отделените парникови газове от 1 януари, заяви днес френският премиер Едуар Филип, цитиран от БТА. Той изрази готовност да се срещне с групата представители на  \"жълтите жилетки\" , които се опитват да убедят правителството да не увеличава данъка. \"Да, от 1 януари (данъкът ще бъде повишен)\", заяви Филип в отговор на въпрос в предаване на телевизия Бе Еф Ем. \" Президентът заяви , че курсът няма да се променя и ще се придържаме към него\", допълни той. Филип уточни, че повишение на данъка за отделяни вредни газове ще има всяка година. Наред с това премиерът потвърди готовността си да се срещне с представителите на \"жълтите жилетки\". Ако делегацията им иска да бъде приета, ще го направя, готов съм за диалог, отбеляза той. Филип каза още, че много от исканията на протестиращите са законни и трябва да бъдат чути. По повод растежа на покупателната способност Филип посочи, че за разлика от периода 2008-2016 година, когато тя се е понижавала, през последните две години покупателната способност расте. В отговор на искането да бъдат намалени разходите за чиновници, което бе предадено на министъра на екологичния преход Франсоа дьо Рюжи при вчерашната среща с представителите на \"жълтите жилетки\", той отбеляза, че правителството вече е съкратило държавните разходи в съответната сфера, макар че много французи са на мнение, че все още се харчи прекалено много. Движението на \"жълтите жилетки\" се появи във Франция в знак на протест срещу растежа на цената на бензина с 3 евроцента, а на дизеловото гориво - с 6.5 евроцента на литър. Част от увеличението се дължи на екологичния данък за отделяни вредни газове. От 17 ноември в цялата страна се провеждат спонтанни акции на протест.", "date": "2018.11.28", "title": "Френският премиер потвърди курса към повишение на екоданъка въпреки протестите"}
{"url": "https://www.dnevnik.bg/skorost/2018/11/28/3353186_taksimetrovi_shofyori_v_sofiia_poiskaha_minimalni/", "text": "Таксиметрови шофьори излязоха на протест днес пред Столичната община, предаде БНТ. Основните им искания са за въвеждане на минимални тарифи и повече стоянки. Настояват и да могат да се движат в бус лентите. Председателят на Националния таксиметров синдикат Райна Димитрова обяви, че се иска от Столичния общински съвет да бъдат въведени минимални тарифи от 98 ст. за дневна и и 1.14 лв. за нощна тарифа. Тя допълни, че обособените сега стоянки са нефункционални, защото са на места, където няма човекопоток.", "date": "2018.11.28", "title": "Таксиметрови шофьори в София поискаха минимални тарифи и да карат в бус лентите"}
{"url": "https://www.dnevnik.bg/bulgaria/2018/11/28/3353181_deistviia_na_ruskata_federaciia_kerchenskiia_proliv_sa/", "text": "Действията на Руската федерация в Керченския пролив и Азовско море към Украйна са недопустими. Двете страни трябва да проявят сдържаност. Това е позицията, приета от Съвета по сигурността към Министерския съвет, става известно от съобщение до медиите. По време на заседанието, ръководено от министър-председателя Бойко Борисов, се прие, че опасното нарастване на напрежението в Азовско море през последните дни е довело до задържане на украински кораби и техните екипажи, както и до раняване на украински военнослужещи. Съветът по сигурността счита, че тези действия са недопустими. \"В интерес на всички е Руската федерация и Украйна да проявят сдържаност, а напрежението да бъде преодоляно с диалог. Призоваваме руските власти да освободят незабавно задържаните плавателни съдове и техните екипажи. Очакваме Руската федерация да зачита свободата на преминаване през Керченския пролив в съответствие със задълженията на руската страна съгласно действащото международно право\", пише още в позицията. Съветът по сигурността към МС ще продължи да следи внимателно ситуацията, включително в тясно сътрудничество с партньорите в ЕС и НАТО. В понеделник премиерът  взе отношение по казуса  чрез съобщение в социалната мрежа \"Фейсбук\". Тогава той призова Русия и Украйна към разум и сдържаност. Парламентът на Украйна взе решение от 28 ноември в страната да бъде въведено военно положение. Всичко за решението и мерките, следващи от него, четете  тук . Мярката последва напрежението в Керченския проток, след като руските власти  откриха огън по три украински кораба, преминаващи през него .>", "date": "2018.11.28", "title": "Действията на Русия в Керченския пролив са недопустими, обяви правителственият съвет по сигурността"}
{"url": "https://www.dnevnik.bg/sviat/2018/11/28/3353148_rusiia_shte_razpoloji_oshte_raketni_kompleksi_s-400_v/", "text": "Русия ще изпрати зенитно-ракетно поделение с комплекси С-400 \"Триумф\" в Крим, предаде \"Интерфакс\", като цитира представител на въоръжените сили на страната. \"В най-близко време новата зенитно-ракетна система ще застъпи на бойно дежурство, за да защитава въздушното пространство на Руската федерация\", смята Вадим Астафиев, представител на Южния военен окръг. Това ще е четвъртото поделение с С-400, което се изпраща в Крим. Тези системи могат да поразяват цели на разстояние 400 км и на височина до 30 км. Решението да се изпрати нов комплекс земя-въздух идва след инцидента в Керченския проток. Въоръжената атака срещу три украински съда в протока, разделящ Черно и Азовско море и Кримския от Таманския полуостров (руска територия), повиши напрежението между Русия и Украйна тази неделя - безпрецедентен пряк военен сблъсък от анексията на Крим през 2014 г. Репортер на \"Ройтерс\" междувременно съобщи, че руски боен кораб - миночистачът \"Вицеадмирал Захарин\" - се придвижва към Азовско море. Агенцията отбелязва, че и сегашните три ракетни комплекса позволяват на Русия да контролира обширни участъци от небето над Черно море, а сега покритието на отбраната ѝ допълнително ще се увеличи.", "date": "2018.11.28", "title": "Русия ще разположи още ракетни комплекси С-400 в Крим"}
{"url": "https://www.dnevnik.bg/ot_vas/novini_ot_vas/2018/11/28/3353004_pri_krepostta_kalemegdan/", "text": "Калемегдан\"- част от средновековен крепостен град, разположена на десния бряг на р. Сава при вливането и в р.Дунав. Крепостта \"Калемегдан\" e пазител на Белград и ценен паметник в културно-историческото наследство на сръбския народ.", "date": "2018.11.28", "title": "При крепостта \"Калемегдан\""}
{"url": "https://www.dnevnik.bg/v_pamet/2018/11/28/3353205_pochina_makedonskiiat_dramaturg_goran_stefanovski/", "text": "Известният македонски драматург, сценарист и есеист Горан Стефановски е починал вчера на 66-годишна възраст във Великобритания, съобщи агенция МИА. Само преди около месец, на 24 октомври, той бе в София, за да бъде удостоен с почетното звание Doctor honoris causa на НАТФИЗ на тържествена церемония. След официалната част той участва в неформален разговор и изнесе майсторски клас за студенти, специалисти и журналисти.  Стефановски е автор на повече от 30 пиеси, сред които най-популярни са \"Диво месо\", \"Двойно дъно\", \"Татуирани уши\" и \"Черна дупка\". Последната е поставена няколко пъти на учебните сцени на НАТФИЗ и се играе и в момента под ръководството на проф. Иван Добчев. През последните години общо шест от текстовете му са поставяни на сцената на българските театри.  Роден в Македония, част от някогашна Югославия, още съвсем млад той става един от водещите драматурзи в страната. Пише основно за театъра, телевизията и киното. Пиесите, сценариите и есетата му са поставяни, публикувани и превеждани. През 90-те години на ХХ век творбите му отразяват болезнените промени и конфликти в разпадаща се Югославия и отзвука им в Европа. Стефановски работи с някои от големите европейски фестивали. Проектите му са фокусирани върху миграцията, прехода, търсенето на идентичност на посткомунистическия човек. Особено място сред работите му заема международният проект \"Хотел Европа\", копродукция на \"Интркулт\", Швеция с фестивалите \"Авиньон\", \"Бонер Биенале\", \"Виенски културни седмици\", \"Болоня – културна столица на Европа\". Успоредно с професионалната си кариера той е редовен университетски преподавател. През 1986 г. основава катедрата по драматургия при Факултета за сценични изкуства в Скопие, където е щатен преподавател до 1998 г. През 1990 г. е \"Фулбрайт\" стипендиант в университета \"Браун\" в САЩ. От 1998 до 2000 г. е гост-професор в Театралния институт в Стокхолм. Там през 2002 г. издава книгата си за драматургично писане \"Малка книга с капани\", преведена по-късно на пет езика, включително на китайски. За работата си Стефановски е отличен с редица национални и международни награди, сред които международната литературна награда \"Виленица\" през 2007 г. за творческите му постижения в литературата и есеистиката, както и \"Златна награда\" за изключителен принос в драматургията на Международния театрален фестивал в Нови Сад през 2009. През последните години Стефановски живее в Кентърбъри, Великобритания, и преподава в местния университет \"Крайст чърч\". Гост-лектор е и в магистърската програма по драматургия в Скопие.", "date": "2018.11.28", "title": "Почина македонският драматург Горан Стефановски"}
{"url": "https://www.dnevnik.bg/zelen/2018/11/28/3353209_evrokomisiiata_obiavi_plan_za_nulevi_netni_emisii_do/", "text": "Европейската комисия представи днес стратегия за Европа, с чиято помощ до 2050 г. тя ще се превърне в първата в света голяма икономика, която е неутрална към климата, заяви еврокомисарят по въпросите на климата и енергетиката Мигел Ариас Канете. \"Преминаването към неутрална по отношение на климата икономика е необходимо, възможно и е в интерес на Европа\", подчерта Канете. \"Необходимо е да се постигнат дългосрочните цели на Парижкото споразумение по отношение на повишаването на температурата. Това е възможно с помощта на съществуващите технологии и технологиите, близки до внедряване. Освен това в интерес на Европа е да спрем харченето на средства за внос на изкопаеми горива и да инвестираме в смислени подобрения на ежедневието на всички европейски граждани\", допълни еврокомисарят. Виолета Булц, комисар на ЕС по въпросите на транспорта, заяви, че целта е до 2050 г. да се постигнат нулеви нетни емисии. По думите й това изисква системен подход с превозни средства с нулеви и близки до нулевите емисии, силно увеличаване на капацитета на железопътната мрежа, много по-ефективна организация на транспортната система, основана на цифровизацията, стимули за промяна в поведението, алтернативни горива и интелигентна инфраструктура, а също и глобални ангажименти. Заместник-председателят, отговарящ за енергийния съюз, Марош Шефчович заяви: \"Не можем безопасно да живеем на планета, чийто климат е излязъл извън контрол. Но това не означава, че за да намалим емисиите, трябва да пожертваме средствата за съществуване на европейските граждани.\" \"Европа неизбежно ще продължава да се преобразява. Нашата стратегия сега ни показва, че до 2050 г. е реалистично да направим Европа не само неутрална по отношение на климата, но също и просперираща, като същевременно нито един европейски гражданин и нито един регион не бъде изоставен\", допълни той. Според последното специално проучване на Евробарометър (от ноември 2018 г.) 93% от европейците вярват, че изменението на климата е резултат от човешката дейност и 85% са съгласни, че борбата с изменението на климата и по-ефикасното използване на енергията могат да създават икономически растеж и нови работни места в Европа. Еврокомисията отбелязва, че пътят към неутралната спрямо климата икономика ще изисква съвместни действия в седем стратегически области: енергийна ефективност, внедряване на възобновяеми енергийни източници, чиста, безопасна и свързана мобилност, конкурентоспособна промишленост и кръгова икономика, инфраструктура и междусистемни връзки, биоикономика и естествени поглъщатели на въглерод, улавяне и складиране на въглерода с цел справяне с оставащите емисии.", "date": "2018.11.28", "title": "Еврокомисията обяви план за нулеви вредни емисии до 2050 г."}
{"url": "https://www.dnevnik.bg/citat_na_deniia/2018/11/28/3353213_citat_na_denia_az_cenzurata_v_evropa_niama_da_vurna/", "text": ". Това коментира министърът на културата Боил Банов в ефира на \"Нова телевизия\" По този начин той отговори на въпрос ще бъде ли наказана Яра Бубнова, и.д. директор на Националната художествена галерия, заради  изложбата  \"Сърцевина\" на Ода Жон. Провокативният  банкет  след събитието предизвика остри обществени реакции. ", "date": "2018.11.28", "title": "Цитат на деня: Аз цензурата в Европа няма да върна"}
{"url": "https://www.dnevnik.bg/sviat/2018/11/28/3353191_obiknoveniiat_incident_v_azovsko_more_e_predizborna/", "text": "Руският президент Владимир Путин нарече случилото се в Керченския проток в неделя \"нечистоплътна игра\" за удар срещу политическите противници преди изборите в Украйна, предадоха РБК и ТАСС. Попитан за инцидента, при който руските гранични служби стреляха по украински плавателни съдове и раниха и задържаха членове на екипажите им, Путин обяви, че става въпрос за \"провокация\", извършена от украинския му колега Петро Порошенко преди президентския вот в страната на 31 март догодина. Общо 24-ма души бяха задържани и изпратени в Симферопол, където следствието смята да им предяви обвинение за нарушаване на държавната граница. \"Всичко необходимо\" В Украйна влезе в сила  военно положение в 10 региона  заради инцидента. Първоначалният план на Порошенко и военния кабинет бе то да се въведе за два месеца, но това би попречило на президентските избори и затова мярката ще е в сила 30 дни. Действащият президент е направил \"всичко необходимо, за да създаде препятствия за конкуренти от опозицията\", обяви Путин на инвестиционен форум. Според него \"обикновен граничен инцидент\" не може да е причина за \"пресилена\" мярка като военно положение (такова нямаше и при анексията на Крим през 2014 г.). През септември на подобен конвой бе предоставено разрешение за преминаване, след като изпълни всички изисквания, продължи президентът. Според него доказателство, че става въпрос за провокация, е и присъствието на офицери от контраразузнаването в Украйна (СБУ), \"ръководили тази операция\". Ръководителят на СБУ Васил Хрицак потвърди, че  на борда са били и служители на агенцията , но те са били на \"рутинна контраразузнавателна мисия\". Русия и Украйна  спорят за това  дали плавателните съдове са преминавали с предупреждение и дали са нарушили руската граница и военноморското право. Срещата с Тръмп Путин добави, че все пак се надява да се срещне с американския си колега Доналд Тръмп на срещата на Г-20 в Аржентина по-късно тази седмица. Вчера Тръмп каза пред в. \"Вашингтон пост\", че \"не харесва тази агресия\", извършена срещу украинските съдове. \"Може би ще се срещна (с Путин), може би дори няма да се срещна.\" Според Кремъл Вашингтон не е уведомявал Москва за отмяна на срещата и тя все още се подготвя. Говорителят на Путин Дмитрий Песков каза, че руските власти са запознати с изявлението на Тръмп, но срещата вече е одобрена и работата по нея е в ход.", "date": "2018.11.28", "title": "\"Обикновеният инцидент\" в Азовско море е предизборна провокация на Украйна, каза Путин"}
{"url": "https://www.dnevnik.bg/evropa/2018/11/28/3353216_holandskite_jeleznici_shte_plashtat_obezshteteniia_za/", "text": "Холандската национална железопътна компания ще създаде комисия с целта тя да проучи начини да бъдат изплатени индивидуални обезщетения заради ролята на железниците в масовото депортиране на евреи от нацистките окупатори през Втората световна война, предаде \"Асошиейтед прес\". В публикувано снощи изявление компанията \"Холандски железници\" (Ен Ес) посочва, че участието й в депортациите \"е тъмна страница в историята на Холандия и компанията\". Над 100 хил. евреи - 70 процента от холандската еврейска общност - не оцеляват до края на войната. Повечето са депортирани от Холандия и са избити в нацистки лагери на смъртта. Повечето от холандските жертви били събирани в градовете и превозвани с влакове към транзитни лагери в Холандия, а след това били изпращани към концентрационните, отбелязва \"Асошиейтед прес\". /БТА", "date": "2018.11.28", "title": "Холандските железници ще плащат обезщетения за депортации на евреи в нацистки лагери"}
{"url": "https://www.dnevnik.bg/kultura/2018/11/28/3353215_georgi_gospodinov_cheta_knigite_si_kogato_se_nalaga/", "text": "- Пиша и в двата случая. Идеята може да ти хрумне навсякъде. Но понякога, когато трябва да завърша нещо в срок, нямам време и не мога да чакам вдъхновението. Има случаи и в които не ти се пише, т.нар. writers block. Описани са различни начини за излизане от това състояние, но те са индивидуални. Например Фридрих Шилер е държал гнили ябълки в шкаф, защото миризмата на гнило е отпушвало вдъхновението му. Друг си топял краката в нещо си. Аз затова обичам поезията, защото тя се пише само по вдъхновение и то може да се появи навсякъде, във всеки момент. - Това винаги е странно. Обикновено се случва по задължение, най-често когато книгата се превежда на друг език. Защото преводачът винаги има въпроси и ти трябва да прочетеш цялата книга, за да можеш да му отговориш. Когато ги четеш, откриваш неща, които си могъл да напишеш по-добре. Някои неща може да се махнат. \"Естествен роман\" излезе преди 20 години и когато го чета, на места си казвам: \"Ей, тук можеше още.\" - Редактирам се основно докато пиша. Някои писатели го правят след второто или третото издание на книгите си, но това е основно с рекламна цел. Големите корекции, които правя, са докато пиша. - Веднъж получих едно писмо, след публикуването на \"И други истории\", от една читателка, която се беше омъжила благодарение на един от разказите. Тя имала приятел, който дълго време не й предлагал брак. В един ден тя му подарила книгата, като оставила бележка в началото на един от разказите: \"Ако искаш да спрем да се засичаме по летищата, направи нещо!\"", "date": "2018.11.28", "title": "Георги Господинов: Обичам поезията, защото тя се пише само по вдъхновение"}
{"url": "https://www.dnevnik.bg/zdrave/2018/11/28/3353230_elektronnata_zdravna_sistema_moje_i_da_se_provali/", "text": "Министерството на здравеопазването предупреди днес, че въвеждането на електронната здравна система е поставено пред сериозен риск заради обжалване на обществените поръчки за изграждането й. \"Министерството на здравеопазването счита, че спирането на обществената поръчка сериозно застрашава реализирането на проекта за изграждане на Националната здравна информационна система, чийто краен срок е 28.12.2019 г. Обжалването и блокирането на обществените поръчки по проекта застрашава както цялостното му изпълнение, така и реализирането на електронното здравеопазване в България\", се казва в съобщение на ведомството. И отбелязват, че това ще постави в риск намеренията за упражняването на прозрачен и ефективен контрол върху дейностите и разходите в здравеопазването чрез въвеждането на здравната информационна система. Срокът до края на следващата година по проекта от програма \"Добро управление\" е за реалното усвояване на парите. Поръчките трябва да се сключени далеч преди това, за да може раотата да е реално свършена до края на 2019 г. и да бъдат усвоени средствата. В средата на октомври министерството отново пусна поръчка за два етапа на проекта за \"Доизграждане на националната здравна информационна система\". До момента ведомството направи редица опити да поръча електронни системи, за да заработи електронното обслужване, но всички поръчки бяха обжалвани и спирани. Предишната отново беше оспорена пред Комисията за защита на конкуренцията, но преди произнасянето на звеното  министерството само реши да я прекрати , тъй като установи доста нередности в документацията и изискванията. И сегашната поръчка, обжалвана отново от ДЗЗД \"СТEМО – ГАМА КОНСУЛТ\", е спряна от Комисията за защита на конкуренцията, посочват от здравното ведомство. Електронната здравна система трябва да проследява пътя на пациента от началото на лечението му, ефекта от него, прегледи, назначени терапии, медикаменти и др. Ще въвежда и електронни услуги, досие, рецепти и т.н. Все още обаче министерството буксува на етап обявяване на обществените поръчки.", "date": "2018.11.28", "title": "Електронната здравна система може и да се провали"}
{"url": "https://www.dnevnik.bg/biznes/2018/11/28/3353240_na_irakli_chadurut_i_shezlongut_shte_struvat_do_7_lv/", "text": "Близо 3 месеца след като кабинетът обяви, че  търси концесионер на плажа \"Река Вая\" , който се намира в началото на плажната ивица на Иракли, днес правителството обяви, че това ще е \"Вая-Дир\" ООД. По време на целия срок на концесионния договор цената за чадър ще бъде до 7 лева, а за шезлонг - 7 лв. Фирмата ще трябва да инвестира над 1.7 млн. лв. за подобряване на достъпа до плажа. Таксата, която \"Вая-Дир\" ще плаща за концесията, е 54 хил. лв. без ДДС за всяка година от договора. Съдружници в фирмата са семейството Добрин и Лариса Иванови. Заедно със сина си Иван те са собствениците на 600 дка изкупени частни земи в местността Иракли. Фирмата на Добрин Иванов \"Емона 2000\" пък строи бунгала в района на Кладери, както се води местността, позната на всички като Иракли. Чрез фирмата \"Дарс инвест\" Иван Иванов е изготвил проект за изграждането на къмпинг вдясно от река Вая, където всяко лято се събират любителите на природата, за да къмпингуват, без да плащат такси и наеми. Преди началото на този летен сезон се разбра, че  в района са построени 17 бунгала, 6 апартамента и 2 къщи за гости.  Цялата територия до плажа е оградена, защото е частен имот. Единствено на тесния общински път, който отвежда до плажната ивица, не е поставена бариера. Правителството реши още \"Ривиера\" АД да продължи да стопанисва плаж \"Ривиера\", както го прави през последните 20 години. Компанията ще инвестира над 78 хил. лева в подобряването на пешеходния достъп до плажа и за указателни табели с информация за осигурения свободен достъп. За целия срок на договора за концесия цената на чадър и шезлонг ще е по 10 лв. Фирмата ще плаща по 321 хил. лв. всяка година за концесията. \"Албена\" АД пък е новият стар концесионер на плажа \"Албена\". В последните 25 години компанията стопанисва плажната ивица, като се задължава в рамките на новия концесионен договор да предлага чадър и шезлонг за по 7 лв. Фирмата ще плати 1.6 млн. лв. без ДДС за концесията.", "date": "2018.11.28", "title": "На Иракли чадърът и шезлонгът ще струват до 7 лв."}
{"url": "https://www.dnevnik.bg/bulgaria/2018/11/28/3353245_prikljuchi_rabotata_za_tozi_sezon_po_iztochvaneto_na/", "text": "Извършени са 40% от дейностите по източване на нефтени продукти от потъналия през 1921 г. край Созопол кораб \"Мопанг\". Това обяви директорът на изпълнителна агенция \"Морска администрация\" Живко Петров във връзка с приключването на работата за този сезон, съобщи пресцентърът на министерството на транспорта. Той информира още, че дейностите ще бъдат възобновени през пролетта при подходящи метеорологични условия. През септември  започна източването  на мазута от резервоарите на кораба. Днес Петров представи резултатите до този момент, като посочи, че до сега са разплатени 687 405 лева, фактурираните - 1 098 000 лева, които възлизат на около 40% от отпуснатия бюджет от 2.5 млн. лева. До приключване на работите за сезона са източени 400 кубика нефтоводна смес, като под вода е работено 24 дни, подготовката и мобилизацията на екипите преди фактическите дейности е била 5 дни. По първоначални разчети и по договор са предвидени 64 дена за цялостното източване на резервоарите. \"Веднага щом метеорологичните условия позволяват да бъдат подновени дейностите, ще продължи източването, като усилията на екипите са насочени това да стане преди началото на активния туристически сезон 2019 г.\", каза Петров. Той допусна, че на дъното на Черно море може би лежат още подобни кораби, като за следващата година е планирано обследване на потъналия през Втората световна война кораб \"Родина\".", "date": "2018.11.28", "title": "Източването на потъналия край Созопол кораб спира засега"}
{"url": "https://www.dnevnik.bg/sport/2018/11/28/3353242_petur_stoichev_sbudnah_mechtata_si_da_sum_purviiat/", "text": "Петър Стойчев определи победата си в ледените води на Антарктида като сбъдната мечта. През уикенда той  спечели п ървото в историята състезание по плуване в ледените води на Антарктида . В конкуренцията на 15 плувци от девет държави българинът стана шампион с близо минута преднина преди останалите. Състезанието се проведе в близост до остров Трините в залива Микелсон харбър. \"Вече съм в Аржентина, приключи 12-дневното ни приключение до Седмия континент. Най-вече съм радостен, че успях да спечеля първото организирано състезание в ледените води на Антарктида и да постигна мечтата, която преследвах. Именно да съм първият победител на Студения континент\", разказа Стойчев. Носителят на рекордните 11 световни купи в плувния маратон обясни кои са били най-големите трудности за него в изпитанието. \"Студената вода от минус 1.2 градуса, силният вятър, температура на въздуха от минус 3 градуса, но се концентрирах и намерих сили.\" Стойчев разкри, че е имал сили в запас накрая и затова е решил да пресече финалната линия с бътерфлай. \"Подкрепата, която вие ми оказахте, ми даде много сили. Благодаря на всички, които бяха с мен мислено или чрез медиите, както и тези, които ми изпращаха съобщения\", обърна се Стойчев и към своите фенове. Плувецът ще има няколко срещи в Буенос Айрес със Световната федерация по ледено плуване. Той ще участва в уточняването на календара за 2019 г., а през следващата седмица се завръща в България.", "date": "2018.11.28", "title": "Петър Стойчев: Сбъднах мечтата си да съм първият шампион на Антарктида"}
{"url": "https://www.dnevnik.bg/sport/2018/11/28/3353241_robi_kiin_obiavi_kraia_na_neveroiatnata_si_futbolna/", "text": "Ирландският нападател Роби Кийн обяви края на състезателната си кариера. Той заяви, че пътят му в професионалния футбол е надхвърлил детските му мечти. Ирландецът, който е на 38 години, игра за последно в индийския \"Атлетико де Колката\". Кийн е рекордьор по мачове за националния отбор (146) и е най-резултатният играч в историята на страната си с 68 попадения. За 23 години на клубно ниво е играл с десет отбора, като е отбелязал 325 попадения в 737 мача. \"Днес, след 23 прекрасни години, обявявам оттеглянето си като професионален футболист. От \"Кръмлин юнайтед\" през целия свят до места като Милано, Лондон и Лос Анджелис - никога не съм си представял как ще се развие футболният ми път\", заяви Кийн.  \"Той надхвърли всичките очаквания, които съм имал като лудо по футбола момче, израстващо в Дъблин\", посочва той. По думите му в началото на кариерата си е бил \"уличен футболист, изпълнен с надежда, огромни амбиции и устремен да успее\". \"Всичко, от което имах нужда, беше една възможност. Бих искал да благодаря специално на \"Уулвърхемптън\", че повярваха в мен и ми дадоха този шанс\", добави Кийн. Най-голяма част от кариерата му премина в \"Тотнъм\", където изигра близо 200 мача и вкара 80 гола между 2002 и 2008 г. На \"Уайт харт лейн\" той си партнираше в атаката с Димитър Бербатов. Сега той се насочва към ново предизвикателство, като влезе в екипа на новия селекционер на Ирландия Мик Макарти.", "date": "2018.11.28", "title": "Роби Кийн обяви края на футболната си кариера"}
{"url": "https://www.dnevnik.bg/evropa/2018/11/28/3353277_brekzit_shte_napravi_velikobritaniia_po-bedna/", "text": "При която и да е форма на Брекзит Великобритания ще бъде по-бедна в икономическо отношение, отколкото ако остане в съюза, показа анализ на британското правителство, цитиран от Би Би Си. Според официалните данни британският брутен вътрешен продукт може да намалее с до 3.9% след 15 години,  ако се осъществи планът за Брекзит  на премиера Тереза Мей. При излизане от ЕС без сделка икономиката ще се свие с до 9.3%. В изчисленията не се посочват конкретни суми за потенциалния ефект, но според независими експерти 3.9% от БВП би се равнявало на около 100 милиарда паунда годишно. Документът от 82 страници представя четири възможни сценария – предпочитаният от правителството изход с безпрепятствена търговия; стандартно споразумение за свободна търговия, което означава известни пречки на границата; норвежки тип споразумение, което ще означава свобода на движението, и излизане без сделка. По думите на финансовия министър Филип Хамънд  планираната сделка за Брекзит  съчетава повечето икономически ползи от оставането в ЕС с политическите ползи от напускането на съюза. Попитан дали Великобритания ще бъде по-бедна при сделката на Мей, той отговори: \"Икономиката ще бъде леко по-малка в предпочитаната от премиера версия на бъдещото партньорство.\" Според сделката на Мей Великобритания ще може да договаря търговски споразумение по време на преходния период след деня на Брекзит, 29 март 2019 г., но няма да може да ги прилага до края на въпросния 21-месечен преход, който е възможно да бъде удължен. Британските депутати  ще гласуват  дали да подкрепят сделката на 11 декември.", "date": "2018.11.28", "title": "Брекзит ще направи Великобритания по-бедна, прогнозира кабинетът в Лондон"}
{"url": "https://www.dnevnik.bg/evropa/2018/11/28/3353293_i_italiia_niama_da_podpishe_pakta_na_oon_za_migraciiata/", "text": "Италия няма да подпише глобалното споразумение на ООН за миграцията следващия месец, каза министър-председателят Джузепе Конте, вслушвайки се в исканията на вицепремиера Матео Салвини, предадоха ДПА и БТА. Споразумението трябва да бъде подписано на международна конференция в Мароко на 10-11 декември, но Италия няма да присъства на срещата, заяви Конте. Правителството реши да делегира на парламента решението дали да подкрепи договора или не, а депутатите няма да обсъждат въпроса преди конференцията. Конте каза в реч пред ООН през септември, че Италия подкрепя споразумението за миграцията, но промени позицията си, след като Салвини заяви вчера, че е \"напълно против\" договора. Италия е поредната страна, отказала се от пакта. По-рано тази седмица  Словакия заяви, че  няма да го подпише, а преди нея това направиха Австралия,  Австрия ,  България ,  Естония ,  Израел, Полша , Съединените щати, Унгария, Хърватия, Чехия и Швейцария.", "date": "2018.11.28", "title": "И Италия няма да подпише пакта на ООН за миграцията"}
{"url": "https://www.dnevnik.bg/bulgaria/2018/11/28/3353304_tavanut_na_pensiite_shte_e_1200_lv_ot_1_juli_ot_nego/", "text": "Максималният размер на пенсиите от 1 юли 2019 г. ще бъде 1200 лева, след като парламентът окончателно прие бюджета на Държавното обществено осигуряване (ДОО) за следващата година. Дотогава максималната пенсия остава 910 лева, както досега. Максималният размер на пенсията ще позволи над 40 хил. пенсионери, чиито пенсии сега са ограничени от тавана, от 1 юли следващата година да получат пълния размер на пенсиите си, каза след гласуването социалният министър Бисер Петков. \"Пенсиите от началото на следващата година ще се изчисляват по нов начин, който ще улесни бъдещите пенсионери при упражняване на правото им на пенсиониране. По- тясно ще обвърже осигурителните права с осигурителния принос\", каза още социалният министър За пенсиите, отпуснати през 2019 година, индивидуалният коефициент ще се изчислява от осигурителния доход от 2000 г. до датата на отпускане на пенсията, за период, не по-малък от 36 месеца. Ако осигурителният доход не достига, ще се взема предвид последният преди 1 януари 2000 година. Средният размер на пенсията на един пенсионер през следващата година ще нарасне с 24 лева в резултат на индексирането на пенсиите с 5.7% и по-високата тежест на осигурителния стаж и ще достигне 386.27 лева, каза Бисер Петков. \"Дългите и на моменти разгорещени дебати по бюджета на ДОО доказват, че въпросът за пенсиите е първостепенен политически въпрос. Няма как да не е така, след като в осигурителната система се осигуряват 2.8 млн. работещи българи. За над 2.1 млн. пенсионери тя осигурява основния им доход\", каза още Бисер Петков. Той обясни, че приходите от осигурителни вноски в бюджета на ДОО за следващата година нарастват с около 15% и покриват 2/3 от осигурителните плащания. Само преди 3 години те са финансирали по-малко от 50% от разходите по бюджета на ДОО. Той смята, че по- голямата финансова автономност и по-малката зависимост на бюджета на ДОО от държавния бюджет е безспорно достойнство. \"Минималната работна заплата е и минимален осигурителен доход. Този подход води до увеличение с 4.7% на средния минимален осигурителен доход\", каза още Петков. Мнозинството отхвърли идеята на БСП за преизчисляване на пенсиите. \"За\" гласуваха 71 депутати, \"против\" бяха 70, а 25 се въздържаха. Предложението на Корнелия Нинова беше пенсиите да се преизчислят със средноосигурителния доход за 2013 г. Според Нинова това щеше да струва около 800 млн. лв. на бюджета. Като източник на средствата тя посочи увеличението на максималния осигурителен праг. Беше отхвърлено и предложението на ДПС максималните пенсии да се определят с бюджета на ДОО от Народното събрание всяка година, а не да са 40% от максималния осигурителен доход, както беше прието. Минималната пенсия от 1 юли 2019 г. ще бъде 219.43 лв. Минималната пенсия от 1 юли 2019 г. ще бъде 219.43 лв., като дотогава ще остане сегашната пенсия от 207.60 лв. Минималният месечен размер на осигурителния доход за самоосигуряващи се за 2019 г. да бъде 560 лв., а максималният – 3000 лв. Минималният месечен размер на осигурителния доход за регистрираните земеделски стопани и тютюнопроизводители ще бъде 400 лв., което е под минималната заплата, но техни представители се оплакаха, че няма да могат да си плащат осигуровките. В момента минималният осигурителен доход е 510 лв., за земеделски стопани е 350 лв. Максималният осигурителен доход за самоосигуряващите се за 2018 г. е 2600 лева. От БСП и ДПС предложиха от 1 юли следващата година минималната пенсия да бъде 300 лева, което не бе прието от депутатите от мнозинството. \"За\" предложения от правителството бюджет гласуваха 110 народни представители, 65 бяха \"против\", а 18 се въздържаха. Темата с увеличаването на пенсиите предизвика голям дебат и размяна на обвинения между партиите. Филип Попов (БСП) поиска от \"патриотите\" да подкрепят вдигането на пенсиите до 300 лв., след като в предишния мандат имаха такова предложение. Лидерът на НФСБ Валери Симеонов припомни на БСП, че тогава БСП са дали едва 4 гласа за тяхното предложение и са се отметнали от обещанието си за подкрепа. Няма как да не се съобразиш с по-големия партньор в условията на коалиция, каза Симеонов. Ако не беше присъствието на патриотите, нямаше минималните пенсии да бъдат повишени на 200 лв., и то в началото на управлението, а не накрая, както вие правите - и следващият да му бере гайлето, добави Симеонов. Думите му предизвикаха Рамадан Аталай (ДПС), който иронизира Симеонов и се заигра с абревиатурата на \"Обединени патриоти\". \"Ако не бяха ОП, и Земята щеше да спре да се върти. Няма как само преди известно време да сте спечелили избори с обещание за 500 лв. пенсия и да излизате и да казвате, че ако не бяха ОП, нямаше да има 200 лв. пенсия\", каза Аталай. \"Това, което вие обещавахте, тези порции си ги разпределяте с агенцията за чужденците\", каза Аталай, като обърка името на агенцията за българите в чужбина. \"Уважаеми господин Рамадан, никога в програмата на ОП не е имало 500 лв. пенсия. Добре, че бяха ОП, че да нямаме още една протурска партия в парламента, и ОП станахте на четвърто място\", отговори Симеонов. \"Вие станахте трета партия и само преди една седмица ОП и си седнахте на мястото\", завърши Аталай, с което припомни, че Симеонов си подаде оставката като вицепремиер и се  върна в парламента като депутат. Парламентът продължава работата си по приемането на държавния бюджет.", "date": "2018.11.28", "title": "Таванът на пенсиите ще е 1200 лв. от 1 юли, от него ще се възползват 40 000 души"}
{"url": "https://www.dnevnik.bg/biznes/2018/11/28/3353320_chez_ne_vkara_ginka_vurbakova_v_rukovodstvata_na/", "text": "Общите събрания на акционерите на \"ЧЕЗ Електро България\" и \"ЧЕЗ Разпределение България\" отказаха да отстранят настоящите членове на надзорните съвети на дружествата и да назначат на тяхно място собственика на \"Инерком\" Гинка Върбакова и свързани с нея хора, пише  capital.bg.  За планираните рокади се разбра в началото на месеца . Те бяха включени в дневния ред на събранията по предложение на мажоритарния акционер – чешката компания CEZ, която притежава по 67% от българските публични дружества. На заседанието обаче представителите на CEZ са гласували против собственото си предложение и отхвърлили промените, въпреки че те трябваше да влязат в сила само под условие, че сделката бъде разрешена и купувачът заплати договорената сума от около 320 млн. евро. Представителят на мажоритарния акционер обясни, че CEZ е била уведомена от \"Инерком\", че приключването на сделката няма да се случи на предварително уговорената дата и заради това е взето решение към настоящия момент да не се пристъпва към предложените промени в органите на управление.", "date": "2018.11.28", "title": "ЧЕЗ не вкара Гинка Върбакова в ръководствата на българските си дружества"}
{"url": "https://www.dnevnik.bg/sviat/2018/11/28/3353256_nelegalnite_imigranti_v_sasht_sa_bili_na_nai-niskoto/", "text": "Броят на имигрантите без легален статут в САЩ през 2016 г. е намалял до най-ниското си равнище от повече от десетилетие, предаде агенция \"Асошиейтед прес\", като се позова на ново проучване. Изследователският център \"Пю\" съобщи, че през 2016 г. 10.7 милиона имигранти са били без легален статут в САЩ. Година по-рано такива са били 11 милиона души, а пикът е бил през 2007 г., преди спада в американската икономика. Тогава 12.2 милиона имигранти в САЩ са били без легален статут. Броят им през 2016 г. е най-ниската стойност от 2004 г., отбелязва \"Пю\". Спадът се дължи основно на намаляването на броя на мексиканските имигранти до 5.5 милиона души през 2016 г. от близо 7 милиона през 2007 г. Някои от тях са се завърнали в родината си, а други са били депортирани. През същия период броят на имигрантите без легален статут от Централна Америка се е увеличил на близо 1.9 милиона души от 1.5 милиона. Докладът бе публикуван в момент, когато администрацията на Доналд Тръмп взема енергични мерки срещу имиграцията и увеличава сигурността по югозападната граница, където хиляди централноамерикански семейства пристигнаха, за да поискат убежище, отбелязва АП. Във вторник американските власти арестуваха 42 души при сблъсък с мигранти на границата между Сан Диего и Тихуана. В доклада на \"Пю рисърч сентър\" се посочва още, че се е увеличил броят на имигрантите без легален статут от Индия и Венецуела, докато е намалял този от Бразилия, Колумбия, Еквадор, Корея и Перу. Броят на легалните имигранти пък е нараснал на 34.4 милиона от 28.3 милиона за период от девет години. Повече от половината от легалните имигранти в страната през 2016 г. са станали американски граждани.", "date": "2018.11.28", "title": "Нелегалните имигранти в САЩ са били на най-ниското си ниво за 10 години през 2016 г."}
{"url": "https://www.dnevnik.bg/evropa/2018/11/28/3353317_socialistite_v_evroparlamenta_iskat_proverka_po/", "text": "Групата на социалистите и демократите в Европейския парламент призова днес парламента и Европейската комисия да разгледат обвиненията за  незаконно предоставяне на българско гражданство , се посочва в съобщение на групата, цитирано от БТА. Отбелязва се, че този въпрос има отражение върху ЕС, защото с предоставянето на българско гражданство се получава правото за безпрепятствено пътуване и за работа в Общността. Социалистите допълват, че това е свързано с честността и сигурността, а подобни действия подкопават доверието в ЕС. Парламентарната група настоява еврокомисията да разследва и да предприеме действия при доказване на съмненията. Според социалистите става дума за поредния случай, в който европейски правителства \"продават гражданство на ЕС\". Социалистите настояват проверката на Европейската комисия да обхване всички държави от ЕС, както и Европейският парламент да предприеме \"всички съответни мерки\". Призивът идва почти месец  след ареста на председателя  на Държавната агенция за българите в чужбина Петър Харалампиев и главния секретар на организацията Красимир Томов в обвинение за търговия с влияние и взимане на подкупи. След арестите бившия директор на отдел \"Българско гражданство\" в правосъдното министерство Катя Матева обяви, че  има доказателства, че ВМРО и лидерът й Красимир Каракачанов се издържат от продажба на българско гражданство .", "date": "2018.11.28", "title": "Социалистите в европарламента искат проверка как се дава българско гражданство"}
{"url": "https://www.dnevnik.bg/sport/2018/11/28/3353329_dancho_lazarov_ostava_nachelo_na_bulgarskiia_voleibol/", "text": "Председателят на Българската федерация по волейбол (БФВ) Данчо Лазаров, който управлява от 2002 г., ще остане на поста си до 2021 г. Очакваното решение беше потвърдено след провеждането на общото събрание на федерацията в Казанлък. В началото на октомври Управителният съвет на БФВ гласува да продължи да работи в същия състав още три години. Това стана в отсъствието на вицепрезидента Любомир Ганев, който беше в Буенос Айрес за младежките олимпийски игри. Именно  Ганев изрази готовност да се кандидатира за президент на федерацията  в очакване на президентски избори. Управителният съвет (УС) на федерацията обаче предприе мерки това да не се стане. Ръководството на волейбола използва това, че решенията от общото събрание от 2015 г. бяха вписани в съда през април 2017 г. В деня преди общото събрание в Казанлък се проведе и заседание на УС. На него федерацията се е насочила към назначаването на чужденец за селекционер на мъжкия национален отбор. Към  вече обсъжданите имена на Силвано Пранди  и Стефан Антига са добавени и тези на бившия селекционер Камило Плачи и черногореца Игор Колакович. Би Ти Ви показа кадри от пищно тържество с участието на ръководителите на българския волейбол в навечерието на общото събрание. На купона се виждат Лазаров и президентът на европейската конфедерация Александър Боричич. Според сайта на БФВ Боричич е подчертал, че досега не е имало по-добра организация на световно първенство от съвместното му провеждане в България и Италия, както и че двете държави са установили нов стандарт в провеждането на световното първенство.", "date": "2018.11.28", "title": "Данчо Лазаров остава начело на българския волейбол до 2021 г."}
{"url": "https://www.dnevnik.bg/kultura/2018/11/28/3353258_bulgarska_grafika_izlojena_v_nai-prestijniia_muzei_v/", "text": "С огромен интерес от ценители, експерти, художници бе посрещната в Китай представителната изложба на българска графика, подредена в най-големия в света и най-престижен в Китай музей за графика China Printmaking Museum. Това е и първата, и единствена засега представителна (групова) изложба на друга държава в този музей, разказва художникът Велико Маринчевски, който е куратор на изложбата по покана на ръководството на музея и е селектирал творбите. Всъщност благодарение на него събитието е станало възможно. Миналата година Маринчевски е бил поканен да открие самостоятелна изложба в този музей. След неговата изложба е дошла и поканата да бъде представена съвременна българска графика. Десет български автори от различни поколения представят своите графични творби. Автори с отличаващи се индивидуални стилове, с ясен пластичен език и тематичност - от фигуралното до знака, от реалното до илюзорното, от рисунката до чистата абстракция. Доказали се, със солидни творчески биографии и категорично собствено място в българското изкуство, още през 70-те и 80-те години, наред с други имена, които не са вече между нас, променяха българското изкуство и го представяха пред света, носейки многобройни награди и известност от биеналета и триеналета на графиката. Вдъхновяващото поколение от майстори учители - Стоян Цанев, Иван Нинов, Христо Кърджилов, продължавайки през 90-те до днес – Димо Колибаров, Йохан Йотов, Румен Нечев, Юлиян Йорданов, Петър Великов, Тодор Овчаров... Графичните техники са класическите офорт, акватинта, суха игла, литография, както и смесена техника – колаграфия с висок печат, лито-офсет. Най-големият и престижен музей за графика в света вече е обогатил колекцията си със 77 творби на български автори. Цялата изложба е пожелана и влиза в колекцията на музея. Това е благодарение на силната подкрепа и поканата на директора и куратор на Музея г-н Ли Канг - ценител, меценат, блестящ график, човек с визия за развитието на графичното изкуство, разказва Велико Маринчевски. По думите му - благодарение на всеотдайната и професионална работа на директора на международния отдел на музея г-н Джао Джиачун. И, разбира се, на представените български творци.", "date": "2018.11.28", "title": "Българска графика е изложена в най-престижния музей в Китай"}
{"url": "https://www.dnevnik.bg/zelen/2018/11/28/3353339_elektromobilite_vse_oshte_sa_tvurde_skupi_kaza/", "text": "Все още електромобилите са твърде скъпи, а хората обичат ниските цени. Това заяви еврокомисарят по енергийния съюз Марош Шефчович  при представянето днес на предложенията  на Европейската комисия за отпадането от употреба на изкопаеми горива за превозите в ЕС до 2050 година. Той отбеляза, че днес дори търговците на автомобили не препоръчват купуването на електрически превозни средства. \"Необходимо е общо усилие за преминаването към електричество. Предстои ни много труден процес\", призна Шефчович. По неговите думи целите на ЕС за природосъобразна икономика са постижими дори с днешните технологии, но технологиите все още са твърде скъпи. Според Шефчович е допустимо държавите от ЕС да оказват бюджетна помощ при разработването на по-добри батерии. Инвестиционните фондове заявяват, че имат достатъчно свободни средства, но търсят добри проекти, в които да ги вложат, добави той. Шефчович отбеляза, че в служебно качество допринася за прочистване на природата с осигуряването на хибридни автомобили за Европейската комисия. Той препоръча хората да гасят осветлението в помещенията, в които не се намират, за да щадят природата. Шефчович определи като напълно достатъчен за градски условия пробегът на сегашните електромобили - около 300-400 километра между две зареждания. Еврокомисарят по енергетиката Мигел Ариас Канете посочи, че занапред държавите в ЕС трябва да намерят начин да спечелят хората на своя страна в преминаването към чисти превози. Той добави, че около 600 милиарда евро са нужни за осигуряване на достатъчно електрозарядни точки в ЕС. По неговите думи ЕС ще осигури част от средствата, но в основата трябва да бъдат привлечени частни инвестиции. Трябва да обсъдим как да помогнем финансово на хората да купят електромобили, как държавите да привлекат инвестиции в зарядни станции, къде в ЕС ще бъдат произвеждани батерии за многократна употреба, поясни Канете. Той добави, че Испания, Великобритания, Холандия, Полша и Дания вече са съобщили за намерението си скоро да прекратят употребата на автомобили с двигатели с вътрешно горене. \"Трябва ни сътрудничеството на гражданите - да строят природосъобразни домове, да карат чисти превозни средства. Гражданинът е в сърцевината на тези усилия, хората трябва да разберат към какво се стремим, за да получим подкрепата им. Политиците трябва да отговорят на тревогите на хората, но вярвам, че хората ще бъдат спечелени на наша страна\", каза Канете. Попитан той с какво допринася за природата, еврокомисарят съобщи, че все повече върви пеш и ползва електрически велосипед. В придобиването на нови средства за придвижване трябва да има търговски смисъл, хората обичат ниските цени, каза той. По неговите думи националните стратегии, които се очакват от държавите в ЕС за постигане на живот без вредни газове, ще дадат сигурност на частните инвеститори да насочат средства в този преход. Канете допълни, че целта е в ЕС до 2050 г. да отпадне употребата на изкопаеми горива в превозите, макар такива горива да може да бъдат използвани за други цели. Необходими са усилия в проекти, свързани с разпространението на електричество, а не за газопроводи, добави Канете.", "date": "2018.11.28", "title": "Електромобилите все още са твърде скъпи, каза еврокомисар Шефчович"}
{"url": "https://www.dnevnik.bg/sviat/2018/11/28/3353413_ruskiiat_poslanik_sravni_incidenta_v_azovsko_more_s/", "text": "Руският посланик в България Анатолий Макаров сравни инцидента в Керченския проток, при който руски гранични сили  стреляха по украински съдове , с хипотетично преминаване на руски танков батальон през балтийските страни. На среща с медии в София, за която  съобщава агенция \"Фокус\" , Макаров обяснява, помолен да коментира  ситуацията , че в случай, засягащ преминаване на руски сили през друга държава, отзвукът на засегнатите също би бил тревожен. \"Ще ви дам един пример: ако ние решим да вземем един танков батальон и да минем направо в Калининградска област, каква ще е реакцията на балтийските страни? Ако през тяхна територия минат танкове, без да реагират на каквито и да е запитвания,\" обяснява Макаров според агенцията. \"Навярно това би била тревога, навярно това би се смятало за нападение от страна членка на НАТО? Но когато се случва спрямо Русия, смята се за нормално,\" продължава с хипотезата посланикът. \"Русия била агресор. В какво е агресор? Нима сме навлизали в техните териториални води? Какво сме направили?\" Сравнението не е част от прессъобщението, публикувано от  посолството на Русия в България  на страницата му във \"Фейсбук\". Там са само поредица въпроси и отговори от среща с \"три български телевизии\". Сценарий, при който руски войски влизат в някоя от балтийските държави (с мотиви като защита на руското население), се обсъжда активно от 2014 г. на запад, откакто НАТО реши да укрепи източния си фланг след анексията на Крим от Русия през март същата година. Наскоро американската корпорация RAND обаче публикува анализ, според който подобно развитие е слабо вероятно. \"Дай боже, ако дойде ново ръководство\" Посланикът коментира като \"премерени\" изявленията на президента  Румен Радев  и премиера  Бойко Борисов  за инцидента. \"Това е абсолютно нормално поведение, израз на това, че трябва да намалим напрежението между страните,\" казва Макаров. Той също така допуска, че отношенията с Киев могат да се подобрят, \"дай Боже... ако дойде ново ръководство в Украйна\". Посланикът повтаря тезата на президента Владимир Путин, че става въпрос за  украинска акция за спасяване на рейтинга  на държавния глава Петро Порошенко. Според Макаров обаче президентът \"прави всичко възможно тези избори да не се състоят с оглед на ниския му рейтинг\". Самият Порошенко обяви в понеделник, че исканото от него военно положение (което  парламентът одобри ) няма да продължи 60, а 30 дни, за да не попречи на изборите през март. Макаров отрича Русия да се готви за война с Украйна и отхвърля всякаква връзка между съобщенията за разполагане на  военна техника в Крим и придвижване на руски кораб  към Азовско море.", "date": "2018.11.28", "title": "Руският посланик сравни инцидента в Азовско море с преминаване на танкове през Балтика"}
{"url": "https://www.dnevnik.bg/bulgaria/2018/11/28/3353414_jult_kod_za_studeno_vreme_i_viatur_e_obiaven_za/", "text": "Ниски температури и силен вятър се очакват в много области на страната утре. Предупреждението жълт код е обявено за повечето области с изключение на Кюстендил, Благоевград, Пазарджик, Пловдив и Стара Загора, където не се очакват опасни метеорологични явления. Силният вятър се очаква в южните области на страната. Днес снеговалежът обхвана цялата страна и създаде затруднения както в придвижването, така и в електроснабдяването. С най-голяма дебелина е снежната покривка в Монтана – 29 см. Това съобщиха за агенция \"Фокус\" от Националния институт по метеорология и хидрология при Българска академия на науките. Във Враца тя е 27 см, във Велко Търново - 21 см, в Кнежа - 20 см. Снежни виелици е имало във Варна, Русе, Разград и в станция Две Могили.  В Северна България снеговалежът привечер е отслабнал, докато в Южна България дъждът е преминал в сняг. През следващите часове и през нощта се очаква навсякъде дъждът да премине в сняг.  Поради нулева видимост е ограничено движението по пътя Шумен – Разград в участъка от Белокопитово, сочи справка на агенция \"Пътна инфраструктура\" към 18 ч. Обилен снеговалеж и снегопочистване ограничават за тежките камиони движението по път I-1 Ботевград – София в участъка Бебреш – Врачеш (премахнато в 19.30 ч.). Силен сняг, вятър, навявания и намалена видимост ограничават движението на тежки камиони на пътя Силистра –Добрич. Десетки селища останаха без ток заради аварии по мрежата, причинени от снега, паднали дървета и в различни региони на страната. През последните часове и усложнената зимна обстановка е довела до изключванията на електрозахранването в селата в област Кюстендил, съобщи Министерството на енергетиката. Екипите на дружеството ЧЕЗ работят за осигуряване на електрозахранването в района. БНР съобщи, че без ток са били населени места във Врачанско и Русенско.", "date": "2018.11.28", "title": "Жълт код за студено време и вятър е обявен за повечето области утре"}
{"url": "https://www.dnevnik.bg/sport/2018/11/28/3353290_pravitelstvoto_otpuska_oshte_19_mln_leva_za_arena/", "text": "Правителството обяви, че отпуска 18 799 067 лева за изграждането на \"Арена Бургас\". Средствата ще се използват за довършването на строежа на залата. \"В хода на изпълнението на дейностите по проектиране и изграждане на многофункционалното съоръжение и след извършени обосновки, допълнения, подробни изчисления, работни детайли, е установена необходимостта от изпълнение на допълнителни строително-монтажни дейности за реализация на проекта, които не се явяват промяна на инвестиционните намерения, а тяхно развитие, съобразено с възникнали обстоятелства, които не е могло да бъдат предвидени преди стартиране на изпълнението им\", се посочва в решението на министерския съвет. Първоначалните разчети бяха, че цялостната инвестиция ще е за 38 млн. лева. Впоследствие се разбра, че има поскъпване с над 10 млн. лева и  цената на  \"Арена Бургас\" ще достигне \"около 50 млн. лева\" . Тогава от Министерството на младежта и спорта обясниха пред \"Дневник\", че оскъпяването се получава, защото се е наложила промяна на предварителните планове. Оказало се, че има високи подпочвени води, а близостта до пътя довела до нуждата от изграждане на по-солидни подпорна стена и дренажна система, което променило целия проект. Отделно цената скочила заради лекоатлетическото оборудване, а също и заради по-голямото интериорно осветление и увеличаването на дебелината на стъклопакетите. При  откриването на \"Асикс арена\"  министър-председателят Бойко Борисов каза, че изграждането на \"Арена Бургас\" става приоритет в спортната инфраструктура, а целта беше залата да е готова до края на 2018 г. В средата на септември Борисов инспектира изграждането на залата и тогава се разбра, че  ще трябва още поне година, за да бъде завършена . Проектът в Бургас започна през 2014 г., когато за изпълнител беше избран консорциум, в който е свързваната с депутата Делян Пеевски фирма \"Водстрой 98\". През 2014 г. общината в града започна проекта с 5 милиона лева, отпуснати от кабинета на Пламен Орешарски по програмата за развитие на общините. По предварителни разчети с тези пари трябваше да се стигне до кота 0, а след това да се чака нова помощ от правителството. На следващата пролет Орешарски падна и това не се случи. Впоследствие през 2016 г.  правителството пренасочи предвидените за ремонт на Зимния дворец 35 милиона лева за довършването на \"Арена Бургас\" . По-късно беше сключен договор с община Бургас и държавата придоби безвъзмездно терена и го апортира в капитала на държавната \"Академика 2011\" ЕАД, която стопанисва най-големите спортни бази в страната. От спортното министерство заявиха през лятото пред \"Дневник\", че още при прехвърлянето на тези 35 млн. лева към \"Арена Бургас\" в министерския съвет е било обявено, че въпреки първоначалните планове очакваната стойност за изграждането е около 50 млн. лева. През юли спортният министър Красен Кралев инспектира ремонта и заяви, че има голям интерес от страна на потенциални спонсори, които да вземат името. Първият, изявил желание, бил \"Кауфланд\", обявиха тогава от министерството. По план \"Арена Бургас\" трябва да е първата зала в страната с лекоатлетическа писта, която покрива всички изисквания на международната федерация. Идеята беше България да кандидатства за европейско по лека атлетика в зала през 2019 г. Заради забавянето в изграждането погледите се насочиха към 2021 г., а по-късно Кралев заяви, че ще се иска домакинство през 2023 г. Залата ще е за 7200 души, като ще има подвижни и неподвижни трибуни.", "date": "2018.11.28", "title": "Правителството отпуска още 19 млн. лева за \"Арена Бургас\""}
{"url": "https://www.dnevnik.bg/zelen/2018/11/28/3353076_budeshteto_na_vugledobiva_razdelia_polsha_predi/", "text": "Лешек Яворовски, продавач на електроника, казва, че не може да обсъжда въгледобива в Полша с баща си. Накрая двамата се скарват, също като много семейства в южния минен регион Силезия. За разлика от баща си Едвард Лешек е нарушил вековната традиция в района и не станал миньор. 42-годишният мъж казва, че е време Полша, която е силно зависима от въглищата, да се откаже от опасната, скъпоструваща и замърсяваща промишленост. Само че за хората, които работят в мините, въглищата са самата същност на идентичността на Силезия въпреки огромните рискове за сигурността и здравето, които носят. \"Въгледобивните мини трябва да бъдат затворени, Силезия повече не се нуждае от тях\", казва Яворовски-младши. \"Те съсипват региона, въздуха и хората. По-добре е купищата пари, изсипани за тяхното поддържане, да бъдат използвани за създаване на работни места в иновативни и чисти сектори като информационните технологии\", твърди той. Не всички обаче мислят така. Томаш Млинарчик, на 43 години, който е оператор на тежка извличаща машинна техника в мина \"Вуйек\" в Катовице, казва, че въглищата са истинско съкровище. \"Ако нямаше въглища, нямаше да има работни места, аргументира се той. Ако затворим мините, тогава всичко наоколо ще фалира - магазините и други фирми, които произвеждат и доставят стоки в мините.\" Може би е изненадващо, че Полша бе избрана за домакин на тазгодишната световна среща на високо равнище за климата, която ще се проведе в главния град на Силезия, Катовице. Двуседмичната конференция, която започва на 2 декември, ще събере политически ръководители, учени и активисти от целия свят, за да преговарят как да бъде приложено Парижкото споразумение за климата. Договорът от 2015 г. определя целта глобалното затопляне да бъде задържано доста под 2 градуса по Целзий, а в идеалния случай - до не повече от 1.5 градуса - усилие, което според експертите ще изисква рязко съкращаване на въглеродните емисии, което може да бъде постигнато само със затваряне на работещите на въглища електрически централи през следващите десетилетия. За да дадат импулс на преговарящите, група активисти на \"Грийнпийс\" изкачиха във вторник 180-метров комин на най-голямата електроцентрала на лигнитни въглища в Европа - в Белхатов, Централна Полша. Целта им бе да подчертаят и належащата нужда изкопаемите горива постепенно да бъдат извадени от употреба. На глобален натиск са подложени и други държави, които горят въглища, като Китай, Индия, Австралия, Германия, Колумбия и Съединените щати, където президентът Доналд Тръмп казва, че ще извади страната си от Парижкото споразумение, за да избегне ограничаване на сектора. Полското правителство твърди, че Катовице е нагледен пример за това как един каменовъглен център може да бъде превърнат в модерен, екологично чист град. Мястото на конференцията е затворена мина, превърната в музей и културен център. Но въпреки създаването на \"зелен\" технологичен център и многобройни нови паркове през последните години хватката на въглищата върху Катовице и околностите остава здрава - нещо, за което свидетелства смогът, покриващ региона през голяма част от годината. Минната промишленост отдавна е източник на В продължение на десетилетия богатите местни находища на твърди, черни въглища били използвани за затопляне на домовете и произвеждане на електроенергия в цяла Полша. В края на комунистическия период преди близо 30 години около 400 хил. души са били наети в 70 каменовъглени мини. Миньорите получавали двойно над средната за Полша заплата и техният празник, Денят на Света Барбара, известен като Барборка, е отбелязван в цялата страна. Критиците твърдят, че митичният имидж на въглищата е поддържан отчасти чрез прикриване на смъртоносните злополуки и омаловажаването на екологичните вреди, причинявани от мините. Цели квартали в някои градове като Битом са били изоставени. От 1990 г. преходът на Полша към пазарна икономика доведе до затварянето на сериозно субсидираните, нерентабилни мини. Последвалите съкращения бяха посрещнати със съпътствани от насилие протести на миньори, които на свой ред станаха причина за скъпоструващи правителствени програми, включващи плащания за миньорите, за да се пенсионират предсрочно или да си сменят професията, както и финансови стимули за привличане на чуждестранни промишлени фирми като германския автомобилостроител \"Опел\". Въпреки съкращенията Полша е най-големият източник на въглища в Европа. През 2016 г. в страната са били произведени приблизително 70 милиона тона въглища, или 70% от производството в Европейския съюз, според министерството на енергетиката. Съкращенията обаче помогнаха на Полша да намали въглеродните си емисии с 30% - много повече от целта от 20%, която ЕС обеща да постигне до 2020 година. Само че подобно на съседна Германия Полша не може без въглища. Около 80% от енергията в страната все още идват от въглища. \"Ние като правителство искаме да имаме полски въглища за полската енергийна система\", каза заместник-министърът на енергетиката Гжегож Тобишовски, който отговаря за преструктурирането на въгледобивния сектор. Полските правителства едно след друго уверяват миньорите в Силезия, където живеят около 4 милиона души, че въглищата ще останат важен енергиен източник през следващите десетилетия. През 2040 г. делът на енергията от въглища в Полша трябва да се понижи до 50%, като остатъкът ще идва от възобновяеми източници и атомни реактори, каза Тобишовски. Въпреки че правителството признава, че ролята на въглищата ще намалее след време, производството от възобновяеми източници - които осигуряват около 15% от електричеството в страната - зацикли, отчасти заради неблагоприятни метеорологични условия, отчасти заради \"Полша не е виновна, че има толкова богати находища на горива, и въпросът е да ги използваме по най-ефективния начин и да ги имаме в нашия енергиен микс, както и да работим за намаляване на замърсяванията, на емисиите\", каза Михал Куртика, високопоставен представител на полското министерство на околната среда, който ще председателства климатичните преговори в Катовице. За да бъдат съкратени вредните емисии, около 7.2 милиарда злоти (1.9 милиарда долара) ще бъдат инвестирани до 2022 г. в модерни, по-чисти въгледобивни технологии. Както в семейство Яворовски, мненията за бъдещето на въглищата са разделени до голяма степен на поколения. За по-младите поляци перспективата да слизат все по-надълбоко под земята не изглежда кой знае колко привлекателна. Секторът е принуден да наема работници от съседна Украйна. Патрик Бялаш, инженер специалист по високите технологии и активист природозащитник, планира да предаде това послание у дома на предстоящата конференция за климата. \"Отказът от въглищата може да стане много по-бързо, отколкото наблюдаваме в действителност, но е необходима политическа воля, каза Бялаш. Просто трябва да седнем и да обсъдим бъдещето, защото с въглищата е свършено.\" /БТА", "date": "2018.11.28", "title": "Бъдещето на въгледобива разделя Полша"}
{"url": "https://www.dnevnik.bg/sviat/2018/11/28/3353424_vsichki_ukrainski_moriaci_ot_incidenta_v_kerchenskiia/", "text": "Районният съд в Симферопол постанови и останалите девет украински моряци на борда на трите украински съда, нападнати  при инцидента в Керченския проток , да бъдат арестувани, предаде ТАСС, цитирана от БТА. Същият съд реши вчера да остави в ареста 12 от общо  24-мата украински моряци , които в неделя влязоха в Азовско море от Черно море през Керченския проток. За трима (сред тях  сътрудник на украинските служби ) решението бе взето от друг съд - в Керч, тъй като те се намираха в болница в града. След изписване те ще бъдат откарани в следствения изолатор, уточнява \"Интерфакс\". Всичките задържани украинци ще останат 2 месеца в ареста. Русия обяви случилото се за незаконно преминаване на морската ѝ граница и с този аргумент нейни гранични сили  стреляха по двата бронекатера  \"Бердянск\" и \"Никопол\" и буксира \"Йени капу\". Украйна осъди днес, както подчерта, незаконното задържане от Русия на украинските моряци и изпрати до руското външно министерство протестна нота. Вчера на среща в София президентите на България и Полша, Румен Радев и Анджей Дуда,  призоваха Русия да освободи  украинските моряци.", "date": "2018.11.28", "title": "Всички украински моряци от инцидента в Керченския проток вече са арестувани"}
{"url": "https://www.dnevnik.bg/bulgaria/2018/11/28/3353428_pod_natisk_na_maikite_parlamentut_prehvurli_parite_za/", "text": "Под натиск на майките с деца с увреждания, които днес проведоха разговори и в Народното събрание, и с премиера Бойко Борисов, депутатите гласуваха изрично 71.5 млн. лв., предназначени за лична помощ на хората с увреждания, да бъдат записани в бюджета на Министерството на труда и социалната политика. \"Правя предложение за тези средства да преминат в бюджета на Министерството на труда и социалната политика, за да е ясно на всички\", заяви председателят на бюджетната комисия Менда Стоянова. Тя разясни, че тази сума първоначално е била записана в централния бюджет, защото не се е знаело как ще се финансират личните асистенти. Стоянова каза, че прави това предложение, тъй като майките на деца с увреждания не виждат обещаните 150 млн. лева, а със 71.5 млн. по-малко, и в тях се е породило недоверие, че парите за финансиране на личната помощ няма да бъдат дадени. Тези 150 млн., обещани от премиера, са факт в бюджета на МТСП, заяви тя.  По думите на председателя на бюджетната комисия в Закона за личната помощ, който е в процес на приемане, няма да има суми и това е правилно, а парите се намират в бюджета. Докато депутатите коригираха перата в бюджета премиерът Бойко Борисов се срещна с майките, обезпокоени, че финансирането няма да стигне след като законът за личната помощ влезе в сила на 1 септември догодина. Той увери, че обещаното от правителството ще бъде дадено. \"Ядосаха ме днес малко депутатите за това, че едните пари децата с увреждания са сложили на едно място в бюджета, а другите на друго\", коментира Борисов пред майките и пред медиите. \"В един момент от решен проблем, разбрали сме се, днес и вчера става скандал и се налага по нощите да се събираме и да уточняваме, че всъщност това, което сме поели като ангажимент, е свършено\", допълни той.", "date": "2018.11.28", "title": "Под натиск на майките парламентът прехвърли парите за личната помощ в \"правилното\" перо"}
{"url": "https://www.dnevnik.bg/bulgaria/2018/11/28/3353430_vunshnoto_ministerstvo_preporucha_da_ne_se_putuva_v/", "text": "Министерството на външните работи предупреждава пътуващите за и през Северозападна Турция, че са затворени за движение второстепенните пътища в посока Одрин-Хавса и Одрин-Къркларели. Мярката е в резултат от проливните дъждове в областта, преливането на реки и възможността за приливни вълни от микроязовири, пише институцията в съобщение, изпратено до медиите. По информация на Генералното консулство на Република България в Одрин, ГКПП \"Капитан Андреево – Капъкуле\" е отворен за движение, но преминаването през пункта се съобразява с променливата пътна обстановка. Препоръчва се на българските граждани по възможност да не предприемат пътувания в района в следващите 48 часа. При неотложни пътувания да се използва магистралата Одрин – Истанбул, като се следват указанията на граничните власти, пътните служби и полицията. В случай на нужда може да бъде потърсено съдействие от Генералното консулство на Република България в Одрин на телефони +90 2842 140 617 и +90 533 739 6140, както и на дежурния телефон за празнични и почивни дни +90 533 629 8164.", "date": "2018.11.28", "title": "Външното министерство препоръча да не се пътува в Северозападна Турция в следващите 2 дни"}
{"url": "https://www.dnevnik.bg/sport/2018/11/28/3353433_magnus_karlsen_zashtiti_svetovnata_si_titla_v_shaha/", "text": "Магнус Карлсен запази световната корона в шахмата. 27-годишният норвежец направи трета поредна успешна защита на титлата след победа с тайбрек срещу претендента от САЩ Фабиано Каруана. Карлсен защити ролята си на фаворит в ускорения шах и спечели тайбрека с 3:0, след като преди това нито веднъж не успя да пречупи своя съперник. Двамата влязоха в историята на двубоите за световната титла,  записвайки 12 ремите в 12-те класически партии. Тайбрекът предвиждаше до четири партии ускорен шах с контрола 25 минути плюс 10 секунди на ход. Първите три бяха достатъчни на Карлсен, за да приключи срещата в своя полза. Норвежецът игра с белите фигури в първата партия и принуди Каруана да се предаде на 55-ия ход. Във втората партия световният шампион стигна до победата само след 28 хода. След като взе солиден аванс, Карлсен имаше нужда от реми в третата партия, за да триумфира. Около 30-ия ход вече беше ясно, че Каруана няма шанс да се върне в мача. 27-годишният американец продължи да се бори, но в крайна сметка стисна ръката на съперника след 51-ия ход. За втори пореден път Карлсен печели световната титла след тайбрек.  През 2016 г. норвежецът надигра Сергей Карякин от Русия  след ремита в първите две партии ускорен шах и победи в третата и четвъртата. Карлсен стъпи на световния връх през 2013 г.,  когато победи Вишванатан Ананд с 6.5:3.5 точки . Година по-късно двамата отново се срещнаха в битка за шахматната корона и  норвежецът отново излезе победител (6.5:4.5 точки) .", "date": "2018.11.28", "title": "Магнус Карлсен отново защити световната си титла в шаха"}
{"url": "https://www.dnevnik.bg/sport/2018/11/28/3353438_voleibolistite_na_cska_zapochnaha_sus_zaguba_v_evropa/", "text": "Волейболистите на ЦСКА започнаха със загуба участието си на европейската сцена. Червените отстъпиха срещу белгийския \"Льовен\" с 1:3 (25:23), 18:25, 17:25, 20:25) в първи двубой от 1/16-финалите на третия по сила турнир на континента - CEV Cup. Двубоят се игра в зала \"Христо Ботев\" в София пред 250 зрители. ЦСКА започна в състав Пламен Шекерджиев, Красимир Гайдарски, Тодор Костов, Венцислав Георгиев, Владимир Станков, Симеон Александров и либерото Мартин Божилов. Тимът на Александър Попов изигра солиден първи гейм, в който взе ранен аванс от две-три точки и съумя да ги поддържа до края. Домакините пренесоха по-добрата си игра и във втория гейм, като успяха да поведат със 7:4. В този момент обаче се стигна до принудителна смяна за ЦСКА, която обърна развоя на мача. Шекерджиев получи контузия и вместо него се появи 15-годишният дебютант Георги Татаров. Играчите на \"Льовен\" се възползваха от ситуацията, направиха категоричен обрат във втория гейм, след което спечелиха убедително и следващите две части. Реваншът в Белгия е на 5 декември от 21.30 часа българско време. ЦСКА се нуждае от победа с 3:0 или 3:1, за да стигне до златен гейм. В противен случай българският вицешампион ще приключи европейското си участие.", "date": "2018.11.28", "title": "Волейболистите на ЦСКА започнаха със загуба в Европа"}
{"url": "https://www.dnevnik.bg/zelen/2018/11/28/3353442_zaradi_protestite_na_minyori_borisov_se_sreshtna_s/", "text": "След като миньори от комплекс \"Марица-изток\" протестираха днес в Раднево с искане за запазване на работните си места за следващите поне 20 г. и подготвят протест в София утре, премиерът Бойко Борисов свика тази вече среща в Министерския съвет с национално представителните синдикални и работодателски организации. В съобщението на пресслужбата се казва, че в разговора са участвали вицепремиерът Томислав Дончев, енергийният министър Теменужка Петкова, председателят на Комисията по енергетика в Народното събрание Делян Добрев, председателите на КНСБ и КТ \"Подкрепа\" Пламен Димитров и Димитър Манолов, председателите на КРИБ и на АИКБ Кирил Домусчиев и Васил Велев, както и представители на БСК, БТПП и ББългарската федерация на индустриалните енергийни консуматори. До напрежението се стигна след като държавният ТЕЦ в комплекса изпадна във финансово затруднение .заради поскъпналите въглеродни квоти, които е длъжен да купува заради замърсяващото си производство. Затрудненията на теца пък поставят под въпрос работните места и в мините. По-рано днес министърът на енергетиката Теменужка Петкова успокои,  че една четвърт от необходимите квоти за работата на ТЕЦ \"Марица-изток 2\" ЕАД вече са купени, а до 21 декември \"Български енергиен холдинг\" ЕАД ще купи всички останали. Въпреки това миньорските синдикати изразяват готовност да протестират в София в четвъртък. Какво каза Петкова на протестиращите четете  тук.  От съобщението на правителствения пресцентър за срещата при Борисов се разбира, че синдикалните организации са поставили въпроса за запазване капацитета на енергийния комплекс \"Марица изток\". Министър Петковаа ги е запознала с предприетите от правителството мерки. Тя е подчертала, че мините и топлоелектрическите централи от Маришкия басейн са от стратегическо значение за функционирането на енергийната система на България и региона. Обсъдена е и позицията на страната, която тя ще защити на предстоящата конференция в Катовице, Полша, свързана с климатичните промени. Приетата от Министерския съвет позиция не подкрепя по-амбициозни цели, свързани с въглеродните емисии, се напомня в правителственото съобщение. Приетата в началото на годината от ЕС цел е за намаляване на парниковите газове с 40% до 2030 г.  Според представителите на работодателските организации, цитирани в прессъобщението следва да се продължи предприемането на мерки за завършване процеса по либерализация на българския енергиен отрасъл. Участниците в срещата са се обединили около това, че продажбата на електроенергия по пазарни цени ще гарантира стабилност в отрасъла в дългосрочен план. Предстои провеждане на следваща среща по въпросите от енергийния сектор.", "date": "2018.11.28", "title": "Заради протестите на миньори Борисов се срещна с работодателите и синдикатите"}
{"url": "https://www.dnevnik.bg/citat_na_deniia/2018/11/28/3353426_citat_na_denia_ne_nie_biagame_ot_dolara_a_toi_-_ot_nas/", "text": "Това каза по-рано руският президент Владимир Путин на икономически форум на банка ВТБ. Той обясни, че събитията на финансовите пазари са събудили у много страни желание да създадат разплащателни системи \"в други валути\". \"Уверявам ви, ще го направим... просто не искаме да правим нищо толкова рязко, че да навреди на нас самите,\" добави Путин, цитиран от РИА \"Новости\" и РБК. Преди месеци, на среща на страните от БРИКС в Йоханесбург, той каза, че Русия ще продължи да използва долара в международни плащания, докато властите в САЩ не пречат на това. Русия говори за \"дедоларизация\" от началото на лятото, на фона на срив на курса на рублата, който освен на цените на петрола реагира и на очакването на нови санкции срещу страната. По темата наскоро говориха финансовият министър Антон Силуанов и икономическият Максим Орешкин. Според тях Русия може да пострада, ако САЩ въведат нови санкции и блокират руски сметки в американски банки и така се окажат засегнати и резерви в долари, пише онлайн изданието \"Лента.ру\". Самият Путин коментира за пръв път темата на срещата в Йоханесбург. \"Блумбърг\" отбеляза преди няколко седмици, че САЩ вероятно няма да бързат с въвеждането на санкциите, чийто  първи пакет бе обявен през август , в очакване за нови мерки след три месеца. Независимо от това руските власти споменават предложения за плащания с партньори в други валути като рубли, евро или юан. Не всички обаче са съгласни. Ръководителят на Сметната палата Алексей Кудрин смята, че националната валута не е достатъчно стабилна за целта и ще се наложи нов данък за \"валутна сигурност\", а ще изникнат и допълнителни рискове.", "date": "2018.11.28", "title": "Цитат на деня: Не ние бягаме от долара, а той - от нас"}
{"url": "https://www.dnevnik.bg/photos/2018/11/28/3353095_fotogaleriia_svetovnite_snimki_na_denia_-_28_noemvri/", "text": "Каскадьор кара мотоциклет в \"Колелото на смъртта\" на представление в Банкок, Тайлнад.", "date": "2018.11.28", "title": "Фотогалерия: Световните снимки на деня - 28 ноември"}
{"url": "https://www.dnevnik.bg/sport/2018/11/28/3353456_atletiko_porto_i_shalke_produljavat_napred_v/", "text": "Носителят на трофея в Лига Европа \"Атлетико\" (Мадрид), \"Порто\" и \"Шалке\" се класираха за директните елиминации на Шампионската лига. Испанският отбор си осигури място в осминафиналите след домакинска победа с 2:0 срещу \"Монако\". Мачът на стадион \"Уанда Метрополитано\" започна перфектно за \"дюшекчиите\", след като Беноа Бадиашил се отбеляза злощастен автогол още във втората минута. Коке напредна през центъра и стреля от дистанция, топката рикошира в тялото на 17-годишния защитник и излъга вратаря Диего Беналио. В 18-ата минута \"Атлетико\" стигна до второ попадения. Анхел Корея направи отличен пробив отляво и поднесе топката на Антоан Гризман. Френският национал овладя с десния крак и отбеляза с техничен удар с външен фалц с левия крак. \"Монако\" получи късна възможност да се върне в мача. В 82-ата минута Стефан Савич извърши нарушение в наказателното поле. Главният съдия Матиас Гестраниус отсъди дузпа и изгони защитника на домакините с втори жълт картон. Бившият играч на \"Атлетико\" Радамел Фалкао обаче пропусна от бялата точка. \"Атлетико\" записа четвърта победа от пет мача и събра 12 точки. Тимът на Диего Симеоне поведе с три точки пред \"Борусия\" (Дортмунд). Германците посрещат \"Брюж\" във втория мач от група А тази вечер и при победа ще си върна първото място заради по-добрите показатели в директните срещи. \"Атлетико\" обаче вече не може да бъде изместен от една от първите две позиции, тъй като има аванс от осем точки пред \"Брюж\". \"Монако\" допусна четвърто поражение и остава на последното място с една точка. В група D \"Порто\" и \"Шалке\" си осигуриха място в осминафиналите още преди мача помежду си тази вечер. Това стана факт, след като \"Локомотив\" (Москва) победи \"Галатасарай\" с 2:0 у дома. Руският тим записа първа победа, след като започна турнира с четири поредни загуби. \"Галатасарай\" остава с четири точки и вече не може да настигне \"Порто\" и \"Шалке\", които имат съответно десет и осем точки.", "date": "2018.11.28", "title": "\"Атлетико\", \"Порто\" и \"Шалке\" продължават напред в Шампионската лига"}
