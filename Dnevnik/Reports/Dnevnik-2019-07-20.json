{"url": "https://www.dnevnik.bg/sport/2019/07/20/3940793_ludogorec_razgromi_beroe_v_stara_zagora/", "text": "Лудогорец\" превключи на вълна първенство със зрелищен мач в Стара Загора. Тимът от Разград победи с 4:2 \"Берое\" в първия си двубой след  отпадането от квалификациите за Шампионската лига  през седмицата. По два гола за успеха на \"Лудогорец\" отбелязаха новото попълнение Жоржиньо и Клаудиу Кешеру. Двете попадения за \"Берое\" вкара Зоран Йосипович. След два кръга \"Лудогорец\" събра максимален актив от шест точки, колкото има и \"Черно море\". По-рано през деня  тимът от Варна победи ЦСКА на стадион \"Българска армия\" . Първата част предложи вихрено темпо, като положенията валяха пред двете врати. Кешеру стреля опасно с глава, а от другата страна Йосипович засече центриране, но ударът му мина встрани от вратата.      Първият гол за \"Лудогорец\" дойде бързо още в деветата минута. Жоржиньо беше изведен зад защитата, задържа умело и плъзна топката в близкия ъгъл на вратаря Душан Перниш. \"Берое\" показа зъби, като в центъра на събитията беше Рубен Бригидо. Той отправи силни удари отдалеч и веднъж застраши вратата след самостоятелен пробив, но Пламен Илиев се намеси отлично при ударите на футболиста на домакините. \"Лудогорец\" оцеля и удвои преднината си в 35-ата минута, когато отново се разписа Жоржиньо. Той вкара със силен удар от наказателното поле след продължителна атака, преминала през Абел Анисе и Дан Битон.      Футболистите на \"Берое\" поискаха дузпа в три случая, като впоследствие домакините получиха единадесетметров наказателен удар в добавеното време на първата част. Зад топката застана Йосипович, като нападателят отбеляза първото си попадение за тима. \"Лудогорец\" уби интригата в началото на втората част, когато в рамките на две минути Кешеру вкара два гола. При първия румънецът засече центриране на Антон Недялков отляво, а при втория задържа умело топката в наказателното поле, преди да се разпише. Двете попадения разбиха ритъма и секнаха устрема на \"Берое\". В края на срещата тимът от Стара Загора върна един гол отново чрез Йосипович, който засече центриране на Бригидо.", "date": "2019.07.20", "title": "\"Лудогорец\" разгроми \"Берое\" в Стара Загора"}
{"url": "https://www.dnevnik.bg/analizi/2019/07/20/3940633_naivistichni_vuzgledi_vurhu_nevuzmojnoto_reshenie_na/", "text": "                         Моделът на българското правосъдие изглежда непоклатим – то работи, изминат е кръг от всякакви препоръки и реформи. Системата движи и решава част от проблемите на бизнеса, решава донякъде споровете на гражданите и тотално се проваля по важните обществени въпроси. Ако погледнем отстрани – не че не може да ги реши, а напротив по-скоро приема решения наготово отвън. И в съда, и в прокуратурата обвиненията и влиянията са по линия на политиката. И ако това е по-малко изразено в съда, то в прокуратурата общественият конфликт, а оттам и заряд, са много по-изразителни. Именно реформата на прокуратурата не се случва нито в предприсъединителните години за членството ни в ЕС, нито в последващите наблюдения и конкретни препоръки, нито чрез поредицата конституционни промени. Всяка промяна по темата е съпътствана с удар именно от главния прокурор. Остава само един въпрос, по който не може да се увърта – изпълнението на мерките по изгубеното от държавата дело пред Европейския съд по правата на човека (ЕСПЧ) \"Колеви срещу България\". Необходимостта от въвеждане на независим механизъм за разследване и търсене на наказателна отговорност в случай на престъпление, извършено от главния прокурор, е задължителна генерална мярка в изпълнение на решението на Европейския съд по правата на човека от 2009 г. В последния си доклад от март 2019 г. Комитетът на министрите отбелязва, че въпреки засиленото наблюдение на изпълнението на това решение, българското правителство вече десет години не предлага конкретни мерки. Краят на 10-годишния институционален сън има будилник, настроена за 1 октомври 2019 г. Дотогава България трябва да представи законов механизъм за независимо разследване на главния прокурор при съмнение за извършено престъпление. - Въвличане и на председателите на Върховния касационен съд и Върховния административен съд в процедурата за разследване на главния прокурор – виждане, правещо на практика председателите на съдилищата още по-зависими от прокуратурата и главния прокурор и официално отречено от Съвета на Европа - При евентуално започване на разследване то да става отново от подчинени на главния прокурор - Редица неясноти (как позволение за наказателно преследване или отказ от такова ще се обжалва пред административен съд след като мярката е наказателна по своя характер). Това трудно може да се възприеме за решение на проблема, по-скоро е шут встрани от темата - опит за печелене на политическо време за едни и загуба на историческо време за обществото. - Тое е лесно постижимо, изисква само промяна на устройствен закон (Закона за съдебната власт) без да се отваря отново въпросът за Конституцията. Върши работа и да се отчете като политически възможното пред Съвета на Европа. Да ги пита ГЕРБ как така за редица други вредни за правосъдието законодателни инициативи намират повече от широки мнозинства, но за конструктивни държавнически дела все не им достигат гласове, но да оставим това - Предложението може да е плод на намерения, част от които вероятно и добри, но деятелността на Кирилов като председател на правната комисия разказва друга история. Тя включва \"среднощно\" законодателство, разминавания между гласувано от комисията и пленарна зала, изцяло лишени от смисъл и приложение текстове и ред други куриози. Организациите, които пряко се занимават с проблемите на съдебната власт, са критикувани, че не предлагат решения, като че ли пък са длъжни, напротив това е задължение на държателите на властта. Но да се опитаме да потърсим концептуално такова, което да облечем в конкретни текстове. При настоящия конституционен порядък главният прокурор осъществява надзор за законност и методическо ръководство върху дейността на всички прокурори и следователи като издава писмени инструкции и указания относно дейността на прокуратурата. Накратко – може всичко спрямо всички прокурори в системата, включително да възпрепятства действия срещу себе си. Тоест за да бъде разследван, трябва разследващият да бъде някой външен за системата. Кой да бъде той? Отговорът е прост – никой. Никой, защото нито един орган, извън прокуратурата няма правомощието да разследва и прави преценка дали да обвинява или не разследвания? Тогава следва да бъде прокурор, който обаче да остане извън \"методическото ръководство\" на главния, тоест да разполага с привременен статут на независим от главния прокурор. Този статут следва да се явява имунитет срещу дисциплинарни посегателства, кариерни препятствания и наказателни атаки на разследвания спрямо разследващия. Но и тук се натъкваме на практически и законови мини: - След като от имунитет (освен функционалния) са лишени всички магистрати с предишни конституционни промени, даването на привилегия на един е мярка в разрез с принципа на основния закон - Кой да бъде този еднократно независим за случая и при множество поводи за разследвания дали няма множество прокурори да променят статута си; - Създаването на нови безконтролни фигури е опасно. Възникват и редица спомагателни въпроси, които да изключат такова решение. Функцията на независим разследващ главния прокурор и повдигащ обвинение при основание за това да бъде изпълнявана от нарочен за целта орган. Тази хипотеза изглежда примамлива, тъй като би дала възможност на широк кръг експерти, включително и външни за прокуратурата лица, да участват. Но и този вариант изглежда непостижим поради факта, че държавното обвинение има монопол над дейността си. Тоест и тук стигаме до задънена улица, която води до въпроса за иницииране на конституционен дебат. Кой и кога – когато узреем и ако узреем политически като общество. Засега единствено палиативните възгледи изглеждат възможни.", "date": "2019.07.20", "title": "Наивистични възгледи върху (не)възможното решение на прокурорския проблем"}
{"url": "https://www.dnevnik.bg/bulgaria/2019/07/20/3936631_hristiianite_dnes_pochitat_sveti_prorok_iliia/", "text": " Българската православна църква днес почита паметта на свети пророк Илия. Църковният празник е наречен Илинден. Свети Илия е смятан за най-големия библейски пророк. Той е живял по времето на израилския цар Ахав. Името му означава \"Крепост Господня\". Житието на пророка представя как при смъртта му огнена колесница с огнени коне го отнесла с вихър на небето. Същия образ рисува и иконографията - Свети Илия е в позлатена небесна колесница, теглена от четири бели коня. Образът на пророка е централен и за българския фолклор. Според народните вярвания при подялбата на света на св. Илия се паднали \"летните гръмотевици, летните трескавици\". Затова той е господар на летните небесни стихии и градушката. Наричат го Гръмовник, Гръмоломник, Гръмодел. Свети Илия е силен, властен и сръдлив, затова сестра му никога не му казва кога е неговият празник - ако знае, би сторил чудеса на този ден. Народното поверие гласи, че на Илинден морето взима най-много жертви. Вярването е останало от времето, когато празникът се е отбелязвал по стар стил - на 2 август. По това време по българското Черноморие обичайно се появява  опасното мъртво вълнение . На този ден се спазва строго забраната за работа. В чест на светеца се коли курбан от най-стария петел и се изпича погача. Илинден е празник на кожарите, кожухарите, самарджиите и керемидарите.", "date": "2019.07.20", "title": "Християните днес почитат свети пророк Илия"}
{"url": "https://www.dnevnik.bg/sport/2019/07/20/3940463_kak_nba_tursi_sledvashtiia_lebron_djeims_s_mobilno/", "text": "В продължение на 15 години Леброн Джеймс доминира в Националната баскетболна асоциация (НБА) и с това си заслужи правото да бъде наричан един от най-великите играчи в историята. Възрастта на крилото на  \"Лос Анджелис лейкърс\"  обаче напредва и не са далеч годините, когато НБА ще търси своята нова емблема. В момента в шампионата играят някои изумителни таланти, но от НБА не се ограничават само с наличните звезди, а вече започват търсене по света, с което да открият своите нови играчи. Това обаче не се прави по традиционния начин със скаути и съгледвачи, а чрез мобилно приложение. Платформата HomeCourt (домашен корт) е приложение, което може да се ползва на телефони и таблети, като може да служи на професионалисти и на пълни аматьори. Мобилното приложение стана официален партньор на НБА, като сътрудничеството има три основни цели: да увеличи фенбазата на баскетбола по света, да накара повече деца да играят с оранжевата топка, както и да открият повече таланти в пазарите, които не са толкова развити. \"С това приложение вече не се налага да изпращаме скаути по целия свят, за да откриват деца. Младите могат сами да се обозначат на картата и по този начин да бъдат забелязани\", каза Андрю Яфе, който е вицепрезидент на НБА и отговаря за глобалната политика на организацията. НБА дори се включи в разработването и в разширяването на това приложение с парична сума. Един от отборите от Лигата \"Филаделфия 76ърс\" също е сред партньорите и благодарение на това може да избира играчи с предимство спрямо останалите. HomeCourt има своя свободна и платена версия. В приложението всеки човек задава своите физически данни, а то се грижи, за да регистрира неговите постижения, като води статистика. В HomeCourt има и опция с предизвикателства, при която приятели могат да се съревновават със своите постижения. HomeCourt ще бъде полезно и за отборите, които ще го ползват, за да откриват таланти. \"Най-добрите със сигурност ще бъдат канени на лагери в отборите от НБА. В момента приложението позволява на отборите, които го закупят могат да правят анализ на даден човек за неговите физически данни - разтег на ръцете, отскок и други\", добавят създателите. В дигиталната ера създателите на приложението вярват, че могат да обединят най-доброто от традиционния спорт и новите технологии, за да постигнат желан резултат. Ще доведе ли обаче той до намирането на нови звезди е още рано да се каже.", "date": "2019.07.20", "title": "Как НБА търси следващия Леброн Джеймс с мобилно приложение"}
{"url": "https://www.dnevnik.bg/analizi/2019/07/20/3940616_techut_na_danni_ot_nap_beshe_neizbejen/", "text": "                         Много се изговори и изписа по повод \"НАПлийкс\". Аз успях да се включа в какафонията с няколко телефонни интервюта и едно телевизионно. Но в такъв формат, дори да е по-дълго, не може да се изложи всичко в структуриран и систематизиран вид. Затова ще опитам тук. Към медиите през имейл в безплатна руска имейл услуга беше изпратен линк към архив са 11 GB данни от базите данни на НАП. Имаше как да се сдобия с данните, но по ред причини не съм ги разглеждал и анализирал все още – едната е, че имах доста друга работа, а другата – че все пак това са данни, които представляват защитена от закона тайна и нямам добра причина да наруша тази тайна. По информация на хора, които са разгледали данните, вътре има ЕГН-та, три имена и осигурителни доходи на милиони граждани, номера на лични карти, както и данъчни декларации, граждански договори, а също и данни от други инстутуции – Агенция по заетостта, Агенция Митници, Агенция за социално подпомагане. Има данни за чуждестранни юридически лица и любопитни данни, като например файл, озаглавен QneQnev. Дали изтичането на тази информация е фатално – не. Дали е голям проблем – със сигурност. Ако не беше, нямаше данъчно-осигурителната информация да се ползва със специален статус (и НАП често да ползва тайната на тази информация като аргумент да не обменя данни с други институции). Данни на почти всички български граждани са изтекли и това е огромен проблем, без значение колко се опитват някои политически фигури да го омаловажат. Няма официална информация как е станал пробивът, но на няколко места излезе слух, че е т.нар. SQL инжекция. Това звучи правдоподобно, така че ще коментирам него. SQL инжекциите са сред най-простите уязвимости – хакерът вкарва специално подготвен текст в дадено поле и получава контрол над базата данни, защото разработчикът не е \"почистил\" входните данни (и не използва т.нар. prepared statements). Това е псевдо-код, с който параметрите, подадени от потребителя, се \"залепят\" за заявка, която се изпълнява към базата. Е, ако хакерът вместо потребителско име попълни друга валидна заявка в полето, тя ще се изпълни. Създадената процедура може да бъде с произволен код, който да обхожда всички бази данни и техните таблици и да ги изпраща към определен IP адрес. В момента, в който хакерът може да изпълнява произволна, избрана от него заявка към базата данни, всичко е свършило. А откриването на тази уязвимост е тривиално дори и на ръка, а има достатъчно много инструменти, които сканират и откриват автоматично такъв тип уязвимости. Всяка организация с повече от 10 души трябва да прави регулярни проверки за уязвимост на системите си, за да предотврати поне най-тривиалните атаки. Защо? Това е сложният въпрос. \"Защото някой в НАП е некадърен или в най-добрия случай немарлив\" е простият отговор, но той не е достатъчен. \"Защото в администрацията не се дават пазарни ИТ заплати\" е отговорът, който министър Горанов даде, и той е отчасти верен, но е повърхностен. Тъй като преди 3 години се занимавах именно с дългосрочното решаване на този проблем, ще споделя по-задълбочени размисли. Длъжностите в администрацията са разписани в т.нар. класификатор. До 2016 г. там нямаше ИТ длъжности (ИТ кадри бяха наемани на общи експертни позиции). Тогава предложихме изменение на класификатора, така че да включим ИТ длъжности и то на максималните възможни нива на заплащане за съответния опит. Това, разбира се, пак е много под пазарните заплати, но е някаква стъпка. Паралелно това, с измененията в Закона за електронното управление направихме две неща. По-маловажното беше, че създадохме опция Държавна агенция \"Електронно управление\" да създаде програма за привличане на експерти от частния сектор, които краткосрочно да помагат за ИТ услугите на държавата. Нещо, което и аз правех тогава, но в мащаб. Нещо подобно на американските 18F/USDS. Това, излишно е да казвам, не се случва вече трета година. По-важното беше създаването със закон на държавно предприятие \"Единен системен оператор\". Идеята му е да може да дава пазарни ИТ заплати, като предоставя определени услуги на държавната администрация – технически задания, проектен контрол, тестове, в т.ч. за уязвимости, управление на поддръжката на инфраструктурата, консултиране на ключови проекти, спешни мерки по \"закърпване\" на проблеми, и др. Това предприятие също трета година е блокирано и не се случва. Изпълнителната власт, и Горанов в това число, като че ли осъзнаха нуждата от нещо такова след срива на Търговския регистър миналата година, но явно просветлението е било краткотрайно. И това не сме си го измислили ние – BRZ (Австрия) и GDS (Великобритания) са едни от примерите за подобни структури в Европа. Това, че има кадърни хора, е много важно условие, но не е единственото. Друг аспект са обществените поръчки и фирмите, които ги изпълняват. Резултатите там рядко са добри по много причини, които съм обсъдил в отделна статия. Причината за ниското ниво на информационна сигурност е човешкият фактор, който е следствие на политическа неадекватност. Но все пак има начин нещата да станат малко по-добре дори само с подходящо структурирани правила. С промени в наредбите към Закона за електронното управление въведохме редица изисквания за информационна сигурност, в това число шаблон за задание за всички нови проекти. В този шаблон изрично се говори за информационна сигурност и за уязвимости от тип SQL инжекция и XSS, така че проекти, създадени по този шаблон, да са съзнателно проверени за такива уязвимости, а наличието им да се явява неизпълнение на договор. Между другото, тогава НАП бяха против някои текстове, защото те вътрешно си пишели някои системи и някои изисквания не важали за тях. Самата уязвимост е един проблем, но защо след като хакерът е придобил контрол върху една база данни, той след това е могъл да източи толкова много други такива? Моето допускане е, че потребителят, с който уеб-приложението е ползвало базата данни, е имал пълни права върху всички бази на този сървър. Това е ужасна практика и трябва да бъде коригирана. Резонен е въпросът дали освен конфиденциалността на данните не е нарушен и интегритетът им – т.е. дали хакерът не е подменил данни. Теоретично е напълно възможно. Ако тези таблици са оперативни, а не първични, едва ли, но трябва НАП да провери данните спрямо резервните си копия. Течът обаче не значи, че всички системи в НАП са толкова \"пробити\". Хакерите винаги атакуват най-слабото звено в системата. Именно затова информационната сигурност е трудно нещо и не е еднократно усилие. Нужни са редица от мерки и постоянно внимание към множество детайли. Рискът никога не е елиминиран 100%, което е видно и от всекидневните пробиви в уважавани частни компании. Но една държавна институция няма право да допуска толкова прости за изпълнение (и за предотвратяване) пробиви. Да, бизнесът похарчи много, за да бъде в съответствие с GDPR, и изведнъж държавен орган се оказа най-неподготвен. Това оставя лош вкус в устата и е разбираемо цялото недоволство. Освен информационната сигурност, има още един аспект на GDPR, на който трябва да обърнем внимание – принципа на свеждане на данните до минимум. Иначе казано, НАП трябва да обработва само данни, които са й необходими и да ги задържа само толкова, колкото да е необходимо (което е друг принцип – този на ограничение на съхранението). В НАП, а и не само, наблюдаваме точно обратното – правят се всекидневни копия на данни от други администрации и те се пазят вечно. Винаги съм бил срещу тази практика, защото освен рисковете за теч на данните, създава и редица други рискове – например от неактуални данни. При електронното управление има т. нар. първични регистри. Те са единственият актуален и верен източник на данни и проверките трябва да се правят в реално време, а не върху техни копия. Тази практика трябва постепенно да намалее и да спре, като бъде заменена от директния обмен на данни между администрациите. Обмен, който освен всичко друго, оставя следа – кой, кога какви данни е чел и за кого. В съответствие с принципа на отчетност на GDPR. Друга мярка, която GDPR предвижда, е криптирането. Ако чувствителните данни бяха криптирани по определен начин, тогава SQL инжекцията можеше и да не бъде успешна. Дали Комисията за защита на личните данни (КЗЛД) ще наложи глоба на НАП или не, не знам. Дали има смисъл да се прехвърлят едни публични средства между институциите (и накрая – пак в бюджетната сметка) – също не знам. Но със сигурност НАП е трябвало да уведоми КЗЛД навреме, и съответно трябва да уведоми гражданите за теча. За целта НАП готви приложение, където всеки може да се провери дали данни са изтекли, което е добре. Проблемът със защитата на данните е голям в световен мащаб. Всеки ден текат данни от всякакви компании. Това не е оправдание за елементарните грешки на НАП, но поставя нещата в перспектива. А GDPR е опит да намали риска това да се случи. Разбира се, GDPR не може да спре теча на данни поради немарливост. Целта му е да направи такива течове по-малко вероятни и с по-малък ефект чрез редица мерки и по-важното – чрез няколко основни принципа, с които всички участващи в изграждането и оперирането на софтуер да са наясно. Засега не е ясно дали успява да намали този риск. Какви мерки могат да се вземат на този етап. Краткосрочните: спиране на уязвимата услуга (вече направено), пълен одит на сигурността на всички системи не само в системата на Министерствоjf на финансите, ами в цялата държава. Проверка дали всички информационни системи са включени в одита на Държавна агенция \"Електронно управление\" и последователната им автоматизирана проверка за уязвимости. Средносрочните са провеждане на обучения на всички служител в ИТ дирекциите за информационна сигурност и защита на данните и запознаване с приложимата нормативна уредба, ама не само като членове и алинеи, а и какво стои зад нея. Евентуално сертифициране на всички първостепенни и второстепенни разпоредители по ISO 27001 (стандарт за информационна сигурност), макар че те вече имат това задължение според наредбата за общите изисквания за мрежова и информационна сигурност. Друга средносрочна мярка е насърчаване на т.нар. отговорно докладване (reposnisble disclosure). Хора, които откриват уязвимости и го докладват на органа, без да има риск да бъдат наказани (и дори срещу финансово възнаграждение). Такъв текст бяхме добавили в Закона за електронното управление, но при приемането не Закона за киберсигурност се е загубил. А дългосрочните мерки задължително включват повишаване на капацитета, което според мен минава най-накрая през създаване на Държавно предприятие \"Единен системен оператор\". Той няма да е панацея и със сигурност ще има свои проблеми за разрешаване, но е крайно необходим. Това, което по принцип препоръчвам всеки да направи, без значение дали данните могат да се използват директно за злоупотреба или не – да си активираме известия за движение по банкови сметки, както и за движения по партиди в търговския и имотния регистър. Само с ЕГН или дори с лична карта никой не може да ви вземе пари, имот или фирма, но по-добре човек да се застрахова, защото измамниците са изобретателни. Комуникацията на официалните лица може да се раздели на две части – от една страна тази на експертите в НАП, начело с пиара Росен Бъчваров, и от друга страна всички останали. Комуникацията от страна на НАП беше адекватна. Максимално бързо обясниха проблема, обясниха обхвата му, обясниха защо се е случило и какви мерки са предприети. В такива ситуации така се прави – казваш фактите, без да ги захаросваш, защото това не помага. Комуникацията от страна на политическите фигури (министър, депутати, премиер) стигна до висоти на неадекватността, които могат да обобщя като \"е кво толкова е станало\", \"руснаците заради самолетите ни хакват\", \"като има електронни услуги, ще има течове\" и \"е тоа хакер колко е добър само\". Нито едно от тези послания не помага по никакъв начин, освен може би сред партийните ядра, които вече имат опорки в споровете на маса. Хакерът първо беше руски, после уж го намериха и се оказа български. Първо, това, че хакер твърди, че е някакъв, не значи абсолютно нищо. Всеки може да си регистрира поща в Яндекс и да твърди каквото си иска. Дали заловеният наистина е извършител, ще реши съдът. ГДБОП трябва да събере доказателства и от тях да следва еднозначно, че той е извършителят. Дали намереният файл, в който се съдържа името му, е истински или не – не можем да кажем. Има много варианти, в които е истински. И такива, в които не е. Ако това не беше истинският хакер, може би истинският щеше да напише писмо, с което опровергава, че е заловен. Но трябва да е от същия имейл адрес (и пак няма гаранция, че не е дал паролата на друг). Проверка по онлайн форуми пък показва, че потенциално уличаващи коментари изчезват (форумът е собственост на работодателя му и изтриването може да е просто с имиджова цел). Дали хакерът е \"магьосник\" обаче, е сравнително ясно – не е. Злоупотреба с SQL инжекция може да направи почти всеки. Ако е оставил да бъде открит, значи не си е покрил добре следите. Какви биха били мотивите му – има много варианти. Просто адреналинът от това до пробиеш система на държавен орган е един мотив. Ако мога да цитирам любим филм (The Dark Knight) – \"Някои хора просто искат да гледат как светът гори\". Ако приемем хипотезата, че не е един самотен хакер, а група хакери, потенциално свързани с друга държава, тогава мотивите приемат съвсем друг характер. А тази хипотеза не можем да я изключим изцяло на този етап. Интересно е да се изследва архивът за всякакви странности – останали метаданни на файлове, останали служебни файлове, като този, в който пише името на хакера, хедъри на изпратените писма, скриптове и логове на иззетата техника, логове на сървърите на НАП. Все неща, които ГДБОП трябва да направи и от които ще зависи в крайна сметка присъдата. На този етап човекът е невинен и последно, като проверих Наказателно-процесуалния кодекс, присъди не се произнасят в интернет. В заключение, имаме много да научим от този инцидент. За информационната сигурност, за защитата на данните, за политическата адекватност и за дългосрочните реформи, чието неслучване води до очаквани ефекти. Такъв инцидент беше неизбежен при нивата на компетентност в администрацията. С това не казвам, че там няма никакви компетентни хора, а просто, че са малко и не могат да огреят навсякъде. Аз, например, съм кърпил системи, докато бях в Министерския съвет, но фокусът ми беше по-скоро към формулиране на решения на системните проблеми. Защото ще закърпя една система, а други три ще останат пробити. За такива инциденти трябва да се носи политическа отговорност. Дали чрез оставки или на избори, не знам. Но всеки инцидент е следствие от нечие действие или бездействие. Все пак, трябва да имаме предвид, че институциите ще продължават да обработват данните ни. Може би ще са по-внимателни какво събират и защо го събират, но те няма да изчезнат. И трябва да измислим как да \"сглобим\" някакво базово доверие към тях. Това е работа предимно на институциите – чрез мерките, които вземат и чрез говоренето им. Но е задача и на експертите, които коментират темата. Никой няма полза от пълно сриване на доверието, колкото и скандален да е един пробив. Все пак инцидентът е много сериозен и този път политическите ръководства трябва да разберат, че има системни проблеми за решаване, които не могат след всеки инцидент да смитат под килима. Кърпенето на дупки е до време, в един момент трябва да се подменя целият път.", "date": "2019.07.20", "title": "Течът на данни от НАП беше неизбежен"}
{"url": "https://www.dnevnik.bg/bulgaria/2019/07/20/3940666_hakeri_magyosnici_i_obvineniia_za_iztochenite_lichni/", "text": "Последната седмица измина под знака на  най-голямото изтичане на лични данни  от държавна институция в България и разпространението им до медиите, а след това и в интернет. В понеделник  анонимни хакери разпратиха до медиите  масив с личните данни на над 5 млн. български граждани и фирми, съдържащи чувствителна информация - ЕГН-та, адреси, банкови сметки, данъчна информация, плащания и справки за доходи, източени от системата на Националната агенция за приходите (НАП). До момента  има само един обвинен по случая  – 20-годишният Кристиян Бойков. Той  бе задържан още във вторник , в сряда прокуратурата му повдигна обвинение, а в четвъртък го смекчи и  реши да го освободи с най-леката мярка  \"подписка\". Бойков вече ходи на работа, а вчера бе засечен от екип на Нова телевизия пред офиса на фирмата, която се занимава с киберсигурност и т.нар. етично хакерство.  Той твърди, че е невинен  и се надява  да бъде доказано, че е натопен . От кого и по какви причини - все още не казва. Всички варианти са възможни - от вътрешен човек до тийнейджър Основният файл, който уличава Бойков в източване на данни от НАП, е фалшифициран, твърди в публикация във Фейсбук експертът по програмиране и компютърни технологии Светлин Наков. \"ZIP архивът, който изтече (minfin_leak.zip) е създаден под Linux. Подпъхнатият по-късно файл .~lock.DEC73_DETAILS.csv# е създаден под Windows, от някой друг, не от този, който е създал архива с експорта на Oracle базата данни на НАП от системата за възстановяване на ДДС\", обяснява Светлин Наков. Той смята, че уличаващият файл е променен и \"подпъхнат\" допълнително, тъй като е съмнително очевидно хакер да унищожи всички следи, но да пропусне точно тази. Пред \"Дневник\" той даде възможно обяснение и защо данните за хазарта се съдържат в базата данни от системата за възстановяване на ДДС – лицензите за Oracle са твърде скъпи и е възможно държавната администрация да е спестила като държи на един сървър и тези данни. Наков обясни, че на този етап няма как да бъдат изключени варианти. Възможно е Бойков действително да е хакнал базата данни на НАП, но тя да е разпространена от някой друг. Дори и да е влизал в системата на НАП, не е установено дали само той е имал достъп до тези файлове отвън. \"Ако са обрали дома ви преди 3 дни и са арестували Пешо, сигурно ли е, че и Гошо не е влизал\", даде пример Светлин Наков. \"Нашите хакери не влизат в данните на властите в Афганистан, например. Макар че за тях вероятно би било по-лесно. Просто техните данни не представляват интерес\", коментира Наков. Пред \"Дневник\" директорът на Главната дирекция \"Борба с организираната престъпност\" (ГДБОП) Ивайло Спиридонов каза, че Кристиян Бойков не е обучавал спецполицаи по киберсигурност,  както заявиха адвокатите му . Спиридонов обясни, че негови служители да ходили на съвместни обучения и курсове с представители на фирмата, в която работи обвинения. Спиридонов отрече служители на ГДБОП да са използвали съдействие и консултации от експерти от фирма TAD Group по разследвания и досъдебни производства. Той също посочи, че разследването продължава и се проверяват версиите и за съучастници. От министерството на финансите и НАП официално признаха за пробива, но успокоиха, че са източени около 3% от масивите, с които работят данъчните. Вчера бе разпространено и съобщение, в което се твърди, че  информацията е за около 4 млн. живи българи  и около един милион починали. Именно писмо от приходната агенция до прокуратурата стана и повод обвинението на Бойков да бъде смекчено и сега, ако бъде доказано, че е виновен, може да бъде наказан с глоба. В писмото на НАП се казва, че проблемът не е толкова сериозен и източените бази данни не могат да доведат до сериозни последици за гражданите и фирмите, защото не са част от \"критичната инфраструктура\". Същото твърдят и от ГДБОП с мотива, че такава  информация може да се намери в интернет  почти за всеки един човек, а подобни течове се случват навсякъде по света. Ако може, \"вълшебниците\" да съдействат  Обясненията на финансовия министър Владислав Горанов варираха през седмицата и  първо започнаха с извинение  към хората, чиито данни са източени. А след това Горанов продължи с: \"Данните са само 3%\", \" Ако нямаше електронни услуги , нямаше да има риск от изтичане\" и  на финала реплика към 20-годишния Бойков  - \"Можеше просто да дойде и да ни каже, че сме тъпи и изобщо не ги разбираме тези неща\". Всъщност експертът по киберсигурност веднъж вече е показал слабости в системата на друга държавна структура – Министерството на образованието и науката още през 2017 г. Тогава получил похвала и благодарствена грамота, че не е разпространил или подменил данните на 1.5 млн. ученици, а е съобщил за пробив в сигурността. Премиерът Бойко Борисов първо свика Съвет по сигурността. Двудневното му мълчание по темата беше последвано с възхищение от способностите и таланта на обвинения и пожелания такива \"магьосници’  да работят за държавната администрация . А ден по-рано Горанов обясни, че частният сектор бил много конкурентоспособен и с това намекна, че държавата не може да си позволи добри специалисти. Също вчера Борисов призна, че не разбира и няма да влиза в детайли по темата, след което помоли обвинения да съдейства и сам да декриптира компютъра си, за да може разследващите да видят какво има в него. Защото, по думите на Борисов, те такива защити не били виждали. После каза, че  виновните за хакерската атака ще си понесат отговорността . Опасно е да търсите в платформи дали данните ви са изтекли Докато  от НАП разработват система , по която всеки може да провери дали информация за него е станала публична, в интернет вече съществуват платформи, в които  може да направите справка, ако въведете ЕГН . Специалисти обаче предупреждават, че подобни справки може да са опасни. Докато институциите опитват да неглижират ситуацията с изтеклите лични данни, експерти предупреждават, че  личната информация може да бъде използвана  по всевъзможни начини и с нечисти намерения и ситуацията не бива да се подценява и омаловажава. Те  предупреждават, че има риск  да се увеличат фишинг имейлите, телефонните измами и други престъпления, а изтеклата информация да бъде използвана както в бизнеса, така и за изнудване на отделни хора. От тук нататък разследването срещу Кристиян Бойков продължава като най-важно е да бъдат изготвени експертизи. За целта обаче първо трябва да се декриптират компютрите, на които е работил той - лични и служебни. Освен това трябва да се направи подробен анализ на изтеклите лични данни и да се установи, доколкото е възможно изобщо, дали, кога и как те са били източени от НАП, от кого и как са били разпространени. Ако се съберат достатъчно доказателства срещу Бойков, прокуратурата може по всяко време да промени отново обвинението в по-тежко, а в обратния случай - да прекрати разследването срещу него и да го води срещу неизвестен извършител. Предстои да бъде извършен и цялостен одит  на системите за сигурност на НАП, а вероятно ще бъдат затегнати правилата по отношение на електронната сигурност и в много други институции като превантивна мярка срещу нови опити за хакертска атака. Има възможност през следващите месеци да започне вълна от дела заради изтеклите данни. Министър Горанов каза, че държавата е готова да плати обезщетение на гражданин, но само, ако докаже, че изтичането на данните действително му е навредило. Освен това НАП също може да бъде санкционирана от Комисията за защита на личните данни.", "date": "2019.07.20", "title": "Хакери, \"магьосници\" и обвинения за източените лични данни от приходната агенция"}
{"url": "https://www.dnevnik.bg/sport/2019/07/20/3940648_fotogaleriia_izpitanieto_narecheno_velonosen_pohod/", "text": "Борислав Йорданов  . Колоездачът измина 440-километровото разстояние от Боровец до крепостта Мезек за 2 дни, 4 часа и 39 минути.", "date": "2019.07.20", "title": "Фотогалерия: Изпитанието, наречено \"Велоносен поход Рила - Родопи\""}
{"url": "https://www.dnevnik.bg/detski_dnevnik/2019/07/20/3938575_shtom_decata_navurshat_dve_trugvaite_na_planina/", "text": "                         \"На планина с деца\" е наръчник с идеи и съвети, които ще убедят и най-скептичните читатели, че организирането на поход с най-малките на възраст туристи е напълно възможно и че носи много положителни емоции, развива качества и възпитава ценности. Историите на дядо Владо, който вече 15 години ходи с внуците си из Рила, Пирин, Родопите, а и не само там, ще мотивират всеки, който обича природата, да избере подходящ маршрут и да нарами раницата. В наръчника има подробни препоръки и рецепти, както и отделно приложение с близо 40 различни варианта за еднодневни и няколкодневни екскурзии с различно ниво на трудност.", "date": "2019.07.20", "title": "Щом децата навършат две, тръгвайте на планина"}
{"url": "https://www.dnevnik.bg/sviat/2019/07/20/3940611_zashto_chovek_da_se_vidi_30_godini_po-star_nevinagi_si/", "text": "В последните няколко дни предизвикателството #faceappchallenge заля социалните мрежи със снимки на хора, пробвали да видят как ще изглеждат след 30 години. Приложението за редакция на снимки FaceApp стана популярно изведнъж. Но също толкова бързо се разпространиха и притеснителни слухове за него – когато софтуерен развойчик съобщи в \"Туитър\", че то незабавно качва в облак всички снимки от телефона, без да пита. После някои хора забелязаха, че приложението е руско – което стресна още повече потребители на Запад. По-късно анализатори посочиха, че FaceApp качва в облак само избраната за обработка снимка, а не всички; освен това събира само ограничено количество информация за смартфона, пише в. \"Гардиън\". Самата компания също уточни, че макар част от екипа да се намира в Русия, данните на потребителите не се съхраняват в тази държава. Но дори ако не сте използвали FaceApp или ако то е безопасно, голям е шансът  лицето ви вече да се намира в някоя база данни,  пише Аруа Махдауи в \"Гардиън\". Експертът по неприкосновеност Адам Харви сочи, че изследователите на \"Гугъл\" са ползвали 8 млн. лица на потребители, за да обучат инструментите си за лицево разпознаване; тези на \"Фейсбук\" - 10 млн. души. През май \"Гугъл\" разкриха, че са използвали и 2000 ютюб видеа на хора, участващи в \"манекенското предизвикателство\" (да не помръдват, също като манекен на витрина), за да обучат   изкуствен интелект  да отгатва на каква дълбочина във видео стои движещ се обект. Те са и разпространили комплектът данни, така че - \"видеото, което сте направили на шега, може да бъде използвано за обучение на всичко – от самоуправляваща се кола до дрон убиец.\" \"Поуката е, че не бива да се тревожите прекалено много за едно руско приложение. Трябва да се тревожите за всичко. Едва започваме да разбираме до каква степен живеем в ад на наблюдението. Едва започваме да разбираме, че лицата ни вече не ни принадлежат, а са приватизирани\", завършва Махдауи. Ако се боите от FaceApp, чакайте да чуете за \"Фейсбук\" FaceApp има 80 млн. потребители, а социалната мрежа – близо 2.5 млрд., сочи електронното издание WIRED. Тя също прилага лицево разпознаване на качените на сървърите ѝ снимки, пробутва на потребителите VPN, която следи дейността им не само във \"Фейсбук\", а на целия им телефон. Освен това  условията за употреба  предвиждат, че когато човек \"сподели, постне или качи съдържание, закриляно от правата на интелектуална собсвеност\" той дава на \"Фейсбук\" \"неексклузивен, преносим, подлицензен, безплатен и световен лиценз да хостват, употребяват, разпространяват, променят, показват, копират, публично изпълняват или показват, превеждат и създават деривативни творби\". \"Иска ми се хората да си помислят, преди да пробват някое приложение, но това не е реалистично. Хората искат да използват готини услуги и никога не биха прочели скучната политика за поверителност преди това\", коментира пред WIRED Джоузеф Джером от неправителствената организация Център за демокрация и технолгии. \"Има сериозна разлика между това хората да искат да се позабавляват със снимките си и снимките им да бъдат използвани за лицево разпознаване и анализи на изображения. Ето защо настояваме за регулации на биометричните данни.\"", "date": "2019.07.20", "title": "Защо човек да се види 30 години по-стар невинаги си струва"}
{"url": "https://www.dnevnik.bg/kultura/2019/07/20/3940404_otkus_ot_pozdravi_ot_siniata_palatka_na_petia_kokudeva/", "text": "                         Някои от тях са същински трилъри, други са разговори със забележителен човек, трети са документален разказ - от вулкан, кафене или оризище, четвърти - фрагмент от философията на далечна култура...", "date": "2019.07.20", "title": "Откъс от \"Поздрави от синята палатка\" на Петя Кокудева"}
{"url": "https://www.dnevnik.bg/bulgaria/2019/07/20/3940700_kratki_novini_kilometrichni_opashki_ot_avtomobili_na/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Пожарникари извадиха варели за опасни химикали от Марица Шест празни варела са извадени от Марица в Пловдив и са извозени до депото за опасни материали в Цалапица, съобщиха от полицията. Установено е, че във варелите, които бяха открити вчера. се е съхранявал химикал за ароматизиране на пропан-бутан. В близък пункт за изкупуване на метали са били открити още 10 подобни затворени варела. Те също са депонирани в Цалапица. При направените измервания не е отчетено замърсяване на въздуха и водите. Пожар уби 30 хиляди кокошки край Пещера Огънят е пламнал снощи и е бил гасен от пожарникарите от Пещера и от Пазарджик, съобщи БНР. Унищожени са още 800 квадратни метра покривна конструкция. Огнеборците са успели да спасят складовата база на птицефермата и голямо количество фураж. Причините за пожара се изясняват. Сред работните версии е и умишлен палеж. Опашки от автомобили на пункт \"Капитан Андреево\" Опашки от автомобили има от сутринта на граничен пункт \"Капитан Андреево\". Интензивният трафик се наблюдава от дни на границата ни с Турция. Големият брой пътуващи, който се прибират през лятото от Европа към родината си, образуват дълги колони от автомобили. Работят всички 9 платна към Турция, което спомага за по-улесненото преминаване на превозните средства. Очаква се повече от 5000 автомобили да преминат през граничния пункт днес.", "date": "2019.07.20", "title": "Кратки новини: Километрични опашки от автомобили на \"Капитан Андреево\""}
{"url": "https://www.dnevnik.bg/tehnologii/2019/07/20/3940462_gotovi_li_e_svetut_robokuchetata_da_izliazat_ot/", "text": "Известният създател на \"робокучета\" и други умни машини \"Бостън дайнамикс\", чиито видеоклипове станаха символ на бъдещето на роботиката, се готви за най-голямото си предизвикателство - да превърне творенията си в истински бизнес. Това разказва технологичното издание  The Verge . Успехът - или провалът - на \"Спот\", четирикракия робот, който ще се появи на пазара по-късно тази година, ще е развръзка за компания, извършвала научноизследователска и развойна дейност в продължение на десетилетия. Посоката за роботите може да се определи от въпроса: \"Готови ли сме машините да ходят сред нас?\" пише изданието. Изключително трудното изграждане на бизнес модел, значителното финансиране, което е необходимо, персоналът с високи умения, инфраструктурата и добрата продуктова и пазарна стратегия са сред предизвикателствата за всички, които работят в сектора. Роботите на \"Бостън дайнамикс\" може да изглеждат безупречни, но това е, защото никога не е трябвало да работят във вихъра на търговската среда. Министерството на отбраната и \"Алфабет\" са сред спонсорите с дълбоки джобове, на които компанията е разчитала от 1992 г. насам. Покупката от \"Алфабет\" бе важна в усилията на \"майката\" на \"Гугъл\" да навлезе в роботиката. Според проф. Ход Липсън, цитиран от изданието, впечатляващият момент в роботите на компанията е нещо убягвало на други десетилетия наред: мобилността. \"Мислим, че играенето на шах е голяма работа, но дори само обикалянето, координацията на стотици мускули е невероятно постижение,\" обяснява той. \"Роботите в общия случай все още са много непохватни. И най-малкото физическо препятствие ги слисва.\" Това е и причината повечето машини във фабриките днес да са огромни, статични и неинтелигентни, разработени, за да изпълняват едни и същи деййности. За разлика от тях роботите на бъдещето ще трябва да са динамични, способни да работят редом с хората и да реагират на променящата се среда. Според проф. Липсън, тъй като \"Бостън дайнамикс\" са се опитвали да \"пробият тази невидима граница\" на подвижността, приложенията дълго време са \"изглеждали почти като вторичен проблем.\" Ерикс Нийвс, съосновал компанията за автоматизация Plus One Robotics, се съгласява и казва, че компанията \"на издръжка на правителството, след това на издръжка на \"Гугъл\"\" не е имала истинска мисия освен това \"просто да си страхотен, но те вече са страхотни\". Промяната идва с придобиването на \"Бостън дайнамикс\" от \"Софтбанк\", чиито ресурси позволяват на компанията да ускори производството на роботи. \"Софтбанк\" има и опит в продажбата на роботи от години. Надеждата е с пускането си четирикракият \"Спот\" да стане в роботиката това, което е \"Андроид\" в мобилната индустри - платформа, която другите компании могат да нагодят към нуждите си. Не е изключена възможността правоохранителните органи или военните да станат клиенти на такава платформа. Има търсене за ловки роботи с крака, тъй като конкурентите (например роботи охранители в молове и на паркинги) са ограничени от дизайна си - повечето са на колела. Машините на \"Бостън дайнамикс\" обаче разчитат на \"ниско ниво изкуствен интелект\", използван основно за баланс при всякакви ситуации. Къде да ходят роботите и какво д правят, остава в ръцете на хората. И други компании разработват сходни роботи - ANYbotics, създадена от университета в Цюрих, например твърди, че вече продава машини, а наскоро дори е изпробвала една от тях на платформа в Северно море. Масовото навлизане на роботите в индустрията обаче може да е по-сложен въпрос за \"Бостън дайнамикс\". Роботът Handle например, на колела за разлрика от \"Спот\", се презентира от компанията като машина, способна да се ориентира в складовете толкова лесно, колкото и човек, и по-скоро би могла да се превърне в част от работната сила, отколкото от организацията на работата. Разходите за тях в индустрията обаче биха били сериозни - не само заради самите роботи, а и например заради допълнителните батерии, каквито винаги ще трябва да има налични за зареждане в производствения цикъл.\" Освен това някои изследователи смятат, че при сегашната автоматизация няма никаква реална полза за икономиката - фабриките не стават по-продуктивни, а само заменят хора с машини. Служители в \"Уолмарт\" казват, че роботите, които сканират лавици, не улесняват задачите им, а дори ги правят по-сложни заради нуждата да ги наглеждат и управляват при нужда. Според изследователите Дарън Аджемоглу и Паскуал Рестрепо, ако тези тенденции се запазят, животът ще става все по-труден за работещите, и без това изложени и в момента на проблеми като позиции в риск от загриване и стагнация на заплатите.", "date": "2019.07.20", "title": "Готов ли e светът \"робокучетата\" да излязат от лабораторията"}
{"url": "https://www.dnevnik.bg/sport/2019/07/20/3940202_otkus_ot_chervenata_odiseia_25_istorii_za_cska_v/", "text": "                         ДУМИТЕ НА ДВЕ ЛЕГЕНДИ Аспарух Никодимов: Да знаем и да помним \"Европейската история на ЦСКА, събрана в тази книга, ни връща в по-добрите времена на българския футбол. Флагман на неговите големи успехи тогава беше нашият армейски отбор, който десетилетия наред шестваше победно в турнирите на УЕФА. Моите първи стъпки в големия футбол с марката ЦСКА са свързани с някои от героите в тази книга – Иван Колев, Георги Найденов, Никола Ковачев, Кирил Ракаров... Все хора, които ние от по-младото поколение мечтаехме да видим отблизо, да се докоснем до тях поне за миг. А какво остава за честта да играеш заедно с такива велики футболисти?! Само присъствието им беше достатъчно, за да разберем какво е ЦСКА и как се играе за каузата на този отбор. С емблемата на ЦСКА на гърдите, с ЦСКА и в сърцето. Така е било винаги. Десетилетия наред ЦСКА печелеше победи и слава не само у нас, но най-вече в чужбина. Винаги е разполагал с едни от най-добрите български футболисти. Но във всички случаи на първо място са били отборът и името му, а не неговите звезди. Затова ЦСКА е нещо много специално и за него се говори с огромно уважение. Успехите и славата на ЦСКА в Европа са една от причините този отбор да бъде обичан от милиони свои привърженици и до днес. Легендата за армейската чета, способна да побеждава европейските шампиони \"Аякс\", \"Нотингам Форест\" и \"Ливърпул\", все още е жива. Тя се предава от баща на син, от дядо на внук. Да знаем и да помним!\" Стойчо Младенов: \"От онази велика вечер на 17 март 1982 г., когато победихме \"Ливърпул\", най-добре си спомням факлите по трибуните. Стадионът пламна, нощта стана като ден Това всъщност е ЦСКА – факелът на победата. Носехме го единайсетте на терена, десетките хиляди на \"Васил Левски\", милионите наши почитатели пред телевизорите. В ЦСКА всички знаехме, че играем само за победа. Без значение кой европейски шампион е насреща. Това всъщност са корените и идеята на този отбор, който не признава второто място за успех. Не приема равенството като резултат, който го устройва. Така ни бяха научили, така е било преди нас, така трябва да бъде и днес. Европейските успехи на ЦСКА са писани от цели поколения. Нашето го направи именно в този мач с \"Ливърпул\", който е сред най-големите върхове в историята на клуба, ако не и най-големият. Години наред ме спираха хора по улиците и казваха: \"Знаеш ли, и аз бях на стадиона, и аз виках за ЦСКА, и аз се радвах на победата\". Побеждавахме всички – футболистите, треньорите, зрителите. ЦСКА и публиката му, всички заедно с факела на победата! Аз и моите колеги сме изключително горди, че чрез нашите изяви и успехи сме съумявали да направим хората щастливи. Това бяха времена, в които думата \"пари\" беше забранена. Всичко се правеше в името на ЦСКА, любовта към клуба и футбола. С всички тези мачове се измерва величието на червения клуб. Европейската история на ЦСКА е нещо, което не трябва да се забравя. Тя има специално място в летописите на футбола ни и всички привърженици на червения отбор могат да се гор Идеята да бъде създаден европейски турнир на най-силните отбори започва да зрее още от 20-те години на миналия век. В началото всичко тръгва като състезание между тимовете от Австро-Унгарската империя, а през 1927 г. е учредена Купа \"Митропа\" за съставите от Централна Европа. Неин пръв носител става \"Спарта\" (Прага), впоследствие трофея печелят унгарците от \"Ференцварош\" и \"Уйпещ\", австрийските \"Рапид\", \"Аустрия\" и \"Фърст Виена\", както и италианският представител \"Болоня\". Но Втората световна война прекъсва този вълнуващ и романтичен турнир. След войната идеята да бъде определен най-добрият клубен тим завладява още повече футболна Европа. През 1954 г. стадион \"Молиню\" става арена на сблъсъка между английския шампион \"Уулвърхемптън\" и \"Хонвед\" (Будапеща), първенеца на великата футболна сила от онова време Унгария. Медиите на Острова определят този мач като голям европейски финал, тъй като считат, че това са двата най-силни отбора на континента. А при 2:0 за маджарите на полувремето мениджърът на английските домакини Стан Кълис разпорежда да полеят терена с вода. Нищо че е валяло цели четири дни поред. При излизането си след почивката техничните унгарци начело с легендарния Ференц Пушкаш са шокирани, че ще трябва да играят върху дебела и лепкава кал. В мочурището \"Уулвърхемптън\" успява да обърне всичко в своя полза и побеждава с 3:2. На другия ден хората четат заглавието на вестник \"Дейли Мейл\": \"Шапки долу пред новите световни шампиони!\". Само че от останалата част на Стария континент се раздават недоволни възгласи. Сипят се какви ли не аргументи, Червената одисея че няма как един такъв мач да определи най-добрия отбор в Европа. А и едва ли на такова като \"Молиню\" може да се реши подобен спор. Разбира се, решението идва от Франция – страната, която основава всички големи спортни институции и първенства. Барон Пиер дьо Кубертен създава МОК и олимпийските игри, Жюл Риме полага основите на ФИФА и световните първенства по футбол, а Анри Делоне сформира УЕФА, която по-късно ще организира европейските шампионати. Сега на сцената излиза Габриел Ано, бивш футболист и треньор на френския национален отбор, а понастоящем журналист в спортния вестник \"Екип\". От известно време мосю Ано лансира идеята да се сформира един истински международен турнир за клубове. Според него въпросът дали въобще \"Уулвърхемтън\" е чак толкова непобедим, може да се реши само ако се проведе и ответен двубой в Будапеща. \"Има и още отбори с висока международна стойност, като \"Реал\" и \"Милан\" например. Затова ще опитаме да лансираме идеята за създаване на клубен турнир. Ако не световен, то поне в Европа\" – тази реплика на Габриел Ано всъщност слага началото на нещо, което днес се нарича Шампионска лига. Тогава му измислят по-обикновено име: Купа на Европа. Французинът среща подкрепа и от английска страна. Дезмънд Хакет от \"Дейли Експрес\" казва така: \"Не изглежда чак толкова трудно да се организира Купа на Европа за клубове. Вече има самолетни полети навсякъде. Нека съберем шампионите на всички страни от Европа и да играят на директно елиминиране. Представяте ли си какъв футболен бестселър ще се случи: \"Уулвърхемптън\", \"Селтик\", \"Хонвед\", \"Динамо\", \"Аустрия\", \"Милан\", \"Кайзерслаутерн\" и \"Расинг\" в един и същ турнир!\". Въодушевени, големите европейски отбори подкрепят идеята. Сантяго Бернабеу, знаменитият бос на \"Реал\", пръв пише, че застава зад новия проект. След бързи консултации между ФИФА и учредената съвсем скоро европейска централа УЕФА е утвърден и регламентът. Така на 4 септември 1955 г. в Лисабон \"Спортинг\" и \"Партизан\" завършват 3:3 в първия официален мач от надпреварата, а португалецът Жоао Баптиша Мартинс отбелязва първия гол. Това е само девет месеца след онзи двубой на \"Молиню\", в чиято кал всъщност се ражда Купата на Европа. Разбира се, всяко начало е трудно. Великият Алфредо ди Стефано от \"Реал\" свидетелства: \"Никой тогава не знаеше колко престижен ще бъде този турнир. В началото беше доста странен. Нямаше никаква информация срещу кого ще играем, какви футболисти има там, на кой стадион ще се провежда мачът. Пълна бъркотия!\". На 13 юни 1956 г. самият той вкарва първия гол за \"Реал\" при победата с 4:3 във финала в Париж срещу французите от \"Реймс\". Снимката на Ди Стефано с Купата на Европа на стадион \"Парк де Пренс\" и до днес заема челно място в архивите. В това първо издание на Купата на Европа България все още няма свой представител. Но само година по-късно на сцената излиза нейният шампион ЦДНА.", "date": "2019.07.20", "title": "Откъс от \"Червената одисея. 25 истории за ЦСКА в Европа\" на Станил Йотов и Цветан Дерменджиев"}
{"url": "https://www.dnevnik.bg/sport/2019/07/20/3940701_video_perfektniiat_hettrik_s_marka_ibrahimovich/", "text": "На 37 години  Златан Ибрахимович  продължава да изумява с представянето си на терена. Звездата на \"Лос Анджелис галакси\" вкара и трите гола за успеха на тима с 3:2 в местното дерби срещу отбора на \"Лос Анджелис\". Ибрахимович записа перфектен хеттрик, като попаденията му дойдоха последователно след удари с десния крак, главата и левия крак. С успеха си в дербито \"Галакси\" събра 37 точки и излезе втори в Западната конференция, като изостава с девет от водача \"Лос Анджелис\". Ибрахимович, който често предизвиква вълнения с изказванията си извън терена, беше главно действащо лице и след мача. Шведът влезе в полемика и размени остри думи с един от треньорите на съперника.      Повод за спречкването вероятно е изказването на Ибрахимович през седмицата, когато той заяви, че се чувства като \"Ферари\" в първенство, пълно с \"Фиати\". Коментарът му дойде, след като трябваше да сравни себе си с голмайстора в лигата и играч на \"Лос Анджелис\" Карлос Вела. Мексиканецът отбеляза и двата гола за тима си в дербито, като вече има 21 попадения. Ибрахимович е основният му конкурент при голмайсторите с 16 гола през сезона.", "date": "2019.07.20", "title": "Видео: Перфектният хеттрик с марка \"Ибрахимович\""}
{"url": "https://www.dnevnik.bg/kultura/2019/07/20/3939865_otkus_ot_serotonin_na_mishel_uelbek/", "text": "                         Мишел Уелбек (1956) е автор на сборници със стихове и есета и на седем романа: \"По-широко поле за борбата\" (1994), \"Елементарните частици\" (1998), за чийто превод на английски му е присъдена \"Международната дъблинска литературна награда IMPAC\", \"Платформата\" (2001), \"Възможност за остров\" (2005), получил наградата \"Интералие\", \"Карта и територия\" (2010), отличен с най-престижната френска литературна награда \"Гонкур\", \"Подчинение\" (2015), за който, както и за цялостното му творчество, през 2018 г. авторът получава наградата \"Освалд-Шпенглер\". Същата година Уелбек е отличен с новосъздадената голяма литературна награда \"Шато Ла Тур Карне\", чийто първи носител за 2017 година е Милан Кундера. През 2019 г. Уелбек е удостоен със званието Кавалер на Ордена на Почетния легион, а Австрия му присъжда международната \"Австрийска държавна награда за европейска литература\", която се дава веднъж годишно на европейски писатели. \"Серотонин\" е седмият роман на Уелбек. Публикуван във Франция през януари 2019 г., той се появява почти едновременно в превод в Германия, Испания и Италия и за броени дни превръща в световен бестселър. Българското издание на романа в превод на Александра Велева с марката на \"Факел експрес\" излиза преди публикацията му във Великобритания и Русия. \"Серотонин\" е историята на един обезсърчен човек, който се стреми напразно да си възвърне отминалото щастие. Романът е и разказ за тежката криза във френското земеделие и в мирогледа на съвременния човек. Главният герой Флоран-Клод Лабруст е експерт в министерството на земеделието и подготвя документацията за преговарящите от името на Франция в Брюксел. Като гражданин той се бунтува срещу все по-строгите \"политически коректни\" ограничения – от най-нелепите и истеричните в обществения и политически живот до ежедневни битови забрани, като например тази, наложена на пушачите. Заклет пушач, самият Флоран-Клод не крие, че злоупотребява с алкохола и отдава голямо значение на секса. Позволява си да определи Гьоте като \"дърт малоумник\", \"един от най-зловещите дърдорковци в световната литература\", и понеже се намира в тежка депресия все по-често посяга към капторикса – антидепресант, който стимулира секрецията на серотонин, хормона на щастието. И така: добре дошли в света на Мишел Уелбек! Като в повечето му романи и тук разказът се води от първо лице: от името на г-н Лабруст. Когато го срещаме за първи път, той дели скъп апартамент с двайсет години по-младата от него любителка на сексуални оргии Юзу, която работи в културния център на Япония в Париж. Отвратен от заснетите на видео сцени, на които се натъква случайно в компютъра й, Флоран-Клод решава да я напусне а защо не и да я напие и хвърли от 29 етаж на високия блок, в който живеят? По-разумно се оказва обаче да изчезне, както правят съвсем безнаказано 12 000 души всяка година във Франция. Изчезва, за да се върне назад в живота си и да ни разкаже за безвъзвратно изгубената си любов – на фона на описаното с характерната за писателя проницателност съвремие: природа и градове, столични хотели и днешна провинциална Франция, краварници и птицеферми, кръчми и хора, между които актрисата алкохоличка, аристократът, борещ се отчаяно да оцелее, отглеждайки говеда, германецът орнитолог и таен педофил, държавният служител, който си въобразява, че англицизмите го правят \"оперативно компетентен\", лекарят рокер Азот. С еднакъв сарказъм са изобличени \"екосъзнателните буржоа\", холандските пенсионери, европейските функционери и дори самия Всевишен... \"Серотонин\" е едновременно химн на романтичната любов и политическа сатира, един смешен и тъжен, много тъжен роман, изпълнен с пророчески предчувствия. Превод от френски Александра Велева Редактор Георги Борисов Художник Кирил Златков След този кучешки мини генг-бенг аз прекратих гледането, бях отвратен, но предимно от съжаление към кучетата, като същевременно не можех да се самозалъгвам – за една японка (поне онова, което бях ус­пял да установя, наблюдавайки манталитета на този народ) да спи със западняк, е само по себе си вече рав­носилно на това да се съвкупи с животно. Преди да напусна родителската спалня, записах всички видеа на флашка. Лицето на Юзу беше напълно разпознаваемо и аз започнах да замислям нов план за освобождението си, който се състоеше чисто и просто (добрите идеи са винаги прости) в това да я изхвърля през прозореца. Практическото му реализиране не представлява­ше никаква трудност. Първо трябваше да я накарам да пие, под претекст че качеството на напитката е изключително, нещо от рода на подарък от дребен местен производител на джанки от Вож, беше много чувствителна към подобни аргументи, в този сми­съл си бе останала туристка. Японците, пък изобщо всички азиатци, имат непоносимост към алкохо­ла поради недостиг на ензима алдехид дехидрогеназа (ALDH), който е нужен, за да се преработи алкохолът в оцетна киселина. За по-малко от пет минути щеше да изпадне в алкохолно опиянение, вече го бях изпитал; и тогава щеше да е достатъчно да отворя прозореца, да пренеса тялото й, тежеше по-малко от петдесет килограма (почти толкова, колкото багажът й), щях да я примъкна без особено затруднение, а двайсет и девет етажа не прощават. Естествено, можех да претендирам за нещастен случай, дължащ се на опиянение, всичко това изгле­ждаше доста приемливо, но аз все пак имах огромно доверие, може би преувеличено, в полицията на стра­ната си и първоначалното ми намерение беше по-ско­ ро да си призная – с тези видеа, мислех си, можех да се надявам на смекчаващи обстоятелства. Наказа­телният кодекс от 1810 година постановява в член 324, че \"убийство, извършено от съпруга спрямо съ­пругата му или от последната спрямо съпруга є, не може да бъде оправдано (...), но в случай на прелюбо­деяние, предвиден в член 336, убийството, извърше­но от съпруга спрямо съпругата му, както и спрямо нейния съучастник, в момента, в който ги залавя на местопрестъплението в семейния дом, може да бъде оневинено\". С една дума, ако се бях изтърсил с един калашников вечерта на оргията и ако бяхме в епохата на Наполеон, щях да бъда оправдан без проблеми. Но не бяхме вече в епохата на Наполеон, не бяхме дори в епохата на \"Развод по италиански\", и след едно бързо проучване по интернет разбрах, че средната присъ­да за престъпление, извършено от съпрузи в момент на афект, е седемнайсет години лишаване от свобода, някои феминистки искат да се отиде по-далеч, да се позволи произнасянето на по-тежки присъди чрез въвеждането на понятието \"феминицид\" в наказател­ния кодекс, нещо, което намирах по-скоро за забавно, напомняше ми на инсектицид и на ратицид. Седемнай­сет години бяха все пак доста. От друга страна, не е може би толкова лошо в затвора, си казвах аз, изчезват административните проблеми, разноските по здравето ти са поети, ос­новният недостатък е, че си подложен непрестанно на побоища и содомия от страна на останалите затворници, но изглежда, педофилите са тези, които би­ват най-често унижавани и шибани отзад от другите арестанти или пък изключително миловидните мла­дежи с малки ангелски задници, тези крехки светски престъпници, попаднали там по най-глупавия начин само заради една линийка кока; аз съм широкоплещест и набит и си падам малко алкохолик, профилът ми е по-скоро на среден затворник. \"Унижени и изнасилени\" е хубаво заглавие, Достоевски вариант траш; впро­чем, струва ми се, Достоевски беше писал за света на заточениците, вероятно можеше да се направи няка­къв паралел, но аз нямах вече никакво време да прове­рявам, трябваше да взема бързо решение, а и според мен човек, убил жена си, за да \"защити честта си\", би трябвало да се радва на известно уважение от страна на съкилийниците си, това поне ми подсказваше сла­бото ми разбиране на психологията в затворническа среда. От друга страна, навън имаше все пак неща, кои­то обичах, като да напазаруваш в G20 например, там продаваха четиринайсет различни вида хумус, или разходка в гората, като дете обичах разходките в гора­та, трябваше да ги правя по-често, бях загубил твърде много връзката с детството си, та всъщност продължителният затвор не беше може би най-доброто решение; хумусът, изглежда, надделя. Без да спомена­вам моралните аспекти, свързани с убийството, рабира се.", "date": "2019.07.20", "title": "Откъс от \"Серотонин\" на Мишел Уелбек"}
{"url": "https://www.dnevnik.bg/bulgaria/2019/07/20/3940721_ferma_v_rusensko_e_zasegnata_ot_chumata_po_svinete/", "text": "Българската агенция по безопасност на храните (БАБХ) констатира ново огнище на заболяването африканска чума по свинете в свинекомплекс, намиращ се в село Николово, община Русе, област Русе, съобщи пресцентърът на агенцията. Взети са проби, които потвърдени като са положителни за вируса от Националната референтна лаборатория към Националния диагностичен научноизследователски ветеринарномедицински институт в София. Обектът се намира на 9 км от границата с Румъния и попада в зона с регионализация на база риск, свързан с епизоотичната обстановка със заболяването. Фермата е със затворен производствен цикъл, в който се отглеждат общо около 17 000 свине. Областната дирекция по безопасност на храните в Русе е издала акт за забрана за движение на свине към и от обекта. Извършени са и проверки на кланиците, в които са изпращани свине за клане. Месо и продукти, добити от свине от тази ферма, са зазбранени и подлежат на унищожаване. Предстои принудителното умъртвяване по хуманен начин и обезвреждането на домашни свине в 3 км предпазна зона, забранява се търговията, придвижването и транспортирането на живи свине в 10 км зона. В нея се намира една индустриална ферма в село Юделник, община Сливо поле, както и обекти – тип \"лично стопанство\". БАБХ ще проверява и за нерегламентирани придвижвания и/или търговия на домашни свине. При установяване на такива, на превозвачите и/или на собствениците на животните ще бъдат съставени актове за установяване на административно нарушение, а транспортираните животни ще бъдат незабавно и хуманно умъртвени.", "date": "2019.07.20", "title": "Ферма в Русенско е засегната от чумата по свинете"}
{"url": "https://www.dnevnik.bg/photos/2019/07/20/3940720_snimka_na_denia_kude_e_kairata/", "text": "За да се размножат, тъпоклюните кайри се събират на огромни групи от около 100 000 птици. Това става на определени места в Норвегия или на Британските острови. Кадрите са заснети от фотограф на агенция \"Ройтерс\" на остров Скомър, Уелс, Великобритания.", "date": "2019.07.20", "title": "Снимка на деня: Къде е кайрата"}
{"url": "https://www.dnevnik.bg/bulgaria/2019/07/20/3940742_borisov_shte_podkrepi_kyoveshi_za_glaven_prokuror_na/", "text": "Премиерът Бойко Борисов ще подкрепи румънския кандидат Лаура Кьовеши за поста европейски главен прокурор. Това съобщи БиТиВи, позовавайки се на правителствената пресслужба. При първото гласуване на нейната кандидатура българският посланик в ЕС е гласувал \"против\". Пред \"24 часа\" премиерът потвърждава, че Кьовеши има подкрепа за поста, но \"при определянето на хора за високите европейски позиции не е нужно да се говори предварително\". Изданието пише още, че България е изчаквала общо решение на ЕНП кой да е фаворитът на десните за поста и заради това не е обявявала гласно своя фаворит. \"Късно ви е за смяна на позицията за Кьовеши, г-н премиер\". Това написа в социалната мережа Фейсбук лидерът на БСП Корнелия Нинова по повод позицията на премиера. \"Страх лозе пази, но е късно за пазача. Борисов обявил, че ще подкрепи г-жа Кьовеши за главен европейски прокурор. Изчаквал бил ЕНП да има обща позиция. Тази седмица му зададох въпрос в парламента - ще я подкрепи ли. Не дойде да ми отговори, защото не било от неговата компетентност. Чудя се да се смея ли, да плача ли?\", коментира в публикацията Нинова. \"Когато имаше двама кандидати, Борисов не подкрепяше Кьовеши. Даже ме пращаше в Румъния да видя какви бели е направила. Сега, когато тя остана единствен кандидат - тича пред вятъра. Късно ви е за смяна на позицията, г-н премиер. Време ви е за притеснения\" смята още тя. Нинова каза, че е подкрепяла кандидатурата на Кьовеши и преди, и сега, макар че заради това е срещнала много критика \"и от свои, и от други\". \"Продължавам да мисля, че тя може да бъде носител на справедливост за европейските граждани. Желая й успех!\", пише Корнелия Нинова. Преди няколко дни се разбра, че Франция също ще застане зад кандидатурата на Кьовеши. Ходът дойде, след като президентът  Еманюел Макрон спечели  много от преговорите за разпределянето на висшите постове в ЕС - начело на Европейската централна банка застава  сънародничката му Кристин Лагард , а на Европейския съвет - либералът Шарл Мишел. Системата на \"водещия кандидат\" за председател на Еврокомисията се провали и начело на ЕС вече е германката Урсула фон дер Лайен, за която се говори, че е предложена именно от него. Европейската прокуратура ще има правомощия да разследва и преследва по наказателен ред престъпленията против бюджета на ЕС, например измами, корупция или трансгранични измами с ДДС. Тя ще действа на територията на 22 страни членки на ЕС, които подкрепиха идеята за създаването ѝ, сред които и България. Целта на новата институцуия е подобряване на разследванията на измами с европейски средства. По време на петгодишния мандат на Кьовеши начело на Националната дирекция за борба с корупцията осъдителните присъди за корупция по високите етажи на властта рязко се увеличиха, което й спечели похвали от ЕС, от групи на гражданското общество и частни инвеститори. Миналата година обаче Кьовеши  бе отстранена  по заповед на правосъдния министър Тудорел Тоадер. Румънското правителство, което председателстваше Съвета на ЕС през първата половина от годината,  активно пречеше на избора  на Кьовеши - както по дипломатически път, така и чрез съдебни обвинения и разпити за антикорупционната ѝ дейност.", "date": "2019.07.20", "title": "Борисов ще подкрепи Кьовеши за главен прокурор на ЕС, според Нинова е късно"}
{"url": "https://www.dnevnik.bg/sport/2019/07/20/3940743_stoichkov_uveri_che_cska-sofiia_shte_ima_nov_stadion/", "text": "Единият от големите акционери в \"ЦСКА-София\" Христо Стоичков увери, че клубът ще има нов стадион на всяка цена. Той намекна, че съоръжението ще бъде съобразено с подробния устройствен план в Борисовата градина. \"ЦСКА нов стадион ще има. Никой няма да къса детелинки, няма да реже дървета. Каквото искат да си говорят разни архитекти. Ще говоря и с Гриша Ганчев. Това е пътят. ЦСКА трябва да има нов стадион и ви обещавам, че ще има\", каза Стоичков при гостуването си във фенклуба на червените в Панагюрище. Според плана ново строителство в очертанията на националния стадион \"Васил Левски\" и стадион \"Българска армия\" се допуска само \"модернизация чрез частично покриване на трибуните с леки подвижни козирки\" и не се разрешава изграждането на нови или разширяването на сегашните спортни игрища, внасянето на нови архитектурни обеми, както и промяна на параметрите на застрояване. В началото на юли министърът на спорта Красен Кралев заяви, че  стадион \"Българска армия\" може да бъде модернизиран , без промените да засегнат плана в Борисовата градина. Той допълни, че работи съвместно със Столична Община и ръководството на ЦСКА по въпроса, като по думите му с премахването на лекоатлетическата писта капацитетът може да се увеличи почти двойно, като в момента съоръжението побира малко над 22 хиляди зрители. В края на май  ЦСКА представи проект за нов стадион  с 28 хиляди места, който е съобразен с изискванията в Борисовата градина. Наскоро собственикът на червените  Гриша Ганчев каза пред \"Капитал\" , че от клуба са готови да дадат сериозен отпор на всякакво друго развитие, което не позволява изграждането на нов стадион. \"Няма друг вариант. Това е теренът на АС-23, чийто наследник е ЦСКА. Няма да отидем другаде\", каза Ганчев. Тогава той потвърди, че вече има осигурено финансиране - 10 милиона евро собствени средства и 20 милиона от датски инвестиционен фонд. В момента стадионът е собственост на \"Сердика спортни имоти\" ЕАД под шапката на спортното министерство, а \"ЦСКА-София\" има договор за наем за 10 години (с надежда да бъде удължен) срещу 62 хиляди лева без ДДС на месец и задължителна инвестиционна програма от 1.1 милиона лева (без ДДС).", "date": "2019.07.20", "title": "Стоичков: Обещавам ЦСКА да има нов стадион"}
{"url": "https://www.dnevnik.bg/photos/2019/07/20/3940759_fotogaleriia_nad_10_hiliadi_dushi_iskat_spravedlivi/", "text": "Над 10 000 души, сред които видни представители на руската опозиция, се събраха днес в центъра на Москва, за да поискат свободни и справедливи местни избори. Това съобщи БТА, като цитира данни на неправителствената организация \"Бял брояч\", специализирана в броене на демонстранти. Полицията съобщи за 12 хил. участници в протеста, неправителствени организации - за 22 хил. души.", "date": "2019.07.20", "title": "Фотогалерия: Хиляди протестират за честни избори в Москва"}
{"url": "https://www.dnevnik.bg/sport/2019/07/20/3940737_tomich_zaguti_objalvaneto_na_globata_ot_45_hil_paunda/", "text": "Бърнард Томич загуби обжалването на глобата, наложена му заради поведението му в мача от първия кръг на \"Уимбълдън\".  Австралиецът беше лишен от премията си за участие на стойност 45 хиляди паунда  след решение на организаторите, че нарочно не е положил достатъчно усилия, за да се противопостави на съперника. Бордът на турнирите от Големия шлем отказа да отмени глобата и разкритикува държанието на Томич. Той загуби с 2:6, 1:6, 4:6 от Жо-Вилфред Цонга за 58 минути игра, като това беше най-краткият мач в турнира от 2004 г., като впоследствие заяви, че  не е чувствал добре физически по време на мача . \"Прегледът на неприемливото ви поведение при предишни участия в Големия шлем дава малки основания за промяна. Във вашия случай съм сигурен, че ще се съгласите, че няма исторически доказателства, които да продкрепят теорията, че можете да промените поведението си\", каза Бил Бебкок, директор на борда на турнирите от Големия шлем. На Томич ще му бъдат опростени 25% от глобата, ако не бъде наказван в някои от следващите осем участия в надпревари от Шлема. Бебкок изрази съмнение, че австралиецът ще спазви правилата за това време, докато 26-годишният тенисист е готов да обжалва решението на по-висока инстанция. \"Не ми пука за тези 25%, а за това да се взимат правилните решения за тенисистите в бъдеще\", заяви Томич.      Това не е първият път, в който австралиецът има проблеми с поведението си на корта. През 2017 г. Томич беше глобен 15 хиляди паунда за инсцениране на контузия при загубата си в първия кръг от Миша Зверев. След мача австралиецът заяви, че е бил отегчен. През 2012 г. Томич отново беше обвинен в спекулативна игра при загубата си на US Open от Анди Родик. Австралиецът държи рекорда за най-бърза загуба в турнир от сериите \"Мастърс\" 1000. Тя дойде в Маями през 2014 г., след поражение с 0:6, 1:6 от Ярко Ниеминен в мач, продължил едва 28 минути.", "date": "2019.07.20", "title": "Томич загуби обжалването на глобата от 45 хил. паунда на \"Уимбълдън\""}
{"url": "https://www.dnevnik.bg/bulgaria/2019/07/20/3940696_citat_na_denia_iztochvaneto_na_danni_ot_danuchnite_ima/", "text": "                         Така вицепремиерът Томислав Дончев определи в ефира на Би Ти Ви ситуацията с изтеклите лични данни на над 5 млн. българи и фирми от Националната агенция за приходите (НАП). \"Това, което се е случило, е много тежък инцидент. От категорията на най-тежките е. По-лошо би било само, ако някой бе заличил или променил данните\", каза Дончев. Той обясни, че не би искал да прави прибързани констатации, но всичко, което се случва, го кара да мисли по този начин. \"За това не се говори, но това не е единствената атака през изминалата седмица\", каза вицепремиерът. Дончев каза, че са правени одити и тестове на всички критични системи. \"Но едно е данните да се съраняват за вътрешно ползване, друго е да се ползват за външен достъп за електронни услуги на гражданите. Това ги прави много уязвими\", коментира още той. \"Киберсигурността е едно безкрайно състезание, не искам да го наричам война. Опити за кибератаки имаме редовно, особено през последната седмица 4 или 5 институции бяха обекти на опити за пробив\", съобщи вицепремиерът. Той каза, че е проверил дали данните му са изтекли от НАП и резултатът е показал, че има \"фрагментарна информация\" за него. \"Това, което присъства е, че съм свързано лице със сина си, както и ЕГН-то ми. Мисля, че има данни за боновите ми книжки от масовата приватизация\", обясни Дончев. По думите му, от тук нататък първото най-важно е да се направи анализ на изтеклите данни, да се анализира потенциалът на информацията. Освен това той подчерта, че държавата дължи отговори, защото хората са притеснени дали някой няма да злоупотреби с данните им. \"Трябва да върнем доверието на хората в електронните услуги\", обясни вицепремиерът. Друг въпрос, който също очаква отговор, е какво трябва да се направи подобни инциденти да не се случват или да се случват възможно най-рядко. \"Нека видим \"геометрията на вината\" – трябва да се направи кой какво е свършил и кой какво не е. Кой колкото е виновен, ще си понесе вината\", допълни Томислав Дончев. Според него, един от изводите е, че държавата трябва да харчи повече пари за киберсигурност. В момента се отделя бюджет от около 5 млн. лв. годишно за киберсигурност за системите на държавната администрация, което е недостатъчно. \"Ще трябва да инвестираме повече\", допълни вицепремиерът. Всичко за Изтеклите данни от НАП –  тук .", "date": "2019.07.20", "title": "Цитат на деня: Източването на данни от данъчните има за цел да клати правителството"}
{"url": "https://www.dnevnik.bg/sport/2019/07/20/3940766_tibo_pino_specheli_14-iia_etap_v_tura_alafilip/", "text": "Невероятното представяне на френските колоездачи в  Тур дьо Франс  продължи и в 14-ия етап на състезанието, след като Тибо Пино спечели етапния успех. Лидерът на FDJ покори легендарната височина Турмале на 2215 метра и взе своята трета етапна победа в Тура. Макар да беше изкачена за 83-и път в историята, Турмале предложи едва трети финал в Тура след 1974 и 2010 г. Пино беше най-силен от водещата група и завърши с шест секунди пред  Жулиан Алафилип . Колоездачът на \"Декьонинк Куикстеп\" остава начело в генералното класиране и дори увеличи аванса си. След 14 етапа Алафилип води с 2.20 пред Герант Томас. Шампионът от 2018 г. загуби още 36 секунди и вече е на 2.02 зад носителя на жълтото трико. \"Това е най-голямата победа в моята кариера. Невероятно е да спечеля на Турмале в толкова силна група. Бях много ядосан след предишните етапи, в които загубих време и това ме изведе до успеха. Отборът ми беше невероятен\", каза 29-годишният Пино след етапа.   Денят беше белязан от много агресивно каране от \"Мовистар\" и FDJ, и загуба на някои от фаворитите. Ромен Барде (AG2R) се сбогува с надеждите си за успех, като загуби повече от 20 минути. Адам Йейтс от \"Мичълтън Скот\" също не успя да остане с най-добрите, а Найро Кинтана загуби повече от 3 минути. На Турмале имаше много високо темпо и малко атаки от лидерите, но в последен километър останаха съотборниците от \"Инеос\" Герант Томас и Еган Бернал срещу Пино, Алафилип, Стивън Краусвайк (\"Йъмбо Висма\"), Микел Ланда (\"Мовистар\"), Емануел Бухман (\"Бора\") и Ригоберто Уран (EF). Томас загуби контакт с групата и не успя да следва атаките в последния километър, като това се случи и с Уран. Пино беше най-силен, като 200 метра преди финала атакува Алафилип и Краусвайк, които останаха на шест секунди. Бухман пресече финала на осем с Бернал, а Ланда на 14. Французинът качи 19-километровата височина за 51.15 минути, което е сред най-добрите постижения в последните години. Пино спечели и пред погледа на френския президент Еманюел Макрон, който беше гост на етапа. В генералното класиране зад Алафилип и Томас е Краусвайк. Холандецът има пасив от 2.14 минути. В топ 10 са още Бернал (+3), Бухман и Пино (+3.12), Уран (+4.24), Якоб Фулсанг (+5.22), Алехандро Валверде (+5.27) и Енрик Мас (+5.38). Ланда е 11-и на 6.14 минути.     ", "date": "2019.07.20", "title": "Тибо Пино спечели 14-ия етап в Тура, Алафилип увеличи аванса си"}
{"url": "https://www.dnevnik.bg/bulgaria/2019/07/20/3940774_do_kraia_na_2021_g_putiat_slivnica_dragoman_srubska/", "text": "До края на 2021 година българският участък на пътя Сливница – Драгоман – сръбска граница ще бъде завършен, обяви министърът на транспорта, информационните технологии и съобщенията Росен Желязков днес по време на визитата си в Сърбия, съобщи пресцентърът на ведомството. \"Много скоро ще се похвалим с напълно изграден Коридор 10, от Черно море до Великобритания, без светофари и без затруднения. Ще остане само въпросът с преминаването на границите, но се надявам, че в най-скоро време със стремежа на Република Сърбия да стане пълноправен член на ЕС и нашия стремеж да влезем в Шенгенското пространство ще намалят административните пречки, ще се подобри свързаността, което ще доведе до по-доброто развитие и благоденствие на нашите народи\", отбеляза Желязков. По думите му между двете държави няма нерешени въпроси, както по отношение на транспортните операции, така и при реализирането на инфраструктурните проекти. \"Информирахме нашите сръбски колеги за процеса на изграждане на жп трасето от София до сръбската граница като трасето е разделено на два участъка – от Волуяк до Драгоман и от Драгоман до границата. Първият участък ще бъде завършен в този програмен период. От Драгоман до сръбска граница ще бъде планиран за следващия програмен период от 2021 година със средства по оперативна програма, Механизъм за свързана Европа и Кохезионния фонд за регионално развитие. По наши разчети от София до сръбска граница, със сложното инфраструктурно съоръжение, което е от Драгоман до границата трябва да сме готови до 2025 година. Надяваме се, че ще се движим паралелно с колегите от Сърбия, за да може влаковете от София към Европа да пътуват с необходимата проектна скорост, която в нашия участък ще бъде 160 км/ч.\", каза още Желязков. Вицепремиерът и министър на строителството, транспорта и инфраструктурата на Сърбия Зорана Михайлович заяви, че с реализирането на тези проекти ще бъдат намалени задръстванията на границата. \"Радваме се, че и България строи магистрала и че пътуването за туристите ще стане много по-лесно. Разговаряхме и за железопътните връзки като се надявам отсечката частта в Сърбия да е готова до 2024 година\", каза тя.", "date": "2019.07.20", "title": "До края на 2021 г. пътят Сливница – Драгоман – сръбска граница ще бъде завършен"}
{"url": "https://www.dnevnik.bg/sviat/2019/07/20/3940762_trima_dushi_zaginaha_pri_incident_s_maluk_samolet_v/", "text": "Най-малко трима души загинаха днес при катастрофа на малък самолет в югозападна Германия, предаде ДПА, като се позова на полицията. Информацията съобщава БТА. Самолетът се врязал във фасадата на търговски център за битови стоки и строителни материали на известната търговска верига \"Баухаус\" в град Брухзал, на около 70 километра северозападно от Щутгарт. Търговският център е на няколкостотин метра от неголямо летище. Предполага се, че тримата загинали са били в самолета. Все още не е известна причината за катастрофата, кои са били хората в самолета и дали има други пострадали. Районът на сградата, върху която падна самолетът, е блокиран.", "date": "2019.07.20", "title": "Трима души загинаха при инцидент с малък самолет в Германия"}
{"url": "https://www.dnevnik.bg/sport/2019/07/20/3940773_voleibolistite_do_17_godini_shte_sporiat_za_titlata_na/", "text": "Националите по волейбол до 17 години се класираха за финала на европейското първенство. Българите ще спорят за титлата след успех с 3:1 (22:25, 25:21, 27:25, 25:23) срещу Полша пред близо 1000 зрители в зала \"Христо Ботев\". Най-резултатен в мача беше Владимир Гърков, който завърши с 22 точки. Георги Татаров и Александър Николов добавиха по 16 и 14 за успеха. Възпитаниците на Мартин Стоев ще се изправят във финала в неделя срещу победителя от другия полуфинал между Франция и Чехия.", "date": "2019.07.20", "title": "Волейболистите до 17 години ще спорят за титлата на европейското"}
{"url": "https://www.dnevnik.bg/istorii_na_denia/2019/07/20/3940780_nai-chetenoto_v_dnevnik_techut_na_danni_ot_nap/", "text": "                         1.  Адвокат на задържания за кибератаката: Цяла нощ са се опитвали да го накарат да признае  - 46 760 прочитания. 2.  Какви опасности крие течът на данни от НАП  - 41 160 прочитания. 3.  Нищо лично: как Столичната община за ден продаде имот на собственика на \"Софиямед\"  - 34 643 прочитания. 4.  Анонимен имейл разпространи лични данни за милиони български граждани и фирми  - 34 564 прочитания. 5.  Мърляви, нагли и безотговорни хора отговарят за нашия живот  - 32 887 прочитания. 6.  10 неща, които трябва да знаете за #НАПЛийкс, и едно, за което не искате да мислите  - 28 407 прочитания. 7.  Цитат на деня: Можеше да дойде да ни каже, че сме тъпи и изобщо не ги разбираме тези неща  - 27 472 прочитания. 8.  Защитата на \"хакера\": Работеше по проекти, засягащи големи интереси, обучаваше спецполицаи  - 25 867 прочитания. 9.  Небостъргач на мястото на паметник на културата във Варна, как става възможно това  - 22 871 прочитания. 10.  Адвокати настояват с подписка за оставката на Данаил Кирилов  - 21 710 прочитания.", "date": "2019.07.20", "title": "Най-четеното в \"Дневник\": Течът на данни от НАП"}
{"url": "https://www.dnevnik.bg/sport/2019/07/20/3940777_cska_dopusna_nova_greshka_sled_tejka_zaguba_na_armiiata/", "text": "ЦСКА допусна нова грешна стъпка в първенството. Червените загубиха с 1:3 домакинството си на \"Черно море\" в мач, в който отборът от София отново плати висока цена за грешките си в защита. Силен мач за гостите изигра Родриго, който вкара два гола. Едно попадение за \"Черно море\" вкара Исмаил Иса, а за ЦСКА първия си гол вкара Тони Уот. В края на мача част от феновете на червените скандираха с призиви за оставка. След два мача червените имат едва една точка след равенството с \"Етър\" (2:2) в първия кръг, докато \"Черно море\" е с максимален актив от шест точки. Проблемите на ЦСКА в отбрана си проличаха още в началото. Два пъти гостите пресичаха подавания и организираха контраатаки, но им липсваше прецизност в завършващата фаза. Последваха силни минути на червените, като Али Соу се озова сам срещу вратаря, но си поведе лошо топката. \"Черно море\" направи първата стъпка към победата в 23-ата минута. Родриго изведе Иса по лявото крило, като нападателят финтира Нуно Томаш и вкара с удар в далечния ъгъл на вратаря.      Соу беше в основата на нова добра възможност за ЦСКА. Нападателят беше изведен от Кристиян Малинов, но стреля покрай вратата от малък ъгъл. В края на първата част \"Черно море\" получи право да изпълни дузпа след нова грешка в центъра на терена и последвала игра с ръка при шпагата на Стойчо Атанасов. Впоследствие Родриго удвои преднината на отбора си. В началото на втората част ЦСКА се впусна в атака, като вратарят на \"Черно море\" Иван Дюлгеров се отличи със добри намеси. От това се възползва \"Черно море\", който уби интригата с трети гол, дело отново на Родриго. След неразбирателство между Божидар Чорбаджийски и Жеферсон топката стигна до футболиста на \"Черно море\", който с удар по земя я насочи в десния ъгъл на вратаря. Попадението обезвери домакините. Уот върна един гол в 74-ата минута, но червените нямаха сили за повече. В края на мача защитникът на \"Черно море\" Виктор Попов беше изгонен заради втори жълт картон.", "date": "2019.07.20", "title": "ЦСКА допусна нова грешка след тежка загуба на \"Армията\""}
{"url": "https://www.dnevnik.bg/bulgaria/2019/07/20/3940781_obshtina_plovdiv_osudena_da_plati_20_000_lv_za_schupen/", "text": "Община Пловдив трябва да плати 20 000 лв. обезщетение на пешеходец, който пострадал заради заледен тротоар. Решението е окончателно и е на Върховния касационен съд (ВКС). Пострадалата жена счупила крака си преди две години, докато се опитвала да се придвижи по заледените коловози на улица в града, пише lex.bg. В решението си върховните магистрати подчертават, че общината е длъжна да управлява предоставената ѝ собственост, включително улиците в рамките на населеното място, в интерес на населението и с грижата на добър стопанин. \"Дължимата грижа в полза на териториалната общност включва както изграждане, ремонт и поддържане на улиците, така и полагане на грижи за чистотата им, в т.ч. снегопочистване и осигуряването на безопасно придвижване на пешеходци и возила\", се казва в решението на върховния съд. ВКС специално посочва кой е отговорен, когато местната власт е възложила на фирма – общинска или частна, да почиства улиците. Според съдебното решение общината може и да е предвидила в договорите си, че ще налага на фирмите глоби за неизпълнение, но това не означава, че отговорността за вреди е на дружествата, които почистват снега. \"За вреди от действията на изпълнителите на работата отговаря общината, която е възложител на работата, длъжна да управлява имотите общинска собственост с грижата на добър стопанин и да осигурява нормални, безопасни условия на живот на гражданите на територията ѝ\", подчертават върховните съдии. Магистратите пишат в мотивите си още, че общината отговаря за вреди, настъпили при движение на автомобил поради непочистването от сняг или лед на улично платно. Тя отговаря и за вреди, причинени на пешеходец поради придвижването му по непочистен тротоар.", "date": "2019.07.20", "title": "Община Пловдив осъдена да плати 20 000 лв. за счупен крак на заледен тротоар"}
{"url": "https://www.dnevnik.bg/sport/2019/07/20/3940705_fotogaleriia_parij_i_london_praznuvat_pobedata_na/", "text": " в Купата на африканските нации хвърли във възторг стотици по улиците на някои европейски столици.", "date": "2019.07.20", "title": "Фотогалерия: Париж и Лондон празнуват победата на шампиона на Африка"}
{"url": "https://www.dnevnik.bg/analizi/2019/07/20/3940782_kolko_dobri_sudii_poznavate_kolko_sa_rukovoditeli/", "text": "                         Съдията е гражданин като всеки друг. Затова дължи уважение на другите граждани, така както той изисква да бъде уважаван от тях. Работата, която върши, е изключително отговорна, защото няма по-важна задача от това да бъде дадена справедливост. Съдията е наясно, че работата му не е по-важна от работата на всеки друг в определена ситуация. Защото няма по-важна работа от тази на лекаря, който лекува децата ни, от тази на строителя, който поправя покрива на дома, когато е протекъл, от тази на спасителя, който изважда удавник от морето, от свършеното от хамалина, без когото няма как да бъде пренесена тежка вещ, от тази на адвоката, учителя, шофьора... Добър съдия е този, който познава добре закона. Който е отдаден на работата си така, както майката е отдадена на децата си. Който в съдебната зала е готов преди всичко да слуша, а след това да говори. Който е разбрал, че никой не познава правния спор по-добре от участниците в него, поради което те са негови \"помощници\" (дори когато лъжат) по пътя към обективната истина. Който знае, че да даде думата на този, на когото може да я отнеме, е истинско достойно поведение и израз на сила, а не на слабост. Който вярва, че този, който смята, че е онеправдан, има право и трябва да говори. Чиято цел е правото и справедливостта. А те най-често се намират на последния лист на делото, а не на първия. Затова никога, преди да е събрал всички доказателства и да е изслушал страните, съдията няма готово решение. Който през годините трупа знания, но и смирение. И никога озлобление. Който съди с аршина, с който би искал да бъдат съдени децата и родителите му в същата ситуация. Колко такива съдии познавате? Колко са административни ръководители? Колко от тях са във Висшия съдебен съвет (ВСС)?", "date": "2019.07.20", "title": "Колко добри съдии познавате? Колко са ръководители? Колко от тях са във ВСС?"}
{"url": "https://www.dnevnik.bg/sviat/2019/07/20/3940785_produljava_naprejenieto_mejdu_london_i_teheran_zaradi/", "text": "Задържането на плаващия под британски флаг петролен танкер \"Стена имперо\" от страна на Иран поставя много сериозни въпроси за корабоплаването в Ормузкия проток. Това заяви британският министър на външните работи Джереми Хънт, цитиран от Ройтерс. Кризисният комитет \"Кобра\" на британското правителство обсъди ситуацията и в понеделник ще направи пред британския парламент изявление за следващите мерки, които ще предприеме Великобритания, заяви Хънт пред медиите. Лондон иска намаляване на напрежението с Иран, подчерта Хънт. Британският външен министър заяви в Туитър, че  танкерът \"Стена имперо\" е задържан  в омански териториални води \"в очевидно нарушение на международното право\". Иран заяви, че задържането на кораба е реципрочен отговор на ролята на Великобритания в задържането на ирански петролен танкер край Гибралтар, припомня Асошиейтед прес. Екипажът на задържания в петък британски петролен танкер, който се състои от 23 души, се чувства добре, предаде ТАСС, цитирайки интервю на Ерик Хонел, директора на компанията собственик на кораба, за телевизия Ес Ве Те. Сред екипажа има граждани на Индия, Литва, Русия и Филипините. Междувременно Обединеното кралство препоръча на британските кораби временно да избягват Ормузкия проток, където иранските власти задържаха петролен танкер, плаващ под британски флаг. Втори кораб също беше задържан за кратко, но по-късно освободен. В Лондон беше извикан за обяснения иранския шарже д'афер. Европейският съюз изрази безпокойство, а българското външно министерство призова в Туитър за освобождаване на танкера и екипажа му. Иран задържа петролния танкер \"Стена Имперо\" с твърдението, че е нарушил морското право. Корабът в момента се намира на иранско пристанище, а 23-членният екипаж ще остане на борда му до края на разследването. Твърдението на Техеран е, че танкерът се е сблъскал с ирански риболовен кораб. Инцидентът става седмици след като Революционната гвардия на Иран свали американски дрон, като твърдеше, че е прелетял във въздушното пространство на ислямската република. САЩ твърдят, че той се е намирал в неутрални води, а Тръмп  се отказа от въздушен удар срещу Иран  с потенциални жертви в последния момент. Днес Иран обяви, че танкер  е задържан край един от по-малките му острови  за контрабанда на петрол. САЩ поискаха той да бъде освободен.", "date": "2019.07.20", "title": "Продължава напрежението между Лондон и Техеран заради задържания танкер"}
{"url": "https://www.dnevnik.bg/bulgaria/2019/07/20/3940745_avgust_shte_bude_slunchev_i_suh_bez_ekstremni_jegi/", "text": "Слънчев и сух ще бъде месец август тази година, прогнозира климатологът проф. Георги Рачев, преподавател по синоптичен анализ и синоптична климатология в Геолого-географския факултет на Софийския университет \"Св. Климент Охридски. \"Днес, в следобедните часове, може на места краткотрайно да превали и прегърми. Следващите 2-3 дни ще бъдат хубави, температурите в понеделник ще бъдат доста високи\", каза Рачев, цитиран от \"Фокус\". \"Това лято се отличава с хубави летни температури и без екстремни прояви на продължително горещо време. През вторник и сряда има вероятност за кратко да превали по южното Черноморие\", прогнозира Рачев. \"На 28, 29 и 30 юли настъпват т.нар. \"горещници\", според които се прогнозира каква ще бъде зимата. На 28 юли се гадае за декември месец. Ако денят е топъл, то зимата ще бъде студена. 29 юли съответства на времето през януари, а 30-ти – на февруари\", обясни той, като уточни, че Горещниците тази година ще бъдат с нормални температури за средата на лятото. \"Няма да има екстремни температури над 35 градуса, но ще бъде топло и сухо\", отбеляза климатологът. Американските метеорологични центрове прогнозират влошаване на времето около 28 юли, каза проф. Рачев и обясни, че нормалните температури може да се понижат с няколко градуса. Освен това са възможни превалявания в североизточна България, но това ще бъде за изключително кратко време, в рамките на половин ден\", обясни той. Очакват се малко повече валежи над западна България, но август е месецът на тихото, спокойно и слънчево време, обобщи Рачев.", "date": "2019.07.20", "title": "Август ще бъде слънчев и сух, без екстремни жеги"}
{"url": "https://www.dnevnik.bg/sport/2019/07/20/3940787_aleksandra_nacheva_specheli_srebro_v_troiniia_skok_na/", "text": "Състезателката в тройния скок Александра Начева завърши втора на европейското първенство по лека атлетика до 20 години. Българката спечели сребърното отличие след скок с дължина 13.81 м в шведския град Бурос. 17-годишната Начева, която през сезона има 14.13 м, изостана с 19 см от шампионката Спиридула Кариди от Гърция. Трета с 13.48 м завърши латвийката Рута Ласмане. Със среброто на европейското за девойки Начева записа поредното си призово класиране на голям шампионат. Миналата година  българката стана олимпийска шампионка за младежи  на игрите в Буенос Айрес. Начева беше избрана още за  най-добър млад спортист на България  и най-добра млада лекоатлетка на Балканите за 2018 г. Състезателката в тройния скок остана трета в класацията за спортист на годината.", "date": "2019.07.20", "title": "Александра Начева спечели сребро на европейското за девойки"}
