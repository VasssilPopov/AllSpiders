{"url": "https://www.dnevnik.bg/sport/2019/02/05/3385769_kmetut_na_rim_dade_zelena_svetlina_na_roma_da_stroi/", "text": "\"Рома\" ще започне изграждането на новия си стадион, след като кметът на Рим Вирджиния Раджи даде зелена светлина на проекта. След дълго забавяне строежът на съоръжението ще стартира до края на годината. От 1953 г. \"Рома\" играе мачовете си на \"Олимпико\", който се използва и от другия местен отбор \"Лацио\". Строежът на новия стадион ще струва 300 милиона евро, като капацитетът му ще бъде за около 52 хиляди зрители с възможност за разширение до 60 хиляди. \"Това е амбициозен проект, който ще донесе инвестиции за милиарди\", каза Раджи. Кметът на Рим изтъкна, че строежът на стадиона ще осигури работни места и заетост. Проектът получи зелена светлина, след като техническият доклад на университета в Торино даде положителната оценка за въздействието върху трафика при наличието на стадиона. През февруари 2017 г. Раджи прие промени в първоначалния план за изграждането на стадиона, който беше дело на президента на клуба Джим Палота. От \"Рома\" приеха площта на парка около стадиона да бъде свита с 60%. Стартирането на проекта се забави, когато през юни 2018 г. девет души на високи позиции бяха арестувани за предполагаеми корупционни схеми около изграждането на стадиона. Разследването завърши без последствия за служителите на клуба. ", "date": "2019.02.05", "title": "Кметът на Рим даде зелена светлина на \"Рома\" да строи стадиона си"}
{"url": "https://www.dnevnik.bg/politika/2019/02/05/3385890_zakonut_za_lichnite_danni_daval_pravo_na_jurnalistite/", "text": "Председателят на правната комисия в парламента Данаил Кирилов (ГЕРБ) смята, че промените в Закона за личните данни, върху които  бе наложено вето от президента Румен Радев,  са постигнали \"максимално добрия баланс, който може да се постигне между свободата на изявлението и защитата на личните данни\". Промените в закона отварят врата за  проверки на медийни публикации, журналисти, за проблеми с академични проучвания , документални материали и други, както и за откази за достъп до информация. Според приетите текстове ще се преценява дали журналистите законово имат достъп до данните, дали имат право да ги обработват и да ги изнасят, без да нарушават баланса със защитата на личните данни, в зависимост от естеството на личните данни и обстоятелствата, при които те са станали известни. В същото време се казва, че когато Комисията за защита на личните данни упражнява правомощията си, не може да стига до разкриване на тайната на източника на информация.  \"Изрично в текста се казва, че лицата по чл. 6 от антикорупциониня закон, т.е. това са лицата, които вие добре знаете като публични личности, високите етажи на властта, не сме защитени от такъв стандарт на защита на личните данни, което да ви препятства по какъвто и да е начин да разследвате политиците и държавните служители. Възприети са гъвкави критерии. Те са препоръчани на България от Съда на ЕС. Те са динамични и дават абсолютната свобода на вас, журналистите, и гъвкавост да съобразявате публичния интерес, както и интереса на този, който дори за момент сте решили, че трябва да бъде унищожен. Пазете децата\", направи тълкуване на промените на закона Кирилов. В мотивите за 13-ото вето на Румен Радев се казва, че европейският регламент, който е причина за приетите промени, изисква държавите - членки на ЕС, чрез закон да постигат помиряване на правото на защита на личните данни с правото на изразяване и информация. \"Едновременно с това обаче регламентът не съдържа, нито препоръчва да има превес и надмощие в упражняването на едното право над другото, т.е. защитата на личните данни да е за сметка на свободата на изразяване и информация\", пише в мотивите за ветото.", "date": "2019.02.05", "title": "Законът за личните данни давал право на журналистите да унищожат когото са решили"}
{"url": "https://www.dnevnik.bg/sviat/2019/02/05/3385649_komedien_aktyor_izpukva_na_izborite_v_ukraina/", "text": "При рекорден брой кандидати и един комедиен актьор начело в социологическите проучвания надпреварата изглежда тежка за украинския президент Петро Порошенко по-малко от два месеца преди първия тур на едни твърде несигурни президентски избори. Неочакваният възход на Володимир Зеленски, 40-годишен актьор и обичаен участник в хумористични предавания, водещ на телевизионно шоу, даде тласък на кампания, доминирана от двама играчи от \"тежка категория\" в украинската политика: настоящия президент и бившия премиер  Юлия Тимошенко , в страна, намираща се от пет години във война и изпитваща големи икономически трудности. Макар че Порошенко е сред тримата фаворити, за него се канят да гласуват не повече от 15 до 16 процента от избирателите, които вече са направили избора си, според последните три анкети през януари, наравно с Тимошенко - с 16 до 19 процента. Големият сюрприз на кампанията обаче е успехът на комика Володимир Зеленски, който излезе начело в последните три сондажа с 19 до 23 процента. След приключване на регистрацията на кандидатурите Централната избирателна комисия съобщи, че вече е приела документите на 90 потенциални кандидати за вота на 31 март. Общо 30 от тях рекорд, откакто Украйна получи независимост през 1991 г., според агенция \"Интерфакс-Украйна\". Повече от 20 кандидатури са отхвърлени, а около 40 досиета ще бъдат разгледани до крайния срок в петък. Издигнат на власт от бунта на Майдана през 2014 г. Порошенко, 53-годишен бивш прозападен милиардер, който натрупа богатство от бизнеса с шоколади и бонбони,  обяви миналата седмица намерението си  да се кандидатира, представяйки се като единствен стожер срещу Владимир Путин. Критикуван за мудността си в обещаната борба с корупцията, действащият президент се заема с тежка кампания: близо половината от украинците твърдят, че няма да гласуват за него \"при никакви обстоятелства\", според последните изследвания на общественото мнение. Залогът е голям за Украйна, изправена от пет години пред анексията на полуостров Крим от Русия, последвана от война с проруски сепаратисти, която взе близо 13 000 хил. жертви и продължава да тлее в Източна Украйна, както и пред дълбока икономическа криза. \"Още пет години (на прозападна политика)и ще излезем завинаги от опеката на Русия. Засега точката на необратимост все още не е достигната\", заяви неотдавна за АФП висш украински правителствен представител. Зеленски, който е съосновател на конгломерат от компании, специализирани в развлеченията, няма никакъв политически опит, но е популярен в Украйна, както и в Русия със своите шоу програми и телевизионни сериали, между другото заради липса на финес. Мнозина го смятат като \"марионетка\" на добилия лоша слава украински олигарх Игор Коломойски, който е \"на нож\" с президента и чиято телевизия \"1+1\" посвещава на комедийния актьор значително ефирно време. Според експерта Анатолий Октисюк от центъра \"Демократичен дом\" в Киев, възходът на Зеленски се обяснява с недоверието на украинците към \"старите елити\" във властта и телевизионната реклама, но няма да продължи дълго. Неговият електорат е съставен най-вече от \"младежи, често пасивни и нежелаещи да гласуват\", обяснява Октисюк. \"Мисля, че в крайна сметка резултатът му ще е значително по-слаб\", прогнозира експертът, според когото Порошенко и Тимошенко ще се изправят на втори тур на 21 април. Порошенко обеща да наблегне на прозападния курс в случай на победа и по-конкретно през 2024 г. да подаде официална молба за приемане на Украйна в Европейския съюз и да получи зелена светлина за приемане в НАТО. Получил прозвището \"шоколадовия крал\", задето е направил състояние в сладкарския бизнес, Порошенко бе избран за президент през май 2014 г. скоро след въстанието на Майдана, което доведе до бягството в Русия на проруския му предшественик. Въпреки серия от реформи, предприети през неговия мандат, настоящият президент е силно критикуван заради мудността му, особено що се отнася до борбата с корупцията. /БТА", "date": "2019.02.05", "title": "Комедиен актьор изпъква на изборите в Украйна"}
{"url": "https://www.dnevnik.bg/sviat/2019/02/05/3385856_nai-goliamata_turska_banka_na_borsata_shte_premine_pod/", "text": "Турският президент Реджеп Тайип Ердоган заяви днес, че \"Иш банкасъ\" - най-голямата листвана на борсата турска банка, ще премине под контрола на хазната, предаде АФП, цитирана от БТА. В \"Иш банкасъ\" (известна още като \"Ишбанк\") основната опозиционна партия, Републиканската народна партия (РНП), има дял от 28 процента. Други 40% са в ръцете на пенсионния фонд, основан от \"Ишбанк\", а по-голямата част от останалите 32% са собственост на чужди инвеститори. Ердоган  вече е обвинявал опозицията , че \"получава пари\" от нея. \"С позволението на Аллах \"Иш банкасъ\" ще стане собственост на хазната. \"Ако Аллах позволи, парламентът ще вземе това историческо решение\", заяви турският президент в реч пред парламентарната група на управляващата Партия на справедливостта и развитието в Анкара. Завещана от Ататюрк \"Иш банкасъ\", чието пълно име е \"Тюркийе иш банкасъ\", е създадена през 1924 г. от основателя на Република Турция Мустафа Кемал Ататюрк. Ататюрк е завещал акциите си на своята партия - РНП, която днес притежава дял от 28 процента от банката и назначава четирима от 11-те членове на управителния съвет. В Турция тя има една от най-големите мрежи (над 1300 клона), други 16 са в признатата само от Анкара Севернокипърска турска република, действа в Ирак, Косово, Великобритания, Бахрейн, Египет и Китай. Дъщерното дружество на \"Ишбанк\" в Германия има освен тази в страна клонове и в Холандия, Франция и Швейцария, а до миналата година имаше дейност  и в България . Малко над 40 процента от акциите на банката принадлежат на банковия пенсионен фонд, а оставащите близо 32 процента се търгуват публично. В отговор на въпроси на журналисти след речта Ердоган не уточни подробности за начина на предвижданото поемане на контрол върху банката от хазната. Ердоган многократно се е обявявал против участие на политическа партия в капитала на една банка, припомня АФП. Деликатен момент За момента не е ясно дали тази мярка ще означава национализация на банката. РНП твърдо се съпротивлява на прехвърляне на нейните дялове към хазната, като призовава \"да се зачита завещанието на Ататюрк\" и подчертава, че партията не печели пари от тези акции. Според \"Иш банкасъ\" дължимите на РНП дивиденти директно се прехвърлят на Института за турски език и на Института за история на Турция в съответствие със завещанието на техния основател. Изказването на Ердоган е довело до спад на акциите на банката - към 17.44 часа българско време той е бил 7% според \"Блумбърг\". Той го направи в момент, когато турските банки са отслабени от недоверието на инвеститорите към икономическата политика на Анкара и от спада на турската лира, която загуби 30 процента от стойността си спрямо долара миналата година, отбелязва АФП. През септември Ердоган призова за прехвърляне към хазната на акциите на РНП, която определи това като политическа маневра. Партията на справедливостта и развитието няма достатъчно места в парламента, за да постигне прехвърляне на дяловете на РНП към хазната. За това тя ще има нужда от подкрепата на своя партньор от предизборната коалиция - Партията на националистическото действие, която е твърдо кемалистка.", "date": "2019.02.05", "title": "Най-голямата турска банка на борсата ще премине под контрола на хазната, обяви Ердоган"}
{"url": "https://www.dnevnik.bg/zelen/2019/02/05/3385838_biznes_organizacii_podkrepiha_ekoministerstvoto_za/", "text": "Бизнес организации обявиха днес подкрепа за подготвяните от екоминистерството промени в Закона за биологичното разнообразие (ЗБР). Заявката им дойде на фона на множеството възражения, изказани от учени  (виж  тук  и  тук ) и неправителствени експерти  (виж  тук  и  тук ) в последните седмици, докато течеше срокът за  обществено обсъждане, който приключва този петък . Днес Министерството на околната среда и водите (МОСВ) организира среща за обсъждане на проекта. Със Закона за биологичното разнообразие се урежда управлението на мрежата \"Натура 2000\" и целта на промените е да се регламентират липсващите органи за управление на защитените зони от мрежата (повече за \"Натура 2000\" -  тук ). Срещата беше с отворен достъп за журналисти. Участието на гости беше ограничено до идентифицирани предварително от ведомството като \"заинтересовани страни\". В съобщението, разпространено от екоминистерството, срещата е описана като \"обществено обсъждане\" с \"поканени да присъстват депутати, представители на правителството, неправителствения сектор, национално представените работодателски организации, синдикатите, както и членовете на Съвета на учените към министъра на околната среда и водите\". От дискусията отсъстваха представители на Националния съвет по биоразнообразие, дирекциите на природните и националните паркове, Националното сдружение на общините и други организации, чиято работа по места има отношение към \"Натура 2000\". Не участваха и научните институти с пряка експертиза по отношение на \"Натура 2000\" - Националният природонаучен музей към Бан, Институтът по биоразнообразие и екосистемни изследвания към БАН, Биологическият факултет на Софийския университет, факултетът по горско стопанство към Лесотехническия университет, Факултетът по растителна защита и агроекология в пловдивския Аграрен университет. Тези експертни научни инситуции вече приеха и внесоха в МОСВ официални становища, че законопроектът трябва да бъде преработен и не може да бъде процедиран в настоящия си вид. \"Заинтересованите страни\" Сред поканените като \"заинтересовани\" в дискусията нямаше депутати, правителството беше представено от директор дирекция \"Национална служба за защита на природата\" към МОСВ, като присъстваха няколко неправителствени организации от екокоалицията \"За да остане природа в България\" и множество бизнес организации като \"Клъстър зелен транспорт\", браншовото сдружение на дървопреработватели \"Булпрофор\", Асоциацията на индустриалния капитал, Българската стопанска камара, Минно-геоложката камара, сдружения на собственици на земи и синдикалисти от \"Подкрепа\". Поканени бяха и учени от съставен от министерството научен съвет (виж  тук ), който бе сформиран по инициатива на министъра на околната среда Нено Димов преди година като алтернатива на официалния експертен орган - Националния съвет по биоразнообразието (НСБР), в който академичната общност номинира за свои представители учени - експерти по темата за биоразнообразието (виж  тук ). Срещата продължи два часа и половина, като в последния половин час в нея се включи и екоминистърът. Закривайки дискусията, Нено Димов аргументира проекта за законови промени за биоразнообразието с това, че за него \"приоритет са хората\". Позициите  Мирослав Калугеров от ресорната за \"Натура 2000\" дирекция \"Национална служба за защита на природата\" детайлно мотивира предлаганите промени в Закона с биологичното разнообразие с идентифицираните слабости в управлението на мрежата, наказателните процедури срещу България по тази тема (виж  тук  и  тук ) и ги цитира - в основата си те изискват обявяване на все още липсващите заповеди за някои зони и прилагане на конкретни природозащитни мерки за опазване на всяка конкретна зона. От екокоалицията \"За да остане природа\" - представена от Асоциацията на парковете в България, Българската фондация \"Биоразнообразие\", Българското дружество за защита на птиците, \"Сдружение за дива природа Балкани\" и WWF - България -  защитиха своето становище , че проектозаконът не решава идентифицираните проблеми в \"Натура 2000\" и предлага нововъведения, които ще предизвикат нови наказателни процедури срещу страната. От WWF - България, критикуваха предвижданото задължително събиране на данни от граждани и институции като противозаконни, а регионалното разделение на защитените зони - като създаващо излишни нови административни структури, на което Мирослав Калугеров каза, че ще отговори, но извън срещата. Представителят на сдружение \"Балканка\" цитира становищата на Националния природонаучен музей и Института по биоразнообразие към БАН и на експертните екологични факултети към Софийския и Лесотехническия университет. Той застъпи тезата, че предвижданата национализация на научни данни и дублиране на администрации при управлението на зоните от \"Натура 2000\" са сериозни проблеми на проекта и той не може да бъде процедиран в този вид. От \"Клъстър зелен транспорт\", браншовото сдружение на дървореработватели \"Булпрофор\", Асоциацията на индустриалния капитал, Минно-геоложката камара, сдружения на собственици на земи и КТБ \"Подкрепа\" изтъкнаха, че \"Натура 2000\" в България има много голям обхват и не се съобразява с нуждите на собствениците и на развитието на бизнеса. Коментираха се интересите на развитие на бизнес в мрежата и по-малко целта на закона за отстраняване на дългогодишните проблеми в управлението й. От Минно-геоложката камара попитаха дали се планира да заработи предвиденото в Националната приоритетна рамка за \"Натура 2000\" финансиране за компенсация на собственици на земи в \"Натура 2000\", но Мирослав Калугеров отговори, че въпросът не е по темата. Национализацията на данните и принуждаването всички задължително да предават научна информация за МОСВ бяха широко подкрепени от бизнес организациите. Беше изказано мнението, че по тази тема данните трябва да са в държавата, в единна база, защото авторското право е пренебрежимо, а управлението трябва да се основава на научни данни. Александър Александров от Съвета на учените, сформиран от Нено Димов, разясни, че според него територията на \"Натура 2000\" в страната ни е прекалено голяма, но становищата, изразени от звена на БАН, срещу принудителното събиране на авторски данни имат своите основания. Той е лесовъд, министър на околната среда в двете правителства на Андрей Луканов и баща на антрополога Харалан Александров, известен с  изказванията си  срещу природозащитата.  Критерии за участие за бъдещата \"Натура 2000\" Бяха дискутирани условията за участие в създаваните с проектозакона бъдещи консултативни съвети, които ще взимат решения за управлението на зоните от \"Натура 2000\". Всички участници бяха съгласни, че критерии за избор на членовете на консултативните съвети трябва да има. Тома Белев от Асоциацията на парковете изтъкна, че предлаганият от МОСВ проект налага дискриминативни условия само за природозащитните организации, на които останалите членове на съветите не трябва да доказват съответствие. Такива критерии, които не важат за бизнес организациите, но са условие за допускане на природозащитниците, са например наличие на офис на територията на повече от една Регионална дирекция по околна среда, доказан 3-годишен опит в работа по \"Натура 2000\", прозрачност на управлението и други. Според Тома Белев тези критерии са приемливи, но те трябва да важат за всички участници в съветите, а не само за природозащитните граждански организации. Друго условие за бъдещите консултативни съвети по \"Натура 2000\" е, че в създавания с проекта на МОСВ национален консултативен орган представителството на учените е пренебрежимо и техните мнения ще бъдат малцинство пред представителите на бизнеса и администрацията. Според становищата на екокоалицията, звената на БАН и факултетите на СУ и ЛТУ важно е решенията за \"Натура 2000\" да се взимат въз основа на научна експертиза и това трябва да е основното изискване към участниците в бъдещия Национален консултативен съвет за \"Натура 2000\". Тома Белев от Асоциацията на парковете предложи да има професионални изисквания за всички членове на националния орган - те да имат съответното образование и квалификация, позволяващи им да разискват научна биологична информация. \"Смешно е да не различаваш бук от дъб и да не можеш да разпознаеш един хабитат от друг, а да взимаш решения за тях\", разясни той.", "date": "2019.02.05", "title": "Бизнес организации подкрепиха екоминистерството за промени в \"Натура 2000\""}
{"url": "https://www.dnevnik.bg/sport/2019/02/05/3385899_krasiv_gol_izmukna_levski_ot_nova_zaguba_v_kontrolite/", "text": "Левски\" продължи слабото си представяне в контролите от подготвителния лагер в Кипър. В предпоследната си проверка сините завършиха 1:1 с литовския шампион \"Судува\". И двата гола паднаха през втората част. Доминикас Бараускас даде преднина на \"Судува\" в 76-ата минута, а три по-късно Давиде Мариани изравни с красив удар от границата на наказателното поле. До края на подготовката  \"Левски\"  ще изиграе още един приятелски мач. Сините ще срещнат сръбския \"Чукарички\" на 8 февруари. В контролите си досега \"Левски\" записа две равенства и три загуби. Тимът на Георги Дерменджиев завърши наравно с \"Уфа\" (1:1) и допусна поражения от  \"Хенан\" (0:1),   \"Висла\" (Плоцк) (1:2)  и  \"Урал\" (1:2) . \"Левски\" и \"Судува\" изиграха скучен мач, като най-интересните моменти дойдоха в края на мача. През първата част най-добрата възможност се откри пред Давид Яблонски, който засече с глава центриране от корнер, но ударът му премина близо до вратата. В 76-ата минута бранителите на \"Левски\" действаха неориентирано в наказателното си поле, като Бараускас беше най-съобразителен, за да даде преднина на \"Судува\". Сините се върнаха бързо в мача. Три минути по-късно Мариани размени двойно подаване с Хали Тиам и отправи силен удар от дистанция, като топката влезе във вратата с помощта на горната греда. В добавеното време Паулиньо беше съборен в наказателното поле, но съдията прецени, че няма основание да отсъди дузпа.", "date": "2019.02.05", "title": "Красив гол измъкна \"Левски\" от нова загуба в контролите"}
{"url": "https://www.dnevnik.bg/bulgaria/2019/02/05/3385909_zashtitata_v_procesa_ktb_shte_poiska_da_svidetelstva/", "text": "Делото за източването на КТБ продължава утре в Спецсъда с изслушване на обяснения от подсъдимите, съобщи БТА. То бе заведено срещу 18 обвиняеми за източване на банката като организирана престъпна група начело с пребиваващия в Сърбия Цветан Василев, и включва банкери, изпълнителни директори, счетоводители, касиери, одитори. Междувременно подсъдимите нараснаха на 23-ма. Адвокатът на Цветан Василев - Константин Симеонов обясни пред медиите, че след като подсъдимите дадат обяснения предстои да бъдат уговорени дати за следващи заседания, когато ще бъдат разпитани и първите свидетели по делото.  Симеонов каза още, че защитата ще поиска от съда да бъде призован народният представител от ДПС Делян Пеевски, за да бъде разпитан. Причината е, че името му се споменавало на много места в материалите по делото. И припомни, че по време на разследването прокуратурата е отказала да призовава депутата, но сега това трябва да бъде решено от съдебния състав. Адвокатът допълни, че вчера се е чул с основния подсъдим по делото Цветан Василев, като неговата оценка за случващото се била, че това е \"фарс\". Василев все още се намира в Сърбия в очакване съдът там да реши дали да бъде екстрадиран у нас. Защитникът коментира, че не се притеснява от процеса като отрече, че адвокатите на подсъдимите се опитват да бавят делото в очакване да се промени някакво обстоятелство - политическо или друго. За тази вероятност по-рано през деня предположи  зам.-главният прокурор Иван Гешев  в коментар за делото. Днес съдът реши да се спре четенето на обвинителния акт, което продължава от май 2018 г. след като депутатите промениха закона в този смисъл, а съдебният състав днес прие, че новата разпоредба може да се приложи и във вече започналия процес.", "date": "2019.02.05", "title": "Защитата в процеса КТБ ще поиска да свидетелства Делян Пеевски"}
{"url": "https://www.dnevnik.bg/evropa/2019/02/05/3385614_kakva_e_istinata_za_ikonomicheskiia_bum_v_polsha/", "text": "Икономическият бум в Полша може да се види с просто око: търговските центрове са пълни с клиенти, ресторантите, които стават все по-шикозни, са добре посещавани, много хора си позволяват нов автомобил. Като цяло потреблението в страната е високо. В момента Полша е една от европейските страни с най-висок икономически ръст: по данни на Полската статистическа служба през 2018 полската икономика е нараснала с 5.1%. Само Малта е постигнала по-висок растеж от нея. Противоречивият образ на шампиона Положителното развитие се усеща и на трудовия пазар. От 2016 година безработицата в Полша е спаднала значително и днес е една от най-ниските в Европа. Това се дължи отчасти на миграцията, но и на успешния бизнес на полските фирми, които са силно ориентирани към Германия и еврозоната. От друга страна, недостигът на квалифицирани кадри доведе до ръст на заплатите: през 2018 година те са нараснали средно със 7%. Към това трябва да добавим и повишените от националконсервативната управляваща партия \"Право и справедливост\" (ПиС) детски надбавки, които подобряват най-вече финансовото положение на домакинствата с по-ниски доходи. Днес голяма част от нарасналите доходи на поляците отива за потребление. Но това все пак не е достатъчно, за да намали инфлационния натиск. Изглежда, хората в Полша започват да пестят малко повече и вече прехвърлят традиционно ниското ниво на пестене. Същевременно стотиците хиляди украински гастарбайтери, които са отскоро в страната, изпращат голяма част от спечелените от тях пари в родината си Украйна. Образът на днешна Полша като шампион по икономически растеж е доста противоречив. Конюнктурният възход, който управляващите се опитват всячески да припишат за своя заслуга, говори за динамика в развитието на страната. Същевременно обаче Полша все повече се отдалечава от Европа: заради посегателствата срещу съдебната власт за първи път ЕС откри наказателна процедура срещу Варшава. Икономически отличник и политически аутсайдер? Тези два образа не се връзват. Всъщност сегашният бум няма почти нищо общо с управлението на ПиС, той е част от успешното конюнктурно развитие на цяла Централна и Източна Европа, което вече е стигнало апогея си. За 2019 и 2020 се очаква ръстът в Полша да се свие до 3.5 процента. А под повърхността на икономическия бум прозира пагубното влияние на политиката на ПиС върху икономическия климат в страната. Посегателствата срещу правовата държа доведоха до отлив на чужди инвестиции. А икономическият ръст през 2018 година се дължи основно на факта, че държавните институции и близките до властта компании инвестираха солидно - нерядко средства, получени по различни европейски програми. В същото време частните фирми - въпреки добрата конюнктура - почти не инвестираха в ново оборудване. А това е тревожен сигнал и признак за предстоящо забавяне на ръста, тъй като частните инвестиции се смятат за по-продуктивни. Проблемите пред Полша Според критиците на правителството тревожно е и друго: това, че вместо управляващите да използват икономическия възход, за да натрупат излишъци, те увеличават социалните разходи и по този начин застрашават стабилността на бюджета. Що се отнася до спора с Брюксел за върховенството на закона, полското правителство може да се окаже в средносрочен план и с орязани структурни помощи от ЕС. Пределно ясно е, че икономическото положение ще се отрази на  изборните нагласи  на парламентарния вот в Полша предстоящата есен. Вярно, че ПиС е все така популярна сред избирателите, но пък една силна опозиционна коалиция би могла да я победи. Особено ако продължат политическите скандали около управляващите. Така например лидерът на ПиС Ярослав Качински е подозиран в измама около един строителен проект, а няколко души от близкото обкръжение на военното министерство бяха задържани по обвинения в корупция. На този фон за управляващите в Полша е много важно да накарат избирателите да повярват, че сегашният икономически възход се дължи именно на тях. Още повече че през тази година се очаква икономиката да се представи по-скромно.", "date": "2019.02.05", "title": "Каква е истината за икономическия бум в Полша"}
{"url": "https://www.dnevnik.bg/sport/2019/02/05/3385907_haase_otnovo_se_okaza_nepreodolimo_prepiatstvie_za/", "text": "Първата ракета на България за купа \"Дейвис\" Димитър Кузманов отпадна в първия кръг на тенис турнира в София. За втори път в последните три години българският тенисист беше спрян от холандеца Робин Хаасе. 25-годишният пловдивчанин загуби от 54-ия в света с 2:6, 4:6 за 74 минути. Кузманов вкара доста първи сервиси в мача - 71%, но опитите му да бъде максимално агресивен доведоха до много непредизвикани грешки. Хаасе играеше търпеливо, вкарваше топката в корта и дочакваше пропуските от ракетата на съперника. Освен това вторите сервиси на българина се оказваха лесна мишена за опитния холандец. \"Определено съм разочарован. Не можах да покажа максимума от възможностите си. Закономерно загубих, няма какво да се оправдавам. Определено не се получиха нещата, които исках да направя. Твърде много бяха грешките\", заяви Кузманов пред \"Диема спорт\". Българският тенисист започна позитивно мача и спечели комфортно първите си два сервис гейма, за да поведе с 2:1. След това обаче той загуби пет поредния гейма, а с това и първия сет. Кузманов спря серията на Хаасе и спечели на нула откриващия гейм на втората част. Българинът обаче беше пробит при второто си подаване, а 31-годишният холандец се възползва и поведе с 3:1. Кузманов успя да се задържи в мача, след като спаси точка в петия гейм. Той дори имаше шанс да изрвни, но пропусна шанс за връщане на пробива при 3:4. Сервирайки за победата при 5:4, Хаасе поведе с 40:0 и при третия си мачбол сложи точка на спора. Холандецът, който има две титли в турнирите от календара на АТП и е достигал до №33 в световната ранглиста, ще играе във втория кръг срещу поставения под №3 Данийл Медведев от Русия. Кузманов пък записа четвърто поражение при четвъртото си участие с \"уайлд кард\" в София. През 2016 г. той дебютира в турнира от категория \"АТП 250\" с трисетов двубой с бившия №1 при юношите Рикардас Беранкис (3:6, 6:2, 3:6). Година по-късно българинът отстъпи срещу Хаасе с 4:6, 3:6, а миналата година загуби от поставения под №7 Жоао Соуза с 6:7 (8), 1:6. Кузманов, който заема 336-ото място в световната ранглиста, остава без победа на ниво \"АТП\". Другите му два мача в турнири от световния тур бяха в Истанбул през 2015 и 2016 г., когато българинът загуби в първия кръг на квалификациите съответно срещу Майкъл Винъс и Карлос Берлок. След отпадането на Кузманов  Александър Лазаров остава единственият българин  в индивидуалната надпревара. 21-годишният тенисист преодоля квалификациите след страхотни победи срещу Лукаш Лацко и Лука Вани, а в сряда ще се изправи срещу Фернандо Вердаско в двубой от първия кръг. В понеделник световният №2 при юношите Адриан Андреев беше само на две точки от впечатляващ успех срещу 45-ия при мъжете Матю Ебдън. 17-годишният българин отстъпи в  драматична трисетова битка, която продължи 2.22 часа и завърши с тайбрек в последния сет.", "date": "2019.02.05", "title": "Хаасе отново се оказа непреодолимо препятствие за Кузманов в София"}
{"url": "https://www.dnevnik.bg/sviat/2019/02/05/3385790_kichozniiat_barok_v_skopie_pomagashe_za_prane_na_pari/", "text": "Разследващият журналистически портал OCCRP публикува извадки от обвинителен акт срещу бившия министър-председател, петима негови близки сътрудници, както и срещу неговата партия ВМРО. С лъжи и измами правителството на Никола Груевски се задържа на власт цели десет години. Това го знаехме. Едва сега постепенно става ясно как е функционирала \"фината механика\" на това държавно заложничество, посочва Андреас Ернст в швейцарския \"Нойе цюрхер цайтунг\". Разследващият журналистически портал OCCRP публикува извадки от обвинителен акт срещу бившия министър-председател, петима негови близки сътрудници, както и срещу неговата партия ВМРО. Материалът дава известна представа за това как са се обогатявали партията и нейните кадри, които бяха на власт от 2006 до 2017 година - и колко бързо затъват в дългове след загубата на властта, коментира швейцарското издание. През есента на 2018 година специалната прокуратура временно конфискува 69 недвижими имота и парцели, след като става ясно, че партията възнамерява на продаде или ипотекира своята централа – гигантския по размери \"Бял дворец\". Това става една година след загубата на изборите. Как са се финансирали тези проекти? Девететажната сграда с пристроена кула бе издигната само за година и половина и завършена през 2015-а. Архитектурата съответстваше на предпочитания стил на управляващата тогава партия - помпозен класицизъм в искрящо бяло с колони в античен стил и барокови завъртулки. На върха на кулата се издигаше огромното партийно знаме в червено и черно. По онова време не беше ясно как точно е бил финансиран този помпозен проект, ето че сега прокуратурата постепенно повдига завесата. Приватизираната строителна фирма \"Бетон\", която по югославско време бе обществена собственост, спечелва държавната поръчка за изграждането на партийната централа. До 75% от приходите на тази фирма и преди това са идвали от държавата, респективно от управляващата партия, пише Андреас Ернст в \"Нойе цюрхер цайтунг\". Фирмата, която е собственост на един от най-богатите бизнесмени в страната - Минко Йорданов, са отблагодарява за това, като дарява на партията 2.1 млн. евро в брой. И не само това. Бизнесменът \"пропуска\" да предяви иск за извършени строителни дейности на стойност от 6.9 млн. евро. ВМРО отпуска за двореца си едва 800 000 евро. А Йорданов \"печели\" и други държавни поръчки за над 200 млн. евро - проекти по програмата \"Скопие 2014\", за които се предполага, че правителството е отпуснало близо половин милиард евро, превръщайки центъра на македонската столица в своего рода античен Дисниленд. Проектът е целял да внуши на гражданите гордост от факта, че се родеят с великия Александър Македонски и да усили техния патриотизъм. С тази програма обаче бяха изпрани и доста пари, които бяха пренасочени към джобовете на елита, коментира \"Нойе цюрхер цайтунг\". Изданието припомня и скандала с подслушани телефонни разговори, от който стана ясно, че управляваща клика на ВМРО систематично е фалшифицирала избори и е злоупотребявала с държавните институции за собствени цели: \"Останалата част от правораздавателните органи тъй или иначе бяха неизползваеми, тъй като Груевски на практика отмени разделението на властите, а съдиите танцуваха по неговата свирка\", пише НЦЦ. Правовата държава не може да възкръсне току-така Тъкмо съдбата на Никола Груевски обаче показва, че правовата държава не е в състояние да възкръсне само защото в страната има ново, социалдемократическо правителство. Въпреки че срещу Груевски има ефективна присъда, той успя да избяга от страната малко преди тя да влезе в сила - през ноември 2018 година. Всички знаеха за тази опасност, но въпреки това го оставиха да се измъкне. Не е ясно какви сметки си е правило правителството, допускайки бившия премиер за избяга зад граница. Във всеки случай Никола Груевски избяга в Унгария и веднага получи политическо убежище от своя приятел Виктор Орбан, пише в заключение Андреас Ернст в \"Нойе цюрхер цайтунг\".", "date": "2019.02.05", "title": "\"Кичозният барок\" в Скопие помагаше за пране на пари, твърди разследване"}
{"url": "https://www.dnevnik.bg/sviat/2019/02/05/3385916_s_chuk_e_povreden_nadgrobniiat_pametnik_na_marks/", "text": "Паметникът на гробното място на Карл Маркс в Лондон бе повреден с удари с чук. Фондация, която се грижи за гробището \"Хайгейт\" съобщи, че инцидентът, в който е повредена значителна част от надписите и мраморния монумент, е станал през последните няколко дни. Мястото е в списъка на британските обекти от изключителен исторически интерес. \"Не е този начинът на отношение към историческото ни наследство. Ще го ремонтираме възможно най-скоро\", обявиха от фондацията. От разпространените снимки се вижда, че са нанесени десетки удари, повредили надписите в памет на автора на \"Капитала\", неговата съпруга и внука им. Съавторът на \"Манифест на Комунистическия интернационал\" е живял в британската столица от 1849 г. до смъртта си през 1883 г. Срещу надгробния паметник и преди е имало нападения, като през 1970 г. дори бе направен опит да буде унищожен с експлозив. През последните седмици в Лондон имаше няколко подобни случая. Миналия месец бяха залети с боя статуята на Уинстън Чърчил и Мемориалът на летците от бомбардировачите по време на Втората световна война.", "date": "2019.02.05", "title": "С чук е повреден надгробният паметник на Маркс"}
{"url": "https://www.dnevnik.bg/kultura/2019/02/05/3385650_bulgarskite_akcenti_v_dokumentalnata_programa_na/", "text": "В международния конкурс за документално кино на 23-ия \"София филм фест\" ще се състезават две български заглавия - \"Дворец на народа\" на Борис Мисирков и Георги Богданов и \"Тайният живот на Вера\" на Тонислав Христов. На пресконференция на \"София филм фест\" продуцентът на \"Дворец на народа\" Мартичка Божилова отбеляза, че Мисирков и Богданов отсъстват, защото вече работят на терен по следващия си проект. Филмът разказва за 5 \"грандиозни\" социалистически сгради, между които Националният дворец на културата, дворецът на Чаушеско, Московският държавен университет, вече несъществуващият Дворец на републиката в Берлин и \"Палата на федерацията\" в Белград.  \"Ние бяхме млади, когато падна комунизмът, и през цялото време правим филми, в които търсим как да се разберем с това минало\", каза Божилова. \"Филмът разказва за това, което имаме като наследство, и за какво може да ни послужи днес\", допълни тя. Продуцентската компания, която стои зад \"Дворец на народа\", е \"Агитпроп\". Филмът получи наградата на публиката на фестивала на документалното и анимационното кино в Лайпциг през 2018г. и е селектиран на 15 фестивала. Божилова изтъкна още, че в лентата са използвани \"архиви от цял свят\". Световната премиера на  \"Тайният живот на Вера\" на Тонислав Христов  беше в края на януари, като част от международната конкурсна програма за документални филми на фестивала \"Сънданс\". Филмът е копродукция между България и Финландия и разказва за преследваната от детски травми Вера, която се опитва да извоюва независимост чрез различните роли, които играе в живота. Тонислав Христов разказа, че работата по този проект му е отнела 6 години. \"В един момент не знаех къде отивам и прекъснах за две години\", коментира той. През този период обаче режисьорът е осъществил документалният филм \"Пощальонът\", който също беше селектиран на \"Сънданс\".  Христов отбеляза, че специфичното при него е краткият период на заснемане - 20 дни. В същото време той се опитва да прекара колкото се може повече време с героите си. По-късно това му позволява да използва на терен по-голям екип, отколкото е обичайно при създаването на документално кино. Фокус върху Кристо  Документалната програма ще включва и специален фокус върху Кристо. \"София филм фест\" ще бъде открит с  \"Да ходиш по вода\" на Андрей Паунов  - разказ за създаването на мащабния проект \"Плаващите кейове\". Директорът на фестивала Стефан Китанов отбеляза, че режисьорът на лентата отсъства, защото работи по първия си игрален филм, който е базиран на пиесата \"Януари\" на Йордан Радичков.  Ще бъдат показани още няколко заглавия за родения в България артист. Голяма част от тях са на братята Мейсълс, но присъстват и \"Граница на мечтите\" на Георги Балабанов, както и филми на журналистката от Българската национална телевизия Евгения Атанасова. Предварителните прожекции на фестивала ще започнат на 27 февруари в \"Дом на киното\" с документалната лента за Георги Марков \"Чувство за непоносимост\" за Георги Марков. Така ще бъде отбелязана  90-годишнината от рождението на  писателя.", "date": "2019.02.05", "title": "Българските акценти в документалната програма на \"София филм фест\""}
{"url": "https://www.dnevnik.bg/evropa/2019/02/05/3385929_pet_durjavi_iskat_evroparlamentut_da_otloji/", "text": "Министрите на транспорта в пет източноевропейски държави, между които и България, поискаха от председателя на Европейския парламент Антонио Таяни дискусията по пакета \"Мобилност I\", който въвежда нови правила за автомобилните превози, да бъде отложена за след евроизборите. Писмото, е адресирано до председателите на групите в европарламента, комисаря по транспорт в Европейската комисия, както и до министъра на транспорта на Румъния, която към момента е държавата председател на Съвета на Европейския съюз. То е подписано от министрите в Полша, Латвия, Литва, Унгария и България. Товарните автомобилни превози в рамките на Европейския съюз заемат съществена роля в икономиката на Европейския съюз, като създават заетост на около 3 милиона души, които са наети в 600 000 предприятия. Ефективното функциониране и конкурентоспособност на тези предприятия са жизненоважни за формирането на БВП на Европейския съюз и за създаването на работни места, се казва в писмото. Според петимата министри \"секторът заслужава справедлива и ясна законодателна рамка на ниво Европейски съюз, която се очаква да насърчи по-нататъшното развитие на сектора и доброто функциониране на единния вътрешен пазар, като гарантира реалистични и изпълними правила\". Според тях заради предстоящи избори ограничават във времето възможностите за постигане на консенсус по окончателния вариант на пакта. . Изразяваме своите опасения, че вместо балансирани разпоредби, които подкрепят европейския автомобилен сектор и подобряват условията на труд на водачите, подобни прибързани процедури ще имат за резултат одобряването на решения, които в крайна сметка ще провалят ефективното и ефикасно функциониране на този сектор, пишат министрите.", "date": "2019.02.05", "title": "Пет държави искат Европарламентът да отложи обсъждането на пакта \"Мобилност\""}
{"url": "https://www.dnevnik.bg/sport/2019/02/05/3385540_kontador_predlaga_namaliavane_na_bjudjetite_v/", "text": "Алберто Контадор прекрати състезателната си кариера преди повече от година, но продължава да бъде много близо до професионалното колоездене. Испанецът е мениджър на тима \"Комета\", в който дава шанс на млади таланти, като им предава опита си. Преди началото на новия сезон Контадор говори за това какви промени трябва да се направят в колоезденето, за да се повиши конкурентността. Според него са необходими промени, за да се прекъсне доминацията на \"Скай\". \"За колоезденето не е добре един отбор да може да привлича най-добрите състезатели в света и да ги обгражда с най-силните помощници, които в друг тима биха били лидери\", каза Контадор. Изказването му идва месец, след като стана ясно, че компанията  \"Скай\" прекратява спонсорството на колоездачния отбор след 2019 г . В кариерата си испанецът спечели два пъти Обиколката на Франция 2007 и 2009 (през 2010 г. победата му беше отнета), дв пъти Джиро д’Италия (2008 и 2015) и три пъти Вуелтата (2008, 2012 и 2014). Според него трябва да се постави горна граница на бюджета, като така ще има по-равностойни отбори. Контадор говори и за забрана за използване на технологията в спорта. В последните години всички колоездачи използват потенциометри, които в реално време показват силата, с която педалират. В днешно време се разчита на ватова мощ, която развиват колоездачите, които знаят какви усилия трябва да поддържат на определени изкачвания. \"Още през 2016 г. Иван Басо ми каза, че колоезденето умира и трябва да направим нещо, за да го спасим. Готов съм да предложа на UCI (Международния колоездачен съюз) да забраним компютрите. Ако са съгласни нашият отбор първи ще ги премахне\", добави Контадор.", "date": "2019.02.05", "title": "Контадор предлага намаляване на бюджетите в професионалното колоездене"}
{"url": "https://www.dnevnik.bg/sport/2019/02/05/3385934_monfis_debjutira_v_sofiia_s_ekspresna_pobeda_nad/", "text": "Французинът Гаел Монфис направи отличен дебют в тенис турнира в София. Бившият №6 в света имаше нужда от едва 60 минути, за да постигне убедителна победа с 6:3, 6:4 срещу финалиста от 2016 г. Виктор Троицки. Монфис отново показа атрактивен тенис, като редуваше страхотни отигравания с непредизвикани грешки. Той обаче беше изключително стабилен и ефективен в решаващите моменти. Французинът реализира четири пробива от четири възможности и спаси двете, които се откриха пред съперника му. Монфис заложи на максимален риск при началния си удар. Той направи девет аса и осем двойни грешки. Тактиката му обаче даде резултат и двукратният полуфиналист в турнирите от Големия шлем спечели 84% от точките след вкаран първи сервис и 60% след втори. Във втория кръг 32-годишният французин ще се изправи срещу победителя от мача между Михаил Кукушкин от Казахстан и Ласло Джере от Сърбия. Троицки, който се включи в основната схема с \"уайлд кард\", за пръв път отпада в първия кръг в София. След финала през 2016 г. сърбинът достигна до четвъртфиналите през 2017 и 2018 г., като беше спрян съответно от Григор Димитров и Стан Вавринка. След като в понеделник всичките четири мача на централния корт в зала \"Арена Армеец\" предложиха много оспорвани трисетови битки,  днес и петте двубоя приключиха в два сета . Страхотен ден имаха германските тенисист. Квалификантите Даниел Брандс Яник Маден отстраниха Николоз Басилашвили и Адриан Манарино, а Ян-Ленард Щруф се справи със Стефано Траваля и си осигури мач със Стефанос Циципас. В другата среща, която се игра на централния корт, първата ракета на България за купа \"Дейвис\"  Димитър Кузманов загуби от холандеца Робин Хаасе .", "date": "2019.02.05", "title": "Монфис дебютира в София с експресна победа над финалиста от 2016 г."}
{"url": "https://www.dnevnik.bg/sviat/2019/02/05/3385895_stachkata_na_ungarcite_v_audi_-_pobeda_koiato_zaloji_s/", "text": "Как бихте оценили повишаването на заплатата с 18% (плюс още непарични бонуси) в страна, където годишната инфлация през миналата година е била около 2.8% и тази година вероятно ще премине малко над 3%? От гледна точка на работниците изглежда идеално. От гледна точка на ръководството едва ли, защото са част от голяма автомобилна корпорация и в централата подобно решение обикновено се възприема като \"Тези не успяват да си контролират персонала\". А това почти неминуемо ще доведе до смяна на мениджмънта и сериозен анализ не само защо не е успял да заеме по-твърда позиция, но как това да не се повтори. Става дума за завода на \"Ауди\" (Audi) в Унгария, където 5 работни дни стачка се оказаха достатъчни, за да се съгласи германската компания да повиши заплатите с най-малко 75 000 форинта (240 евро) на човек месечно. Освен това през 2019-2020 г. служителите ще получат и непарични помощи в размер до 400 000 форинта (1280 евро). В момента средната заплата в завода е 1300 евро. Синдикалният протест е забележителен заради постигнатото повишаване с 18% на заплащането, както и с разкриването колко \"Ауди\" се е изложила на рискове за няколко звена на компанията заради един протест в Централна Европа. Освен това успехът на AHFSZ бе приветстван от проправителствените медии в Будапеща като истинска голяма победа на синдикализма срещу западните работодатели. Нищо, че от \"Ауди\" предупреждаваха, че това може да има цена и тя е увеличена несигурност за работните места и стабилността на доходите на работниците. Емблематичен конфликт Правителството в Будапеща не зае ясна позиция с обяснението, че това е спор в частна компания и официалният коментар бе, че би трябвало интересите на работниците да бъдат взети предвид от работодателя. Но Ласло Парах, президент на Унгарската търговско-индустриална камара, смята, че случилото се накърнява имиджа на страната. Германската икономика се забавя, а и автоиндустрията им не е в най-доброто състояние, поради което германските профсъюзи имат интерес да засилят натиска компанията да върне производството си в страната. Случаят фокусира вниманието и върху структурен проблем на унгарската - както и на всички икономики на бившите съветски сателитити, - не може безкрайно да продължава предимството на евтината работна ръка и трябва да се търси алтернатива в производства с висока добавена стойност. Daimler, Suzuki и General Motors имат производство в Унгария, а през 2018 г. обещания за ново голямо предприятие заявиха от BMW. Но повечето предприятия са за компоненти, а не в края на веригата за производство. Синдикални конфликти като този в Дьор може да принудят западните инвеститори да преформулират мястото на заводите си в цялата корпоративна структура. Анализаторът Ищван Мадар коментира за изданието Portfolio, че конфликтът е донякъде уникален, защото засегна компания, даваща 1.4% от БВП на Унгария. При растящ синдикален натиск и недостиг на квалифицирана работна ръка в \"Ауди\" ще са принудени да преосмислят какво правят в Унгария, а това едва ли ще се хареса на правителството, допълва той. Трябва ни модел, основан на висока производителност и иновации, казва още Мадар. Официални данни на компанията показват, че за 2017 г. нетните приходи на Audi Hungaria са били 7.265 млрд. евро, което е около 12% от глобалните приходи на целия концерн. \"Ауди\" заложник на Дьор Унгарците са произвели през 2017 г. близо 2 милиона двигателя за автомобили, сглобявани в 32 завода на \"Фолксваген\" (Volkswagen) - групата, към която принадлежи \"Ауди\". Сега заради стачката в заводите в Дьор се наложи за два дни да спре работа заводът в Инголщат, родният град на компанията. Ограничено бе и производството в словашкия завод на \"Фолксваген\" край Братислава. Така автогигантът стана заложник на това, което иначе се смята за предимство в индустрията - много динамични вериги за снабдяване, прецизирани до точен час на изпращане и получаване, благодарение на което не се налага поддържане на големи складови наличности. Когато ключово звено от такава верига спре, ефектът на доминото бързо може да се усети в другия край на Европа или света. За Audi Hungaria в Дьор работят около 13 000 души (със съпровождащите услуги и производства броят им е около 17 000), като близо 9000 от тях са членове на Независимият профсъюз на Audi Hungaria (AHFSZ). Лидерът Тибор Шимачек настояваше за непарични бонуси за служителите в рамките на 620-787 хиляди форинта (1922-2440 евро) и отхвърли поне 7 пъти офертата на ръководството за повишаване на заплатите. Към края на конфликта той настоя дори за преговорите да пристигне лично изпълнителният директор на Audi AG, защото директорите в Дьор правят \"несериозни предложения\". Стачкуващите получаваха за петте дни на протеста известна компенсация от синдикалните каси, но не и заплатата си. Проправителствени медии приветстваха неотстъпчивостта на AHFSZ и Шимачек, защото стачкуващите получавали по-малко не само от германските работници, но и от колегите си в Словакия. Ето това е истинска стачка, заяви Шандор Фагяш в \"Модьор хирлап\" и я противопостави на \"политически мотивираните\" демонстрации на профсъюзи и опозиционни партии срещу т.нар. от тях робски закон за увеличаване от 250 на 400 часа извънредното работно време, което работодателите могат да искат от служителите си. Наистина ли унгарците получават доста по-малко От \"Ауди\" предложиха заплащането да се повиши общо с 20% до края на 2020 г., но профсъюзът настояваше за 18% незабавно. Работодателят обеща и последващи корекции, за да се доближат заплатите до тези в Словакия и Полша. Според AHFSZ чешките работници на \"Ауди\" взимали с 25% повече, словашките - с 28%, а полските - 39% повече, да не говорим за белгийците, където заплатите били 3.6 пъти по-големи от тези в Дьор. От компанията отвърнаха, че това не отговаря на истината, тъй като профсъюзът не е използвал адекватна методология в изчисленията си и напомни, че в AHFSZ опитват да сравняват различен тип производства. Габор Тюри от Унгарската академия на науките също напомни, че не може да се сравняват завод за двигатели и такъв за сглобяване на автомобили, които работят с различен размер на приходи и печалби. Данни от автоиндустрията показват, че обикновено разликата в заплатите на работници от заводи за компоненти и такива за асемблиране на автомобилите достига до 60-70% в полза на вторите. Унгарците от Дьор знаят също, че за колегите им от автозаводите в другите страни от Централна Европа имат повече курсове за подобряване на квалификацията и ефективността. Унгарската икономика по принцип е с по-ниска производителност - някъде между тази на Латвия и Чили. По последни данни (от 2017 г.) на Организацията за икономическо сътрудничество и развитие (ОИСР) за един работен час служител в Унгария създава 31.3 евро. В Полша за същото време създават продукт за почти 34 евро, в Чехия - за 37 евро, а в Словакия - за близо 38 евро. За всички тях разликата спрямо Германия (63.3 евро) все още е предимство, но унгарците едва ли са доволни, че съседни държави имат по-добри позиции.", "date": "2019.02.05", "title": "Стачката на унгарците в \"Ауди\" - победа, която заложи капани"}
{"url": "https://www.dnevnik.bg/evropa/evropeiski_parlament/2019/02/05/3384059_klasaciia_pokazva_koi_sa_nai-aktivnite_bulgarski/", "text": "Най-активният български евродепутат е Ангел Джамбазки, а на последно място по дейност сред българските представители в Европейския парламент е Асим Адемов. Това показва  класация , която оценява активността на всички 751 евродепутати от 28 държави по няколко критерия. ( ) Изводите от комплексната оценка са, че в челото на българските представители компактно стои четиричленната група на ДПС (веднага след Джамбазки), а евродепутатите от БСП и ГЕРБ се редуват през едно-две места на следващите позиции. Трима български представители са сред челните 8% от всички, само един е във втората стотица, шестима са между място 300 и 400, двама са сред петстотинте, четирима сред шестата стотица и един е след 700-на позиция Какво казва класацията? Според  цялостната активност  на първо място сред българските евродепутати е  Ангел Джамбазки  (ВМРО/Европейски консерватори и реформисти). Той е на 12-то място от всички 751 члена на Европейския парламент. Има 95% присъствие на пленарни заседания. На второ място е  Искра Михайлова  (ДПС/АЛДЕ), която също е напред (31-о място) в класацията на всички евродепутати и има 94% присъствие на пленарни заседания. Трети е  Неджми Али  (ДПС/АЛДЕ), присъствал на 89% от пленарните сесии и с цялостна оценка, отрежадаща му 58-о място. И тримата са евродепутати от 2014 г. Най-слаба е цялостната активност на  Асим Адемов  (ГЕРБ/ЕНП), който е на 722-о място в общата класация. Преди него са  Владимир Уручев  (ГЕРБ/ЕНП) и  Петър Курумбашев  (С&Д). Уручев е евродепутат от 2014 г., а Адемов и Курумбашев – от 2017 г. Според  присъствието  на първо място е Петър Курумбашев (98.26% присъствие на пленарни заседания), следван от  Андрей Ковачев  (ГЕРБ/ЕНП) и  Светослав Малинов  (ДСБ/ЕНП) - и двамата с 98.07% присъствие. Най-слабо е присъствието на  Сергей Станишев  (БСП/С&D) - едва 58.62%. Преди него са  Николай Бареков  (\"Презареди България\"/Европейски консерватори и реформисти)- 72.41%,  Емил Радев  (ГЕРБ/ЕНП) - 81.61% и  Ева Майдел  (ГЕРБ/ЕНП) - 85.06%. Според групите средно най-високо е участието на евродепутатите от ЕНП (92.64%), следвани от АЛДЕ (91.76%), С&Д (84.54%), Европейски консерватори и реформисти (83.91%). По  поименни гласувания  на първо място е Светослав Малинов, следван от Владимир Уручев и  Момчил Неков  (БСП/С&Д). Последен е Николай Бареков, а преди него са Сергей Станишев и Емил Радев. По критерия  \"Доклади\"  особено активни са представители от ДПС, като техен евродепутат (Неджми Али) е на първо място за България и на трето за целия парламент. Последен е Асим Адемов, а преди него е Сергей Станишев. На първо място в категорията  \"Речи\"  е Ангел Джамбазки с 1001 речи, което го поставя на 28-о място в Европейския парламент. Последен е Адемов с едва девет речи за вече изтичащият мандат. Най-активен в  общата класация  на целия Европейски парламент, очаквано, е председателят Антонио Таяни. След него е Манфред Вебер, който ръководи групата на ЕНП в Европарламента и е неин кандидат за председател на Европейската комисия. На трето място е Сиед Камал (Великобритания /Европейски консерватори и реформисти). Най-силно е  присъствието  на евродепутатите от Австрия (95.65%), следвани от полските представители (94.08%), а най-слабо - на тези от Латвия (83.84%), Великобритания (85.67%), и Дания (85.77%). Средното присъствие на българските евродепутати на пленарни заседания е 88.9%. Как се изчислява? Алгоритъмът, според който се дава оценката, взима предвид четири категории дейности – доклади, изявления, роли и присъствие на пленарните заседания. По първия критерий оценката зависи от времето и усилията, които се изискват за изготвянето на даден доклад. Взимат се предвид и броя предложени изменения и броя изменени доклади. Във втората категория влизат речите по време на пленарно заседание, обясненията на гласувания и въпросите към евроинституции. Отчита се и дейността на евродепутатите в \"Туитър\". Т.нар. категория \"Роли\" отразява позициите, които заемат евродепутатите, например председател, зам.-председател на ЕП, председател или зам.-председател на комисия, координатор в комисия, председател и зам.-председател на политическа група. Последният критерий е присъствието на евродепутатите по време на пленарно заседание. Той е изключително важен и при слабо присъствие крайната оценка може да бъде намалена с 50%. (Повече за методологията можете да четете  тук ).", "date": "2019.02.05", "title": "От Джамбазки до Станишев и Бареков - колко активни са българските евродепутати"}
{"url": "https://www.dnevnik.bg/sport/2019/02/05/3385352_tom_breidi_-_chovekut_sus_zlatnoto_dokosvane/", "text": "Това беше лайтмотивът в пресата в САЩ след Супербоул LIII, в който Том Брейди изведе своя \"Ню Инглънд пейтриътс\" до историческа шеста титла след  победа с 13:3 над \"Лос Анджелис рамс\" . Легендарният куотърбек спечели своя шести пръстен, с което излезе еднолично начело сред играчите. На 41 години Брейди държи почти всички рекорди в НФЛ, а \"патриотите\" затвърдиха тоталната си доминация през 21 век - девет участия в Супербоул, шест победи, 16 титли в дивизията, осем поредни участия във финалния мач на конференцията, както и 16 поредни сезона, в които тимът има положителен баланс. Всяка година обаче се повтаря една и съща история - може ли Брейди да спори за званието най-велик в историята (добило популярност в социалните мрежи като G.O.A.T.). По отношение на статистиката няма по-успешен куотърбек, въпреки това Брейди продължава да е отричан от мнозина. За голяма част от хората Брейди дължи всичките си успехи на треньора Бил Беличик. Специалистът-ветеран, който на 66 години стана най-възрастният треньор вдигал отличието, е смятан за гений. Двамата са най-успешният тандем в историята на американския футбол, а през 2019 г. за пореден път обориха критиците си. За разлика от всички други отбори, които доминират в определени периоди в даден спорт, \"Ню Инглънд\" и Брейди, така и не успяват да си спечелят статута на големи любимци. Когато властваше в НБА през 90-те години, \"Чикаго булс\" на Майкъл Джордан беше отбор, харесван от всички. С \"патриотите\" ситуацията не е такава, а се говори дори за обратното. Брейди и Беличик са недолюбвани. Стига се дотам, че всяка година феновете на другите отбори молят \"Пейтриътс\" да спечелят и дует №1 най-накрая да се откаже. \"Казах още преди Супербоул, че нямам намерение да спирам и победата не променя нищо. Искам да играя до 45 години. Сега просто ще прекарам време с жена ми и децата ми, защото им го дължа, а без тях нямаше да постигна нищо\", каза Брейди след Супербоул. Той има договор и за следващия сезон, според който получава увеличение на заплатата. Собственикът на \"патриотите\" Робърт Крафт обаче заяви, че е готов да излезе с ново предложение за Брейди. Очаква се развитие по този въпрос да има преди началото на новия сезон. От №199 в драфта до най-великия в историята Не всичко в кариерата на легендарния куотърбек се развива идеално, като широко известен е фактът за влизането на Брейди в НФЛ. Куотърбекът беше избран едва в шестия кръг на драфта през 2000 г. под №199. Макар и да няма обещаваща кариера в колежа, Бил Беличик показва вяра в него. Той е четвъртият куотърбек на тима в първия си сезон, като Беличик решава да го задържи, виждайки нещо в него. В началото на сезон 2001 г. Брейди получава своя шанс след контузия на титуляра Дрю Бледсоу. В края на редовния сезон тимът завършва като №1 в конференцията, стига до Супербоул и там печели с 20:17 срещу \"Сейнт Луис рамс\". Всичко останало е история. И въпреки успехите си Брейди опровергава скептиците многократно. Той не успява да впечатли още при физическите данни, задължителни за всеки един играч, участващ в драфта. Брейди бяга 40 ярда за 5,28 секунди, което е много под изискването за поста на куотърбека. От 2000 г. насам само трима са били със същия резултат или по-бавни. \"Когато говорим за великите спортисти на нашето време, трябва да кажем, че те си личат от малки. Леброн Джеймс е забелязан още в гимназията, а Тайгър Уудс показва заложбите си едва на две години. Брейди? Не ме питайте, защото доста дълго време аз и моите колеги в Мичиган преглеждахме видеозаписи, за да видим какво сме пропуснали, докато той беше в колежа\", казва журналистът Мич Албъм, който следи кариерата на Брейди от младежките му години. Според него талантът на Брейди е разцъфнал под ръководството на Беличик, като двамата са се нуждаели един от друг. По отношение на статистиката, рекордите и постиженията Брейди категорично е №1. Той е играчът в НФЛ с най-много победи, титли, най-доброто съотношение на тъчдаун пасове към пресечени топки. Самият Брейди е участвал повече пъти от всички тимове в лигата освен своя \"Ню Инглънд\". Той подобри и рекорда на Пейтън Менинг за най-възрастен куотърбек, който печели трофея \"Винс Ломбарди\". В историята на НФЛ никой няма повече MVP награди от Брейди, който е с четири и води пред члена на Залата на славата Джо Монтана (3). \"Казват, че съм твърде стар\" След последния съдийски сигнал в Атланта Том Брейди дълго време не успя да се добере до отбора си. Куотърбекът беше обграден от журналисти, а съперниците отидоха да го поздравят и да му отдадат заслуженото. Първото изречение на Брейди към неговия дългогодишен съотборник Еделман описа всичко. \"Казаха, че съм твърде стар, а ти си много бавен. Но ние пак сме тук, бейби\". Макар и да беше далеч от впечатляващите стандарти, които е наложил в цялата си кариера, Брейди отново остави впечатление, че през цялото време държеше нещата под контрол. За пръв път той не успя да подаде тъчдаун пас в Супербоул, остана със само 262 ярда и не беше избран за MVP, но прояви магията си в много важни моменти. В последните години куотърбекът измени играта си, за да успее да удължи кариерата си. Като един от най-интелигентни играчи изобщо в историята на НФЛ, Брейди успя да се задържи на ниво и след 40 години. През настоящия сезон Брейди беше събарян на тревата (\"сак\" бел. ред.) само 21 пъти, което е третият най-нисък резултат в НФЛ. В плейофите срещу \"Лос Анджелис чарджърс\" и \"Канзас сити чийфс\" не получи нито един сак. Дори след финала в конференцията срещу \"Канзас\" куотърбекът качи снимка в \"Инстаграм\" на чистия си екип, отбелязвайки всички свои съотборници от предната линия, които го предпазиха. Другият голям плюс на ветерана е бързото взимане на решения, което му позволява да се съхранява от тежки сблъсъци. Топката престоява средно 2,45 секунди в ръцете на Брейди от началното разиграване на центъра до хвърлянето на паса. Само трима играчи в НФЛ се справят по-бързо от него - Бен Рьотлисбергер (\"Питсбърг стийлърс\"), Дерек Кар (\"Оукланд рейдърс\") и Андрю Лък (\"Индианаполис колтс\"). Срещу \"овните\" Брейди претърпя само един сак от най-добрия защитник в Лигата за последните две години Аарън Доналд. Това се случи в края на първата четвърт, но във всеки друг момент от мача ветеранът показа на 17 години по-младия Джаред Гоф как трябва да действа. Докато Гоф беше принуден да тича по терена, Брейди направи минимални движения, задоволявайки се с характерните си прецизни пасове. Суперзвезда, измамник, приятел на Тръмп или... \"Том Брейди е олицетворение на американската мечта - той е състезател в най-популярния спорт, женен е за супермодел като Жизел Бюндхен, има успешна кариера и е богат\". Така лайфстайл журналистите в Америка обичат да описват Брейди. И той се опитва да оправдава всичко това, като често е по корици на модни списания, изглежда безупречно и поддържа реноме на мъж, който държи на семейството си.  Най-голямото петно върху кариерата му датира от преди няколко години. Брейди беше разследван и признат за виновен за използване на нерегламентирани топки в домакинските мачове. Куотърбекът беше обвинен, че е снабдявал отговорниците по екипировката със средства за намаляване налягането на топките. Брейди получи глоба от 1 милион долара и беше наказан за няколко месеца. Разследването хвърли сянка върху представянето на тима още в миналото и напомни някои мръсни трикове използвани от \"Ню Инглънд\" в ерата Беличик. Една от легендите за \"Пейтриътс\" все още е свързана с обвиненията, че съблекалнята за гости на \"Жилет стейдиъм\" е опасана със средства за шпионаж, които помагат на тима. Близките отношения, които Брейди показва с американския президент Доналд Тръмп, са другата причина куотърбекът на \"патриотите\" да не бъде обичан. Още преди бизнесменът да започне своята политическа кариера, двамата са говорили с уважение един за друг. Самият Брейди беше забелязан да държи на шкафчето в съблекалнята си шапка с надпис \"Да направим Америка велика отново\" (Make America Great Again) в разгара на кандидат-президентската кампания на Тръмп. Впоследствие през 2017 г. \"Пейтриътс\" отказаха поканата да гостуват в Белия дом като носители на Супербоул LI, но причината беше разгарът на протестите от играчите в Лигата. Освен безспорните си успехи на терена, Брейди е и сред най-добре печелещите в НФЛ. През 2000 г. неговата заплата е 193 хиляди долара, а той получава бонус 38 500 за подписването на договора си. След победите в Супербоул и превръщането му в суперзвезда куотърбекът започва да печели милиони. През 2016 г. той записва рекорд по приходи за куотърбек в рамките на една година, а заплатата му надхвърля 36 милиона годишно. Общо приходите в кариерата му са близо до границата от 200 милиона долара. Брейди е рекламно лице на Tag Heuer (часовници), Uggs, Under Armour, Foot Locker, както и посланик на \"Астън Мартин\". На година той получaва по 8 милиона от личните си договори. Според \"Форбс\" през 2016 г. Брейди е 54-и по богатство сред знаменитостите и 15-и сред спортистите.", "date": "2019.02.05", "title": "Том Брейди - играчът със златното докосване, пренаписал историята на Супербоул"}
{"url": "https://www.dnevnik.bg/video/s_dve_dumi/2019/02/05/3385394_kak_da_izgonish_universitet_v_10_stupki_video/", "text": "За няколко десетилетия Централноевропейският университет (ЦЕУ) в Будапеща прие близо 25 хил. студенти, които имаха възможност да получат американски дипломи, без да е нужно да ходят в САЩ. Досега. ЦЕУ мести основните си програми във Виена след кампания, започната от унгарското правителство. Как и защо уважавана академична институция бе изгонена от европейска страна, вижте във видеото.", "date": "2019.02.05", "title": "Как да изгониш университет в 10 стъпки (видео)"}
{"url": "https://www.dnevnik.bg/analizi/2019/02/05/3384971_za_spravedlivostta_i_neravenstvata/", "text": "Темата за несправедливостта в обществото е необятна. Има различни разбирания що е несправедливост, но общият знаменател засяга неравенството на възможностите. Първата разделителна линия е относно  . Много дълго време - чак до 20 век - обществените науки третират несправедливостта само по отношение на резултата от различните възможности и неслучайно акцентът е върху справедливостта при разпределение на обществения продукт. В този дух класите се възприемат като нещо естествено и на тази база от началото на 19 век се търси някакво по-справедливо разпределение на икономическия резултат между тях - което дава живот на марксизма и различни леви движения, идейни предци на днешната левица. За тях несправедливостта е междукласова и затова има социална несправедливост. И до ден днешен - примерно смятаният за новия Маркс, френският икономист Пикети - левите, но и повечето икономисти измерват (не)справедливостта като дял на труда (класата) спрямо този на капитала в БВП и търсят причина за проблемите на човечеството. В края на 19 в. - като контрапункт на Маркс - се появява австрийската школа, където индивидът става фокус и както казва един от най- видните й последователи Хайек - \"няма социална справедливост, тя е винаги индивидуална\". Всъщност, философската база за такъв извод е известна много преди това. (\"Философите само по различен начин са обяснявали света, задачата обаче е той да бъде изменен\" - Маркс). Един от най-големите писатели на всички времена Достоевски изследва този проблем в своя роман \"Бесове\". Отначало е симпатизирал на социалистите с техния възглед, че хората се раждат равни, но обществото им дава различни възможности - основа за неравенството и несправедливостта - и затова обществото трябва да се промени. Обаче преживява катарзис в затвора преди да бъде подложен на изпълнение на мнима смъртна присъда - когато бидейки в една килия с хора от най-ниските слоеве осъзнава, че не е възможно хората да се раждат равни. И в \"Бесове\" атакува идеята за радикална промяна , ре-инженеринг на обществото чрез победа на една класа над друга класа. Всъщност двете идеи - за радикална промяна на обществото, така че \"трудът\" да придобие своя справедлив дял в БВП (който според марксистите е 100%) и че същестуващото неравенство е естествено и следователно справедливо - заемат двете крайности на политическия спектър. Едва през втората половина на 20 век политическият център, по-често наричан днес \"либерали\" - започва да налага  . Но не както комунистите - всички да получават еднакво (идеологически натоварено) образование, а еднакво висококачествено образование - примерът на Финландия. Така се смекчава нервенството в комплект с доходната преразпределителна политика на държавата и към днешна дата вероятно представлява най- добрия модел за равни възможности в едно общество. Но все пак си остава - основа на консерватизма - естественото неравенство на способностите и справедливото на тази база неравенство. Както се казваше в началото на прехода от социализъм към капитализъм у нас : \"Да преминем от несправедливо равенство към справедливо неравенство\". Равенството може и трябва да бъде само едно - пред закона. И така, лявата визия за света търси справедливостта през преразпределение на икономическия резултат с цел постигане на равенство; дясната през равенството само пред закона; а центърът в комбинация от двете плюс акцент върху равенството при достъпа до качествено образование. Изглежда само на пръв поглед, че това са възможните опции. Но още не знаем дали биотехнологиите и революцията в генетичната наука няма да доведе и до относително равенство на способностите. Тогава проблем вероятно ще стане неравенството в достъпа до тези технологии.", "date": "2019.02.05", "title": "За справедливостта и неравенствата"}
{"url": "https://www.dnevnik.bg/sviat/2019/02/05/3385372_cipras_pristiga_v_turciia_bez_golemi_ochakvaniia/", "text": "Гръцки и турски дипломати нямат значими очаквания от срещите на премиера Алексис Ципрас в Анкара. Там гръцкият министър-председател се среща с турския президент Реджеп Тайип Ердоган, където се очаква двамата в най-добрия случай да обявят, че страните им ще търсят мерки за укрепване на доверието, пише \"Катимерини\". Не е известно дори дали новият министър на отбраната на Гърция, бившият началник на въоръжените сили Евангелос Аростолакис, ще се отзове на поканата на турския си колега (заемал същия пост преди това) Хулуси Акар, отправена за двустранна среща. Предшественикът на Апостолакис, националистът Панос Каменос, се оттегли от властта заедно с партията си \"Независими гърци\" заради конфликт с Ципрас и неговата \"Сириза\" в спора за името на Македония. Негови изказвания често бяха сред причините размяна на реплики с Турция в последните няколко години. Ципрас ще е в Турция два дни, като вторият ще е посветен на събития като среща с Вселенския патриарх Вартоломей. На дневен ред за лидерите може да са Кипър, активността на Турция в Източното Средиземноморие и  делото срещу 8 турски офицери , избягали в Гърция след неуспелия опит за преврат през 2016 г. Преди визитата си Ципрас същевременно даде интервю за Анадолската агенция, в което призова ЕС да \"направи всичко по силите си\", за да подкрепи Турция, настанила няколко милиона бежанци.", "date": "2019.02.05", "title": "Ципрас пристига в Турция без големи очаквания"}
{"url": "https://www.dnevnik.bg/sport/2019/02/05/3385180_golemiiat_uspeh_v_kupata_na_aziia_dokude_se_prostira/", "text": "Представяте ли си Катар да стане шампион по футбол на... Южна Америка? Едва ли. Това звучи толкова невероятно, колкото и Катар да стане шампион на Азия. При това на възможно най-негостоприемната територия в Обединените арабски емирства (ОАЕ). Но от 13-о място и без спечелена точка в Купата на Азия през 2015 г. националният отбор на Катар направи немислимото и стигна до шампионската титла четири години по-късно. За кратък период съставът се преобрази и не просто извървя пътя до върха, а и впечатли с представянето си. С атрактивна игра  тимът постигна исторически триумф, като спечели първата си титла в надпреварата . Големият успех постави Катар на футболната карта, което вероятно ще увеличи апетита и очакванията за добро представяне при домакинството на световното първенство през 2022 г. Често крайният резултат е съвкупност от планиране и действия в ясна посока, като триумфът в Купата на Азия породи въпроси около скритите фактори за успеха и значението му за бъдещото развитие на националния отбор. Основата на пирамидата и испанската следа В основата на добрите резултати стои академията Aspire. Школата беше създадена през 2004 г. с ясната идея да открие и развие местни таланти при най-високо качество на подготовка. Академията дава шанс на футболистите си да натрупат опит в Европа, като нейна собственост са третодивизионният испански тим \"Културал леонеса\" и елитният белгийски клуб \"Ойпен\". За развитието си школата следва примера на експерти от Ла Лига. Ръководител на Aspire е бившият директор по стратегическите въпроси в \"Реал\" (Мадрид) - Иван Браво, като академията вече бере плодовете от работата на испанските специалисти. Най преден план изпъква селекционерът Феликс Санчес, извел Катар до триумфа в Купата на Азия. 43-годишният треньор започва професионалния си път с десетгодишен престой в известната школа на \"Барселона\" - \"Масия\". От 2013 г. води последователно формациите на Катар до 19, 20 и 23 г., преди на поеме националния отбор през 2017 г. Санчес има предимството да познава отлично футболистите си, с които работи от малки. Приоритет във философията на каталунеца е изграждането на компактна защита и умело боравене с топката. В навечерието на Купата на Азия селекционерът изтъкна, че младият му отбор е готов да бъде фактор във футбола.  Именно със стабилна игра в отбрана Катар изкова успеха си, като в седемте си мача в турнира допусна само един гол, който дойде в заключителната част във финала с Япония. По пътя си към титлата тимът на Санчес вкара впечатляващите 19 гола и се справи още със силните отбори на Саудитска Араби, Ирак и Южна Корея. \"Фокусирани сме върху работата си и се наслаждаване на този исторически момент. Има три години до световното, но това е футболът - дори не знаем какво ще се случи след три седмици\", каза Санчес. Отборът му ще се опита да надгради върху положената основа с  участието си в Копа Америка през лятото . В желанието си да мери сили със силни съперници Катар ще има възможност да натрупа ценен опит преди домакинството на световното. \"Това е стъпка напред към развитието на тима. Ще играем друг голям турнир през лятото и ще сме готови за 2022 г. да представим Катар с конкурентен отбор на световното първенство\", допълва Санчес. Политиката във футбола Участието на Катар в Купата на Азия беше белязано от политическо напрежение заради търговската изолация, в която се намира страната. От средата на 2017 г.  Обединените арабски емирства, Саудитска Арабия, Бахрейн и Египет скъсаха икономическите и дипломатическите си отношения с Катар  след обвинения, че държавата подкрепя терористични групи.  Най-дейни в недоволството си бяха организаторите от ОАЕ, като  властите  изкупиха всички билети за полуфинала в жeланието си не присъстват катарски фенове на трибуните . Катар преодоля се класира за финала след разгром с 4:0, като след един от головете привържениците на емирствата замериха с обувки и предмети футболистите на съперника. Напрежението продължи и след двубоя, когато  ОАЕ поиска проверка на правата за участие на двама футболисти от Катар . В допълнение към предизвикателствата за отбора на Санчес химнът на страната беше освиркан в мача от груповата фаза срещу Саудитска Арабия.  Успехът на Катар в ОАЕ вероятно беше най-лошият сценарий за домакините от ОАЕ предвид търговската криза в Персийския залив, но триумфът на арабската страна е на път да преобърне представите за футбола в региона преди световното през 2022 г. Домакинството на форума е тест за страната, като организацията е обвита в мистерия и неизяснени въпроси. Освен сложната политическа обстановка на дневен ред остават и въпроси за броя на отборите и зачитането на човешките права при изграждането на стадионите и инфраструктурата.", "date": "2019.02.05", "title": "Испанската щипка магия, която вдъхнови катарската футболна мечта"}
{"url": "https://www.dnevnik.bg/zelen/2019/02/05/3384803_godina_po-kusno_luvchetata_terez_i_masud_vurviat_s/", "text": "Година след изпращането им в Холандия лъвчетата Терез и Масуд, чиято съдба ги превърна в медийни звезди в България, бавно се възстановяват. Това научи \"Дневник\" от Симоне Шулц от специализирания спасителен център за отглеждане на големи котки със здравословни или поведенчески проблеми \"Фелида\" в Холандия, където животните са настанени. Терез и Масуд бяха оставени почти да умрат дни след раждането им в началото на септември 2017 г. в зоологическата градина в Разград. Оказа се, че уплашена от шума заради провеждащия се в близост до клетките на животните есенен градски панаир майката не ги е закърмила и ги е оставила без грижа, в резултат на което са били стъпкани от възрастните лъвове в клетката. Едното от новородените почина. Другите две бяха намерени в много тежко състояние и спасени от Любомила Кривошиева и колегите й от фондация \"Дивите животни\", които ги настаниха за лечение във ветеринарна клиника \"Добро хрумване\" в София. Лекарите в клиниката дариха труда си за спасяване на пациентите. Диета и упражнения  Терез и Масуд пристигнаха при нас в тежко здравословно състояние - и двамата със сериозни проблеми с костния растеж, а Терез дори имаше фрактура, разказва пред \"Дневник\" днес Симоне Шулц от центъра \"Фелида\". Тя уточнява, че счупването е било излекувано още през миналата година, а вече отрасналите лъвове са минали на специална схема на хранене, която включва висококачествено месо, както и добавки като витамин А, калций и др. \"В резултат на това растежът на костите се подобри значително\" казва Шулц, но добавя, че предстои още дълъг период на възстановяване. Ето как изглеждат Терез и Масуд в момента. Видеото е от 25 януари и е публикувано на фейсбук страницата на центъра \"Фелида\": Според специалиста Терез и Масуд имат и неврологични проблеми - двата им предни крака са силно стегнати, което влияе на ходенето и баланса. Tя поясни, че развитието им се следи много внимателно, защото продължават да растат: \"Изградихме им специални широки платформи с много стъпала, които те използват, за да заздравят мускулите си\". По думите на Симоне Шулц след като получат допълнително лечение във \"Фелида\" ще бъде решено дали Терез и Масуд могат да бъдат прехвърлени в резервата \"Лайънсрок\" в Южна Африка. Той е разположен на 120 хектара, има големи заграждения и позволява животните да водят полудив начин на живот. \"Дали това е възможно зависи до голяма степен от това до каква степен те ще преодолеят проблемите, свързани с развитието им, поради много трудното им минало\", коментира тя. Според нея за връщане на животните в дивата природа не може да се говори, тъй като лъвовете вече трудно биха оцелели в дивата природа. В края на март миналата година  трети лъв - Асен  също замина за центъра \"Фелида. Четири месеца преди това той   беше намерен  в много тежко здравословно състояние в нелегалния зоокът в Разград, а специалистите установиха, че е обезводнен, отпаднал и с дистрофия на мускулите заради липсата на движение.", "date": "2019.02.05", "title": "Лъвчетата Терез и Масуд година по-късно: с бавни крачки към нов живот (коригирана)"}
{"url": "https://www.dnevnik.bg/evropa/2019/02/05/3385202_imam_chuvstvoto_che_me_ograbvat_nedovolstvoto_koeto/", "text": "Жълтата жилетка\" \"Иза\" Дюшен е измръзнала от студения дъжд, но продължава да стои на кръстовището при входа в Монтаржи (намиращ се на 125 километра от Париж) въпреки началото на обществения дебат в града след дванадесет седмици на демонстрации. Според 57-годишната работничка, която живее с 1200 евро на месец при 39 години трудов стаж, президентът Еманюел \"Макрон подготвя европейските избори, но за нас не го е грижа\". В разположения в периферията на Парижкия регион и на един час път южно от столицата малък 15-хиляден град, част от чиито жители се занимават със селско стопанство, цари усещане за изоставеност. Два месеца след началото на социалното движение, което разтърси Франция и доведе да инциденти по време на съботните демонстрации, Еманюел Макрон  предложи \"голям обществен дебат\"  в кметствата до средата на март, като обеща да вземе предвид направените предложения. \"Недоволството няма да спре въпреки откриването на обществения дебат. Днес има толкова много страдащи хора, които не желаят да водят диалог\", твърди 64-годишният пенсионер Марк Пошон, който още от първия ден е в редиците на \"жълтите жилетки\" на кръстовището \"Фъстъка\" (наричано така заради формата си) на юг от Монтаржи. Пошон е участвал във всички демонстрации \"от 17 ноември до 22 декември, заедно с възрастни хора, самотни майки, пенсионери - хора, тропали на всички врати и които не издържат повече\". \"Богат пенсионер\" \"С пенсията ми от 2500 евро ме смятат за богат, но всичките данъци, които плащам, се увеличиха. Имам усещането, че ме ограбват\", споделя Пошон, според когото обаче сега е време за напредък. \"Трябва да знаем как да решим конфликта. Имаме шанса да се изкажем и трябва да се възползваме от него. Обръщам се обаче към президента с призив веднага да се погрижи за бедните работници, без да чака края на дебатите\", посочва пенсионерът. В Монтаржи, наричан \"Венеция на Гатине\" със своите 130 моста, индустриалната зона е опустяла, казармата е затворена и обрасла с диви растения, а безработицата е достигнала 13 процента - по-висока от средната за Франция. С изключение на спретнатия център, останалите части на града са пълни със сгради със спуснати кепенци - пазарът на недвижими имоти е в застой. Градът привлича бедните хора от парижкия регион с ниските си наемни цени, обяснява Франк Сюплисон, председател (от десницата) на агломерацията (която включва 15 общини и 65 хил. жители). \"Движението на \"жълтите жилетки\" тук продължава да е динамично и се ползва с подкрепата на голяма част от населението\", изтъква Сюплисон. Първият от  четирите дебата  бе проведен в четвъртък вечер: 45 души от един от кварталите на работническата класа в града бяха приети в зала на общината за два часа разговори. Във фокуса на разговорите бе финансовата политика \"за богатите\", липсата на медицинска помощ, липсата на транспорт, отсъствието на депутатите, срочните договори и тези на непълен работен ден, които създават необходимостта да се полага труд на няколко работни места едновременно, за да могат да се свързват двата края на месеца. Микрофонът преминаваше от ръка на ръка, без да се губи време. Дошла от село, в което \"никога няма автобус\", 40-годишната служителка в училищна столова Мари-Рен Пулен иска да говори за покупателната способност. \"Не мисля, че това ще промени нещо, хората с власт не желаят да се откажат от нея. Ние жените обаче трябва да сме тук, както и на кръстовищата, защото ние сме най-уязвими пред социалната несигурност\", казва тя. 15-часови трудови договори \"Понякога при мен идват 15 кандидати за един трудов договор на 15-часова работна седмица и изпитвам срам. Не искам да чувам, че хората са мързеливи\", гневи се Пулен. Четиридесет и една годишният Жереми Клеман имал желание да отиде, но двата месеца на мобилизация и демонстрации в Париж - \"шест поредни съботи\" - оставили на заден план строителната му компания. \"От 30 хил. евро месечен доход стигнах до нула евро\", казва Клеман, който бил принуден да се раздели с двамата служители на компанията. Сега той работи седем дни в седмицата в опит да я възстанови. \"Живеем в богата страна. Как тогава да приемем това, че хората не могат да се издържат от работата си? В големите градове не си дават сметка за това, но ако не направим нещо, ще се озовем в задънена улица\", твърди Клеман. Той обаче остава \"оптимист\": \"По кръстовищата се срещнах с невероятна братска солидарност. Въпреки неразбирателствата, движението устоя. Искаме да разговарят с нас и да ни чуят\". Съпругата на Клеман е на второ място в  листата на \"жълтите жилетки\" за европейските избори  през май. Движението се обявява за референдум за европейска гражданска инициатива, но всява разделение, най-вече в Монтаржи, където три от първите шест имена в листата са на местни жители. \"Някои искат да станат крале\", казва със сарказъм Мари-Рен. \"Аз просто искам да живея по-добър живот\", обобщава \"Иза\" на кръстовището си. /БТА", "date": "2019.02.05", "title": "\"Имам чувството, че ме ограбват\": недоволството, което подхранва \"жълтите жилетки\""}
{"url": "https://www.dnevnik.bg/intervju/2019/02/05/3381446_zeinep_zafer_nasilstvenoto_pobulgarvane_i_progonvane/", "text": "    - 30 години са доста дълъг период за обмисляне на станалото и причините, които стоят зад постепенното принудително побългаряване на роми, помаци и турци. Аз, както и всички жертви на тези масови кампании не приемаме и не използваме циничния термин \"възродителен процес\", който беше измислен подигравателно от архитектите на насилственото побългаряване. Много ни е обидно, че българските учени възприеха безкритично и наложиха в науката циничните названия \"възродителен процес\" и \"голямата екскурзия\", вместо например по-подходящите \"принудително побългаряване/насилствена асимилация\" и \"прогонване от родината\". Но това е честа практика в българската наука. За да простят жертвите на всички кампании, най-напред е нужно да се изрази и чуе искреното покаяние не само от отделни хора (които смело го направиха), а на голямото мнозинство граждани на страната и на политиците. Опрощаването щеше да стане много по-лесно и по-рано, ако веднага след 1990-та година беше приет закон за връщане на всички стари турски имена и безплатно оформяне на документите, без подаване на заявения и без каквито и да е срокове. А то какво стана на практика? Хората бяха и са принудени да идват от Турция или друга страна, да губят време и пари, дори да завеждат дела за възвръщане на майчините си имена, които преди това им бяха отнети така бързо и организирано. Имената на починалите родители и близките също се връщат много трудно. Какъвто и документ да ви потрябва, вие сте длъжен да удостоверявате, че тези и тези имена ви принадлежат. Тоест непрекъснато ви навират в носа чужди имена, за които въобще не искате да си спомняте и така раната продължава да кърви. Ние всички мислим, че това е направено планирано и съзнателно, за да се създават пречки и наложените български имена да останат в регистрите. Знам от разговори по този въпрос, че много прогонени хора в Турция все още не са простили за всичко преживяно до 1990 и след това, че не искат да чуят за България и не желаят да посещават страната. Някои от тях са били в родните си места само един път, за да възвърнат истинските си имена или да посетят тежко болен близък човек. А други въобще не са посетили страната. Може да се говори за единични случаи на прощаване. Дори тези, които като пенсионери се завръщат да живеят в селата си, с болка си спомнят за преживяното и гаврата с човешкото достойнство. Някои съвестни български учени, журналисти, режисьори, политолози направиха сериозни изследвания, написаха книги, публикуваха документи, снимаха игрални и документални филми - особено през 90-те и първото десетилетие на нашия век. Затова сме им безкрайно признателни! Но държавата и политиците не направиха почти нищо. Напротив, срещу тези учени и хора на изкуството бяха подети унищожителни кампании, за да ги накарат да замлъкнат. В Турция също имаме историци и изследователи, родени и израсли в България, които изследват темата и дават своя принос за осветляване на този тъмен период от историята на мюсюлманските общности. - Да, този коментар е много задълбочен и верен. Всъщност покойният литературен критик, историк и талантлив учен доц. д-р Вихрен Чернокожев, без всеотдайния труд на който антологията \"Когато ми отнеха името\" едва ли щеше да излезе, също беше уверен, че включената в сборника литература отразява до голяма степан и живота на етническите българи през периода на тоталитарното управление и не трябва да се разглежда като нещо изолирано. Но да живееш като малцинство през тоталитарния период на България, беше много по-трудно от предполагаемото и това заслужава специално проучване. Защото българите поне имаха право да носят майчините си имена, да говорят на езика си, да слушат своята музика, да изпълняват някои от празниците си и др. подобни.  С включените в антологията произведения на мюсюлманските общности ние се опитахме да представим на българската общественост вътрешната гледна точка на тези общности за политиката на тоталитарната власт, за издевателствата и травмата от насилственото побългаряване и прогонване от родината. Да им припомним, че това е част от българската история и този период не трябва да се подминава и омаловажава. Не само в България и Турция, в почти всички страни на света някои събития от миналото не се коментират достатъчно пред обществото, винаги се предпочитат и преувеличават положителните периоди от историята, а другите се пренебрегват и премълчават. Доста са малко учените или творците, които проявяват смелост да служат само на науката или изкуството, а не на политиката. В целия свят пропагандната машина усилено работи за фокусиране вниманието на световната общественост върху събития, които разполагащи с огромни средства диаспори определят смятат за важни, а другите престъпления се премълчават и омаловажават. Не имало и няма справедливост в свят, в който капиталът контролира историята, науката, дори дейността за опазване на околната среда. - Бях преследвана години наред. Това ми беше оставено като наследство от баща ми, който беше голям противник на социалистическата система и ме учеше да не се адаптирам към диктаторската обстановка и да се съхраня като личност, като идентичност, просто като човек. Благодарение на него аз не възприемах като герои партизаните и комунистите, за които бе произведено такова огромно количество пропагандна литература, а симпатизирах на горяните и преследваните от режима противници на диктаторската система. Той ме научи да чета между редовете ежедневниците и да слушам предаванията на западните радиостанции. Разбира се, че ме беше страх! Няма човек, който да не изпитва страх. И ако някой твърди това, не му вярвайте. Не мога да забравя един случай през юни 1982 г., когато като студентка втори курс получих призовка от МВР Шумен да се явя на разпит в 10 часа сутринта и ме приеха чак следобед в 16.00 часа. Не знаех по какъв повод съм призована и в продължение на 6 часа чаках със свито сърце, вместо да чета за изпити. Тези призовки за явяване в милицията, които често получавахме в България, така силно ми подействаха на психиката, че и сега, когато в пощенската кутия видя оставена бележка за получаване на препоръчано писмо (тъй като не са ме намерили вкъщи), не мога да се успокоя докато не разбера за какво става въпрос. Но тогава единственото нещо, което ми помагаше да запазя хладнокръвие и да се държа сравнително спокойно, беше увереността ми, че трябва да се боря срещу циничното посегателство върху идентичността ни, да се противопоставям на противоконституционната практика на държавата и нейните антидемократични инстанции. - Упражнявам професията си с голямо желание, удовлетворена съм от преподавателската и научна работа. Ако не ме бяха изгонили от България още на 3 февруари 1989 г., дали в началото на демокрацията всемогъщите представители на бившата Държавна сигурност щяха да ми разрешат да се занимавам с политика, не зная. Но ми се струва, че в политиката трайно остават само хора, които умеят да правят компромиси. А аз не мога да постъпвам в разрез с разбиранията си. Затова си мисля, че не съм подходящ човек за политика нито в България, нито пък в Турция. - Българската художествена литература не е много добре позната в Турция поради политиката на социалистическото правителство за разпространяване на \"антифашистка\", партизанска, марксистка и политическа литература, започнало от втората половина на 60-те години. Благодарение на това най-издаваната българска книга в Турция е  \"В името на народа\" на Митка Гръбчева , която, издадена през 2015 г. за 27-път, заедно с много други засенчва истинската българска литература. След 90-те години започнаха да се превеждат повече произведения от българската литературна класика и преди всичко от съвременни автори. Затова днешният турски читател има по-голяма възможност да се запознае с творчеството на някои талантливи съвременни автори. Днес преводачите на българска художествена литература сами избират какво ще преведат, но ми се струва, че определено предпочитат по-лесните за превод автори. Може би затова все още не са преведени романът \"Хайка за вълци\" на Ивайло Петров, най-хубавите произведения на Радичков и др. - Харесвам много български поети и писатели. Но тук едва ли бих могла да ги изброя. Особено ценя поезията на Борис Христов и романа \"Хайка за вълци\" на Ивайло Петров. - Това е моят прочит на творчеството на Вазов, което се опитах да представя накратко на турските студенти. Пиша на български или на турски и досега не съм превела нищо от своите работи. На този етап нямам такива планове. - Да, възможно е да преведа някои негови мемоари, които са важни и за българската история. М. Н. Делиорман е виден представител на турската интелигенция в България, журналист, издател, общественик, смел защитник на правата и свободите на турското малцинство, небезразличен към съдбата на своята родина след Деветосептемврийския преврат, въпреки че по чиста случайност оцелява след организирано срещу него покушение. - Скоро публикувах на турски статия, в която разглеждам участието на жените в борбата срещу насилственото побългаряване през 70-те и 80-те години на миналия век. Последно време изследвам насилствената асимилация, прогонването от родината на стотици хиляди български граждани и последствията от тези кампании, антиасимилаторската литературата на жертвите. Освен това преведох на български част от поезията на талантливия ни поет Ибрахим Камбероглу, представен за пръв път в антологията \"Когато ми отнеха името\", които се надявам да бъдат отпечатани в България.", "date": "2019.02.05", "title": "Зейнеп Зафер: Насилственото побългаряване и прогонване от родината не бива да се омаловажава"}
{"url": "https://www.dnevnik.bg/bulgaria/2019/02/05/3385495_bulgarskoto_vunshno_ministerstvo_poiska_guaido_da/", "text": "Българското външно министерство (МВнР) излезе с позиция за събитията във Венецуела, в която призовава за демократично управление в страната и провеждане на \"свободни и честни\" президентски избори.  В сайта на министерството  късно снощи беше публикувана първата официална реакция на българските власти. \"Вярваме, че г-н Хуан Гуайдо, председател на Националното събрание, като изпълняващ функциите временен президент на Венецуела ще насрочи провеждането на свободни, честни и демократични президентски избори в съответствие с конституцията. МВнР е инициирало съгласувателна процедура за проект на решение, с което да се подкрепи преходът към демократично управление във Венецуела, основан на върховенството на правото и зачитането на човешките права\", пише в позицията на министерството. Реакцията идва, след като вчера се разбра, че  поне 12 държави в Европейския съюз признават председателя на венецуелския парламент Хуан Гуайдо за временен президент на страната.  Преди това беше поставен ултиматум към държавния глава Николас Мадуро, от когото се очакваше да свика президентски избори в срок от 8 дни, но той отхвърли идеята. Кои държави по света признаха Гуайдо за президент на Венецуела и кои поддържат Мадуро,  четете тук. Президентът Румен Радев използва социалната мрежа \"Фейсбук\", за да призове  българските власти да се въздържат от подкрепа на Гуайдо.  Според външното министерство \"венецуелският народ трябва да получи правото сам да определи своето бъдеще, основано на принципите на демократичната и правовата държава\".", "date": "2019.02.05", "title": "Българското външно министерство подкрепи Гуайдо и поиска президентски избори във Венецуела"}
{"url": "https://www.dnevnik.bg/bulgaria/2019/02/05/3385505_verijna_katastrofa_s_nad_20_avtomobila_zatvori/", "text": "Верижна катастрофа с над 20 автомобила е станала тази сутрин на магистрала \"Струма\" в района на село Дамяница край Сандански, съобщава \"Нова телевизия\". По данни на МВР има един загинал човек. От Министерството на здравеопазването обявиха, че ранените са 13, като десет от тях са били транспортирани в различни болници в Благоевград, Петрич и Сандански с линейки. Трима са закарани до лечебни заведения със собствен транспорт. Катастрофата е станала около 8 ч. в посока София. Заради инцидента магистралата е затворена и в двете посоки. Шофьорите бяха пренасочвани по алтернативен маршрут по главен път Е-79. Малко преди 12 ч. беше пуснат пътят за Кулата. Най-вероятната причина за катастрофата е мъгла в района. Именно заради мъглата един от шофьорите на спрелите автомобили излязъл от колата си, за да даде знак на идващите автомобили, но е бил ударен от един от тях и след това е починал.", "date": "2019.02.05", "title": "Верижна катастрофа с над 20 автомобила и един загинал затвори магистрала \"Струма\""}
{"url": "https://www.dnevnik.bg/evropa/2019/02/05/3385509_velikobritaniia_shte_smekchi_mitnicheskiia_kontrol_za/", "text": "Повечето стоки, внасяни от Европейския съюз, ще бъдат допускани във Великобритания без пълна митническа проверка най-малко за три месеца, ако страната напусне съюза без споразумение, съобщи британското правителство, цитирано от \"Ройтерс\". По-малко от два месеца преди определения краен срок за Брекзит, 29 март, министър-председателят Тереза Мей все още предстои да накара парламента да приеме нейното споразумение с ЕС, а правителството ускорява плановете си в перспективата на  хаотично излизане от съюза . Товарните компании са предупредени, че Брекзит без споразумение може да доведе до километрични опашки от хиляди камиони, изправени  пред извънредни митнически проверки  на големи пристанища като Дувър, откъдето преминава 17 на сто от търговския обмен с Обединеното кралство. Правителството строи паркинги за камиони край автомагистралите и планира да използва старо летище в Южна Англия, за да предотврати опашките и задръстванията по Ламанша. Митническите служби са създали преходни разпоредби за внос на стоки от ЕС през 20 британски пристанища и тунела под Ламанша, които ще бъдат преразгледани в срок от три до шест месеца след 29 март. /БТА", "date": "2019.02.05", "title": "Великобритания ще смекчи митническия контрол за стоки от ЕС при Брекзит без сделка"}
{"url": "https://www.dnevnik.bg/evropa/2019/02/05/3385513_veneciia_moje_ot_mai_da_nalaga_vhodna_taksa_za_turisti/", "text": "Властите на на Венеция вероятно ще започнат да искат дневна такса за туристите, пребиваващи само ден в \"града на каналите\" още от месец май, предаде ДПА. Таксата ще е от 3 евро, каза кметът на града Луиджи Бруняро. Следващата година тя може да се увеличи на 6 евро, а после да стане 10 евро в натоварените туристически дни. Настанените в хостели са освободени от плащането. Гостите на хотелите пък вече плащат местна такса за престоя си там. Парите ще помогнат на властите за поддръжката и чистотата на града, каза кметът и уточни, че Венеция не е заинтересувана от трупане на пари в брой. Кметът заяви, че властите на града искат да покажат на целия град колко трудно е да се управлява такова специално място. /БТА", "date": "2019.02.05", "title": "Венеция може от май да налага входна такса за туристи, пребиваващи за ден в града"}
{"url": "https://www.dnevnik.bg/bulgaria/2019/02/05/3385862_zashto_dete_na_dve_godini_padna_ot_tretiia_etaj_na/", "text": "Парапетът, през който миналата неделя от третия етаж на варненската болница \"Св. Анна\" падна дете и по-късно почина, не е бил обезопасен според строителните изисквания за сгради с обществено предназначение. Това установи проверка на \"Дневник\". В същото време веднага след трагедията Районната прокуратура във Варна обяви, че започналото досъдебно производство се води единствено \"срещу родител или настойник, който не е положил достатъчно грижи за детето\". Според информацията, известна до момента, двегодишният Джанед Василев е бил в родилното отделение на болница \"Св. Анна\" с двама придружители, дошли на свиждане. Докато те били на площадката пред отделението детето се промушило през парапета на третия етаж на сградата и паднало в шахтата на стъблището. Ден по-късно Джанед почина. Никой не носи отговорност От момента на инцидента до днес Красимир Петров, изпълнителен директор на болницата, е в чужбина. По тази причина първите отговори на въпроси по случая бяха дадени от заместника му Антон Станев. Според него никой от колегите му в ръководството на лечебното заведение не носи отговорност за случилото се. От болницата отричат каквато и да е вина за това, че парапетите на стълбището, от което е паднал две годишният Джанед, не са били обезопасени според действащите строителни регламенти. Проверка, извършена днес от \"Дневник\", показа, че парапетът на стълбището е висок 90 см., а отстоянието между вертикалните му елементи варира от 19 см до близо 30 см в отделните му сегменти при регламентирани не повече от 9 см. Това означава, че нито един от тях не отговаря на задължителните правила за обезопасяване на стълбища в болнични заведения. Две наредби и какво от това? Наредба, изготвена от Министерството на регионалното развитие и благоустройството и влязла в сила още на 14 юли 2009 г. ясно регламентира условията, на които трябва да отговарят проектирането, изпълнението, но и поддържането на строежите, за да предоставят достъпна и безопасна среда включително и на хора с увреждания. Според чл. 46 на тази наредба разстоянието между вертикалните елементи на парапета трябва да е не повече от 9 см с оглед безопасно ползване от деца. Така дори в най-тясната си част елементите на стълбището във варненската болница \"Св. Анна\" се оказват поне два пъти по широки, но и два пъти по-опасни за децата. Друга наредба на регионалното министерство, този път от декември 2015 г. регламентира минималните изискванията към проектирането, строителството и поддръжката на сгради за обществено обслужване в няколко области, сред които и здравеопазване. В Раздел V на този текст, озаглавен \"Достъпност и безопасна експлоатация\" е записано следното: \"...предпазните парапети с цел обезопасяване срещу възможно падане се проектират с височина най-малко 1 м за обезопасяване срещу падане от височини до 12 м и с височина най-малко 1.10 м за обезопасяване срещу падане от височини над 12 м\". Родилното отделение във варненската болница \"Св. Анна\" се намира на третия й етаж. Това означава, че височината от която е паднал Джанет Василев е била най-малко 12 м. и парапетът на третия етаж е трябвало да бъде най-малко 1 м. Проверката, извършена днес, показа, че той е висок не повече от 90 см. ...и така от 140 години насам От август 2000 г. \"Св. Анна\" е регистрирана като акционерно дружество с 51 % държавно участие. Вторият най-голям съдружник в нея с 33% от дяловете е Община Варна. Това разпределение ясно очертава графиката на отговорностите за всичко, което се случва или не се е случило в здравното заведение. За това \"Дневник\" изпрати въпроси, както до ръководството на самата болница, така и до Общинската администрация и Дирекцията за национален строителен контрол. Те трябваше да изяснят чия е отговорността по прилагането и изпълнението на наредбите за достъпност и сигурност на сградите за здравеопазване. До приключването на работата по този текст отговор бе получен единствено от Община Варна. Според него местната администрация \"няма ангажимент относно безопасността на сградния фонд на МБАЛ \"Св Анна\", включително към приложението на Наредба № 4 от 2009 г. за проектиране, изпълнение и поддържане на строежите в съответствие с изискванията за достъпна среда за населението, включително за хората с увреждания\". Според зам. изпълнителният директор на болницата Антов Станев случилото се с две годишния Джанед било прецедент \"от 140 години насам\". Като се има предвид състоянието на безопасността в сградата, подобна \"статистика\" може да означава само, че трагедия е била възможна винаги – както през изминалите 140 години, така и всеки ден от тук нататък. Важна подробност от контекста на случилото си миналата неделя, е и това, че само преди два месеца в същата болница друг  тежък инцидент по чудо се размина без жертви . На 4 декември м.г. пак в старата сграда на болницата  асансьор падна заедно с пътуващите в него . Веднага след това изпълнителният директор Красимир Петров съобщи официалната версия за случилото се - претоварването на асансьора с 8 вместо с 6 души. Друг член на ръководството на болницата обаче съобщи за \"Дневник\", че плащания към компанията, наета за поддръжката на асансьора, монтиран още в годините на зрелия социализъм, са били бавени месеци наред. Двама бивши депутати и \"една дама\" Последният изпълнителен директор на варненската болница \"Св. Анна\" Красимир Петров бе назначен през октомври 2017 г. Освен него като представители на държавата в Съвета на директорите на болницата влизат още Георги Кючуков и Димитрина Минкова. Красимир Петров е коремен хирург, бивш общински съветник и два мандата депутат, подкрепян и избиран с листата на ГЕРБ. Георги Кючуков е също лекар и също бивш депутат, но от партия АБВ. След встъпването си в длъжност Димитрина Минкова е представена от председателя на варненския Общински съвет Тодор Балабанов (ГЕРБ) така: \"Една дама е предложена от държавата. Тя не е от Варна, но е редно да й дадем време да оправдае доверието\". Частичен отговор на въпроса кая е Минкова дава Търговският регистър. Там тя фигурира като съдружник в две компании \"Екодом - ООД\" и \"Мико – геотон\". Първото се занимава единствено с реклама. Второто има широк предмет на дейност - от научно-технически, технико-икономически и геоложки проучвания, през доставки на оборудване и материали, предоставяне на права за ползване на патенти и производство, до добива, обработка и реализацията на минерални суровини, скално-облицовачни и строителни материали и др.", "date": "2019.02.05", "title": "Защо дете на две години падна от третия етаж на болница във Варна"}
{"url": "https://www.dnevnik.bg/na_put/2019/02/05/3385406_videoreklama_na_turizma_v_hurvatiia_be_obiavena_za/", "text": "Хърватският съвет по туризъм (HTZ) спечели наградата за най-добро видео, рекламиращо страната като туристическа дестинация на международното изложение \"Фитур\" в Мадрид миналата седмица.", "date": "2019.02.05", "title": "Видеореклама на туризма в Хърватия бе обявена за най-добрата в света"}
{"url": "https://www.dnevnik.bg/bulgaria/2019/02/05/3385517_kratki_novini_goliam_pojar_izpepeli_kushta_v_ruse/", "text": "Боа избяга от зоомагазин в пловдивски мол Змия от вида боа избяга от зоомагазин в пловдивски мол, но беше открита от \"Гражданска защита\" във вентилационна тръба след близо деветчасово издирване, съобщи Би Ти Ви. Инцидентът предизвикал паника сред част от посетителите. Етажът, на който се намира магазинът, е бил временно затворен. Пред Нова телевизия директорът на пловдивския Природонаучен музей Огнян Тодоров коментира, че опасността се преекспонира и животното не би нападнало хора, ако не бъде провокирано. Съдия Мариета Райкова оглави наказателния спецсъд Съдия Мариета Райкова бе избрана днес за председател на Специализирания наказателен съд. Общо 11 членове на Съдийската колегия на Висшия съдебен съвет я подкрепиха. Другият кандидат бе Мария Карагьозова от СРС, но не получи нито един глас \"за\". Председателят на Върховния касационен съд Лозан Панов гласува срещу двамата кандидати, отбелязва  news.lex.bg . Мариета Райкова обеща спецсъдът да публикува резюмета на мотивите към присъдите, защото гражданите няма как да прочетат съдебно решение от 50 страници. Грипната епидемия се отменя в 11 области  Това са София-град, Варна, Русе, Велико Търново, Кюстендил, Шумен, Видин, Плевен, Добрич, Сливен и Смолян, съобщава Министерството на здравеопазването. Изключение в област Смолян прави единствено община Мадан, в която грипната ваканция остава. Епидемията се удължава и в Монтана, тъй като се отчита продължаващо нарастване на броя на заболелите. Учебните занятия в областта се преустановяват от днес до края на седмицата. Пикът на грипа е отминал, но заболяването не трябва да се подценява, предупреждават експертите от министерството. Спецакция в Бургас, шестима са арестувани От Областната дирекция на МВР уточниха, че задържаните са извършили кражби от търговски обекти. Очаква да има още арестувани. По-късно днес от полицията и прокуратурата ще съобщят подробности за акцията, информира БНТ. Президентът и посланикът на САЩ обсъдиха модернизацията на армията Президентът Румен Радев се срещна днес в президенството с посланика на САЩ в България Ерик Рубин. Срещата е било по по инициатива на държавния глава, съобщи неговия прессекретариат. В хода на разговорите са били обсъдени стратегическото партньорство между България и САЩ, въпроси на глобалната и регионална сигурност, двустранното сътрудничество в икономиката, енергетиката и науката и процесът на модернизация на Българската армия. Президентът е призовал за засилване на двустранния индустриален и технологичен обмен и откроил способностите на България за по-активно партньорство със САЩ в сферата на информационните и комуникационни технологии, науката и образованието в областта на високите технологии. \"Манчестър еърпорт груп\" ще участва в конкурса за концесия на летище \"София\" 'Манчестър Еърпорт Груп\" (MAG), която най-голямата британска летищна група, потвърждава, че ще участва в тръжната процедура за следващите 35 години, въпреки че на 1 февруари българското правителство обяви удължаване на крайния срок до 3 април 2019 г, става известно т съобщение до медиите Заедно с партньора си в консорциума, китайския строителен гигант BCEG, MAG имаше готовност да подаде своята оферта в София днес - 5 февруари. MAG управлява три от основните летища във Великобритания – Манчестър, Лондон Станстед и Ийст Мидландс, които заедно обслужват 60 млн. пътници на година, до над 270 дестинации чрез 70 авиолинии. В момента MAG инвестира над 1.5 милиарда английски лири (3.2 милиарда лева) в летищата си във Великобритания, а BCEG строи най-големия конструктивен проект в авиация в света – пекинското международно летище Даксинг. Лавинната опасност в планините е значителна Опасността от лавини е трета степен, съобщава Планинската спасителна служба, цитирана от \"Фокус\". Пояснява се, че най-големите лавинни опасности възникнат след обилен снеговалеж или при натрупала се снежна покривка след чувствително затопляне. В момента заради високите температури и повишена влажност времето около обед и ранния следобед е най-опасно.Важно е хората да се съобразяват с резките промени на метеорологичните условия. Има известни признаци, които са видими при движението по терена и единият от тях е звуците, които се получават в резултат на слягане на снежната покривка, напукване на снежната покривка при движение по нея и бързо разпространение на пукнатините. Най-застрашените, лавиноопасни терени са стръмните участъци. Пожар изпепели къща в Русе Пострадала е възрастна жена, която е била обгазена, съобщава Би Ти Ви. Инцидентът е станал в къща в кв. \"Родина 3\" в Русе тази нощ. Сигнал за огъня е подаден около 23 ч. В къщата се е намирала майката на собственичката, която е била извадена от огнеборци и съседи. Огънят е унищожил имота заедно с гараж и лек автомобил. Причините за инцидента тепърва ще се изясняват.", "date": "2019.02.05", "title": "Кратки новини: Боа избяга от зоомагазин в пловдивски мол"}
{"url": "https://www.dnevnik.bg/evropa/2019/02/05/3385518_es_odobri_mehanizma_za_turgoviia_s_teheran_no_ne_bez/", "text": "Европейският съюз одобри вчера механизма за търговска размяна с Техеран,  създаден от Франция, Германия и Великобритания  с цел търговия с Иран въпреки американските санкции. Съюзът обаче отправи критики към ракетната програма на Техеран и към иранския военен ангажимент в Сирия, предаде \"Франс прес\". Лидерите аргументираха създаването на финансовия инструмент с необходимостта да се насърчи Иран да спазва своя ангажимент и никога да не се стреми да се сдобие или да разработи ядрени оръжия въпреки изтеглянето на САЩ от споразумението за иранската ядрена програма, подписано с Техеран през 2015 г., се казва в обща декларация на 28-те, оповестена в Брюксел. Механизмът е наречен \"Инстекс\" (Instex). В общата декларация се казва, че той ще осигури подкрепа на европейските икономически оператори, които имат законен търговски обмен с Иран, в съответствие с правото на ЕС и с резолюция 2231 на Съвета за сигурност на ООН. \"Инстекс\" ще позволи на ЕС да продължи законната търговия с Иран в областите на здравеопазването и селското стопанство и хранително-вкусовия отрасъл, каза френският външен министър Жан-Ив Льо Дриан. Иран обаче трябва да създаде \"огледален\" механизъм, за да позволи на \"Инстекс\" да заработи. Това ще отнеме време, защото иранският инструмент не \"трябва да има никаква връзка с иранската централна банка, която е обект на американски санкции. Иранският механизъм трябва да спазва и международните правила срещу прането на пари и финансирането на тероризма\", уточни европейски източник. Желанието на европейците да помогнат на Иран да търгува с цел подобряване на условията на живот на иранците не трябва да пречи на ЕС да изразява опасенията си и да осъжда военните дейности на Иран в региона, се казва в документа. Представителите на ЕС критикуват оказваната от Иран военна, финансова и политическа подкрепа за недържавните участници в конфликта в Сирия, а също и в Ливан и са силно обезпокоени и от военния ангажимент на Иран и от продължаващото присъствие на ирански сили в Сирия, се отбелязва в документа. Те освен това са сериозно обезпокоени от програмата за балистични ракети на Иран и призовават Техеран да се въздържа от нови ракетни тестове и от увеличаване на обсега и на точността на своите ракети. ЕС ще продължава да демонстрира единство и солидарност по въпроса и призовава Иран незабавно да сложи край на това недопустимо поведение, се казва в документа. Тези дейности задълбочават недоверието и допринасят за регионалната нестабилност, се допълва също така в документа, цитиран от \"Ройтерс\". ЕС освен това въведе ограничителни мерки за двама граждани на Иран и една иранска компания. /БТА", "date": "2019.02.05", "title": "ЕС одобри механизма за търговия с Техеран, но не без критики за иранската политика"}
{"url": "https://www.dnevnik.bg/sport/2019/02/05/3385515_ljutata_nadprevara_i_kratkiiat_mesec_kakvo_predstoi/", "text": "Спорът за титлата във Висшата лига приключва. Това си мислеха мнозина, след като  шампионът \"Манчестър сити\" допусна обрат и загуби от \"Нюкасъл\" , а на \"Ливърпул\" му предстоеше да приеме \"Лестър\". Седмица по-късно картината е коренно различна. Червените записаха две поредни равенства и вместо да водят със седем точки, преднината им е само три пред \"Сити\". Нещо повече - в надпреварата за титлата е и \"Тотнъм\", който продължи с добрите си резултати и е на пет точки от върха. Макар да е най-краткият месец, февруари се очертава много напрегнат за трите отбора. На тях им предстоят по три мача във Висшата лига, като в допълнение и трите ще изиграят първите си двубои от осминафиналите в Шампионската лига. Лудата надпревара Към напрегнатата развръзка трябва да се добави и фактът, че и \"Сити\", и \"Ливърпул\" загубиха точки от отбори, които не само не са им преки съперници, но са и от долната част на класирането. След  1:1 в гостуването на \"Уест хем\" в понеделник  мениджърът на \"Ливърпул\" Юрген Клоп призова никой да не съжалява отбора му. Червените се надяват да спечелят първата си титла от 29 години. \"Трябва да се борим - не става въпрос за напрежение, а за това да се наслаждаваш на положението, в което си. Имаме 62 точки, загубили сме един мач в първенството този сезон, което е много положително. Но вече виждам по лицата ви, че донякъде съжалявате за нас. Не трябва, добре сме. Ние сме добре и всичко е наред\", каза Клоп. \"Тази вечер мачът беше тежък. Ако имаш подобен ден, взимаш точка срещу \"Уест хем\", а за мен това е напълно в реда на нещата.\" Маратонът на \"гражданите\" Програмата за февруари предоставя изпитания за трите водещи тима. \"Манчестър сити\" е поставен в по-тежко положение, защото има и допълнителен пети мач - финалът срещу \"Челси\" за Купата на лигата. В сряда воденият от Хосеп Гуардиола ще гостува на \"Евертън\" в изтеглен мач от 27-ия кръг, а след това му предстоят два мача с \"Челси\" и гостуване на \"Шалке\" в Шампионската лига. \"Ливърпул\" и \"Тотнъм\" също имат по едно открояващо се предизвикателство във Висшата лига. Червените гостуват на най-големия си съперник в Англия - набралия скорост \"Манчестър юнайтед\". \"Тотнъм\" пък очаква градско дерби, в което ще пътува до \"Стамфорд бридж\" за мач с \"Челси\".", "date": "2019.02.05", "title": "Лютата надпревара и краткият месец: какво предстои във Висшата лига през февруари"}
{"url": "https://www.dnevnik.bg/evropa/2019/02/05/3385520_pone_osem_dushi_zaginaha_pri_pojar_v_sgrada_v_parij/", "text": "Десет човека загинаха при пожар тази нощ в сграда в 16-и район на Париж, предаде \"Ройтерс\". Ранени са повече от 30 души, от които шестима пожарникари, посочва \"Франс прес\". Разследващите не изключват пожарът да е причинен умишлено. По думите на прокурора на френската столица Реми Ейц в рамките на разследването е била задържана жена. По данни на радио \"Европа-1\", става дума за 40-годишна жена, задържана 10 минути след пожара край сградата, докато се опитвала да подпали кола и контейнери за боклук, отбелязва БТА. Източник на радиото заявил, че тя отдавна страда от психически заболявания. Според телевизия Бе Еф Ем жената е била пияна в момента на ареста. \"Броят на жертвите може да нарасне, защото огънят все още гори на 7-ия и 8-ия етаж\" на осеметажната сграда, каза говорител на пожарникарите.", "date": "2019.02.05", "title": "Десет човека загинаха при пожар в сграда в Париж"}
{"url": "https://www.dnevnik.bg/razvlechenie/2019/02/05/3385481_ljubovta_e_v_kosha_na_banksi_gostuva_v_germaniia_bez/", "text": "Преименуваната творба \"Любовта е в коша\" на уличния художник Банкси, която почти се самоунищожи минути след като бе продадена на търг в Лондон, ще бъде на показ в музей в Баден-Баден. Преди това обаче служителите на институцията са се уверили, че механизмът за нарязване е бил деактивиран, разказва \"Ройтерс\". Картината, която първоначално носеше името \"Момичето с балона\" и изобразяваше малко момиче с балон във формата на сърце в ръка, се превърна в една от най-популярните творби на художника, след като първоначално бе изрисувана със спрей върху лондонския мост Ватерло през 2002 г. В момента, в който нейното наддаване на търг в \"Сотбис\" в Лондон приключи при цена над един милион паунда, картината започна да се самонарязва на ленти пред очите на присъстващите с помощта на скрит от самия автор механизъм в рамката. Директорът на музея Хенинг Шапер казва, че са побързали да се уверят, че няма да станат жертва на остроумните шеги на художника и да гледат как картината се доунищожава пред очите им, докато е в техни ръце. \"Отворихме рамката и открихме машината за нарязване, държачите за батерии, жиците и със задоволство открихме, че батериите са били премахнати, а жиците - прерязани\", допълва още той. Собственикът, анонимен арт колекционер от Европа, реши да задържи картината, която художника официално преименува сред нарязването и която сега е под наем за месец в музея \"Фридер Бурда\" в Баден-Баден. Директорът Шапер допълва, че са искали да подкрепят философията на Банкси, като са избрали да сложат картината на място, до което има свободен достъп без такса, както и да привлекат млади хора в дебата за развитието на арт пазара. Картината \"Любовта е в коша\" ще гостува на югозападния немски град до 3 март, след което ще се премести в галерия в Щутгарт, където също ще може да бъде видяна безплатно.", "date": "2019.02.05", "title": "\"Любовта е в коша\" на Банкси гостува в Германия без батерии и с прерязани жици"}
{"url": "https://www.dnevnik.bg/evropa/2019/02/05/3385523_maduro_venecuela_shte_prerazgleda_otnosheniiata_s/", "text": "Венецуелското правителство заяви вчера, че ще преразгледа двустранните си отношения с държавите - членки на ЕС, признали опозиционния лидер Хуан Гуайдо за легитимен държавен глава, предаде \"Ройтерс\", цитирана от БТА. Правителството \"отхвърля най-категорично решението на някои европейски правителства, с което те официално се подчиняват на стратегията на правителството на САЩ да свали от власт законното управление на президента Николас Мадуро\", се казва в съобщението на Каракас. Вчера  19 държави - членки  на ЕС, призоваха Венецуела да свика \"свободни, прозрачни и честни президентски избори\" и изразиха подкрепа за \"председателя на демократично избраното Национално събрание (парламент) като временен президент на Венецуела\". Междувременно върховният представител на ЕС по външната политика и сигурността Федерика  Могерини коментира , че съюзът няма правомощията да признава държави и държавни институции и това е в правомощията на отделните страни от общността. Преди това  Италия блокира  изявление на ЕС, от което щеше да стане ясно, че признаването е национално правомощие. Късно снощи беше публикувана първата официална реакция на българските власти: \"Вярваме, че г-н Хуан Гуайдо, председател на Националното събрание, като изпълняващ функциите временен президент на Венецуела ще насрочи провеждането на свободни, честни и демократични президентски избори в съответствие с конституцията. МВнР е инициирало съгласувателна процедура за проект на решение, с което да се подкрепи преходът към демократично управление във Венецуела, основан на върховенството на правото и зачитането на човешките права\",  пише в позицията на външното министерство .", "date": "2019.02.05", "title": "Мадуро: Венецуела ще преразгледа отношенията с призналите Гуайдо правителства от ЕС"}
{"url": "https://www.dnevnik.bg/zelen/2019/02/05/3385533_grajdanskite_organizacii_podkrepiha_uchenite_sreshtu/", "text": "Законът за биологичното разнообразие (ЗБР) не може да бъде внесен в парламента в сегашния си вариант и трябва да бъде внимателно преработен поради съществени противоречия с Конституцията на Република България и с европейското законодателство. Това обяви днес и коалицията от неправителствени организации и граждански групи \"За да остане природа в България\", като се присъедини към официалните становища на академичната и научна общност на БАН и университетите в общата им позиция (повече -  тук ) срещу предложения от екоминистерството законопроект за ЗБР. Гражданските организации разясняват, че през миналия месец Министерството на околната среда и водите (МОСВ) обяви обществено обсъждане на законопроекта, което  приключва на 8 февруари .  Основният мотив за промените е създаване на органи за управление на защитените зони от мрежата \"Натура 2000\" (повече за \"Натура 2000\" -  тук ).. Паралелно с уреждането на въпроса с органите за управление, МОСВ обаче предлага пълна подмяна на цялата концепция за обявяване и управление на защитените зони. Според екокоалицията предложената нова структура за управление на \"Натура 2000\" влиза в дублиране на дейности на съществуващи държавни структури като дирекциите на националните и природни паркове. Проектът предлага управление на ниво Регионална инспекция по околна среда и води (РИОСВ), което включва части от защитените зони, които попадат в няколко РИОСВ. Драстичен пример е защитена зона \"Централен Балкан\", която попада на територията на пет РИОСВ, което означава че зоната ще се управлява от пет регионални планове за управление, в допълнение на действащия план за управление на националния парк. Подобна е ситуацията със защитените зони, припокриващи природните паркове \"Врачански Балкан\", \"Витоша\", \"Персина\" и Национален парк \"Рила\". Според \"За да остане природа в България\",управлението на защитените зони трябва да бъде максимално индивидуално, като с него бъде натоварена най-подходящата за конкретната зона от \"Натура 2000\" структура - орган за управление на национални и природни паркове, РИОСВ, НПО или община. За няколко големи защитени зони от \"Натура 2000\" трябва да бъдат създадени отделни администрации към МОСВ или МЗХГ. Друг проблем според гражданските отганизации е, че министерството предлага предоставянето на първични данни за видове и местообитания да става задължително \"преди тяхното използване за изготвянето на частни и официални документи\", което е в противоречие с редица закони. Природозащитниците изтъкват: \"То е и в противоречие с елементарните морални принципи - нека погледнем настоящата ситуация с докладването за състоянието на видовете и местообитанията от \"Натура 2000\". Две фирми, избрани с обществени поръчки на стойност 18 млн. лв., ще изготвят за 6 месеца доклади без никаква теренна работа. Ако идеята на МОСВ беше вече факт – тези фирми като трети лица, щяха да получат от министерството резултати от труда на учени и НПО, изработен благодарение на финансиране, което сами са организирали и привлекли.\" От \"За да остане природа в България\" припомнят, че за създаване на концепция за управлението на \"Натура 2000\", което проектът за ЗБР трябва да регламентира, екоминистерството е употребило близо 1 млн. лв европейски средства от ОПОС 2014 – 2020. За природозащитниците резултатът показва \"за съжаление предварително дефинирани решения, което се оказа само безсмислено харчене на пари на европейския данъкоплатец\". Според екокоалицията проектът за Закона за биоразнообразието на екоминистерството предлага премахване на научното начало при обявяването, промените и управлението на защитените зони, което противоречи на изискванията на Директивата за природните местообитания и със сигурност ще доведе до  .  От \"За да остане природа в България\" припомнят също, че в момента има отворени две хоризонтални процедури. Повече за течащите наказателни процедури можете да видите  тук  и  тук .", "date": "2019.02.05", "title": "Гражданските организации подкрепиха учените срещу промените в Закона за биоразнообразието"}
{"url": "https://www.dnevnik.bg/ot_vas/novini_ot_vas/2019/02/05/3385541_hibridni_cimbidiumi/", "text": "Цимбидиум\" са първите промишлено отглеждани орхидеи.Създадени са над 2000 сорта.Нова тенденция са мини цимбидиумите,селектирани за стайно отглеждане.", "date": "2019.02.05", "title": "Хибридни Цимбидиуми"}
{"url": "https://www.dnevnik.bg/biznes/2019/02/05/3385552_benzinostancii_triabva_da_izdavat_novite_belejki_s/", "text": "Бензиностанциите имат срок до 1 април да настроят касовите си апарати така, че при покупка да отразяват не само общата стойност на сипаното гориво, но и разбивка каква част от сумата е ДДС и акциз. Това е записано в публикувана в петък в \"Държавен вестник\" наредба за изменение на наредбата от 2006 година, която регламентира регистрирането и отчитането чрез фискални устройства. Идеята беше лансирана от правителството  покрай протестите срещу високите цени на горивата през миналата година. Според управляващите така ще има повече яснота на потребителите за ценообразуването в сектора и няма всички критики да са към правителството. Финансовият министър Владислав Горанов е на мнение, че това ще е в полза и на конкуренцията на пазара на горива. Разчетите на Министерството на финансите са, че разходите за промените в софтуера на касовите апарати ще е не повече от 200 лева за обект. В рамките на няколко месеца това е  втора промяна, свързана с касовите апарати . До края на март всички, които ползват такива устройства, трябва да им инсталират нов софтуер за управление на продажбите, който ще прави невъзможно укриването на данъци. Според НАП 40% от използваните в страната 185 хил. касови апарати могат да влязат в тон с изискването на закона със смяна на софтуера. Останалите ще трябва да се сменят. Броят на касовите апарати и принтери, които отговорят на новите изисквания, е 12 хил.", "date": "2019.02.05", "title": "До 1 април бензиностанциите трябва да започнат да издават новите бележки с разбивка на цената"}
{"url": "https://www.dnevnik.bg/photos/2019/02/01/3379275_fotogaleriia_izgubenite_svetove/", "text": "Какво лежи на хиляди метри дълбочина? С изложбата \"Изгубените светове\" детският научен център \"Музейко\" спуска посетителите в дълбините на Черно море както никога досега и им предлага ново преживяване - виртуална разходка в потънал кораб. Новата гостуваща изложба е вдъхновена от темата археология и ще остане в центъра до 21 април.", "date": "2019.02.05", "title": "Фотогалерия: В дълбините на изгубени светове"}
{"url": "https://www.dnevnik.bg/photos/2019/02/05/3385546_snimka_na_denia_lenin_s_shapka_ot_sniag/", "text": "Работник чисти сняг около статуя на първия ръководител на Съветския съюз Владимир Ленин в музея на Ленин близо до Санкт Петербург, Русия. Циклон предизвика седмица на силен снеговалеж в Санкт Петербург.", "date": "2019.02.05", "title": "Снимка на деня: Ленин с шапка от сняг"}
{"url": "https://www.dnevnik.bg/detski_dnevnik/2019/02/05/3385548_komisiia_v_prosvetnoto_ministerstvo_shte_razglejda/", "text": "Комисия от 7 души от Министерството на образованието и науката (МОН) ще разглежда случаите на надпланово приемане на ученици в гимназиите, а просветният министър ще има последната дума за преместването им. Това предвиждат изготвен от министерството проект на промени в наредбата за организация на дейностите в училищното образование, съобщи в. \"Сега\". В момента не са единични случаите на надпланов прием в елитни гимназии чрез преместване или др. Едно от планираните нови изисквания за преместване на ученици в пети, осми или единадесети клас е свързано с бала им - успехът на учениците трябва да е \"такъв, че се формира бал, по-голям или равен на минималния бал за приемане в съответната паралелка според определеното балообразуване в годината на кандидатстване за местата, определени с държавния и допълнителния държавен план-прием\". Освен това учениците от пети до дванадесети клас занапред ще могат да се преместват в други училища над утвърдения (и допълнителен) държавен прием при още няколко условия - ако ученикът се е преместил в друго населено място, както и ако условията на физическата среда в приемащото училище позволяват това, т.е., ако то има капацитет да приеме съответния ученик. Самите искания за преместване на ученици вече ще се разглеждат от специална комисия, определена от просветния министър. В нея ще се включват трима експерти от МОН, един представител на Държавната агенция за закрила на детето и трима представители на юридически лица, осъществяващи дейност в сферата на училищното образование. Едва след положително становище от комисията просветният министър ще може да издава решение за преместване на даден ученик. Заради големия интерес към някои училища от МОН са решили да затегнат и правилата за преместване на по-малките ученици от първи до седми клас в друго училище над утвърдения план-прием. Новостите отново са свързани с условието да е налице промяна на постоянния или настоящия адрес на ученика в прилежащия район на училището, определен за учебната година на преместването, както и с възможността да се осигурят подходящи условия на физическата среда за всички ученици в паралелката. При преместване на ученик в първи клас освен това ще трябва да са приети и всички заявили желание за участие деца \"от групите по чл. 43, ал. 2, т. 1-3\" - става дума за трите групи, които имат предимство при приемане в първи клас - с постоянен адрес от над 3 г. в прилежащия район на училището, с постоянен адрес в прилежащия училищен район, променян в последната 1 до 3 г., и такива с постоянен адрес, променян в последната 1 г. Учениците ще се записват в дадено училище и \"в рамките на допустимия брой по чл. 61, ал. 4 от Наредбата за финансирането на институциите\".", "date": "2019.02.05", "title": "Комисия в просветното министерство ще разглежда надплановия прием в гимназиите"}
{"url": "https://www.dnevnik.bg/politika/2019/02/05/3385564_demokratichna_bulgariia_ochakva_borisov_lichno_da/", "text": "Демократична България\" настоява България да се присъедини към Германия, Франция, Испания, Великобритания и другите европейски страни, които признаха Хуан Гуайдо за временен президент на Венецуела до провеждането на честни и прозрачни президентски избори. \"Авторитарният комунистически режим на Мадуро обезкърви една богата на петрол страна, прогони от страната, заради глада стотици хиляди хора и е време да си ходи. Самият Мадуро организира предсрочни президентски избори, до които не допусна основни опозиционни кандидати. Те не бяха признати от Европейския съюз и затова той не е законен президент на страната\", припомнят от \"Демократична България\". \"Макар и дошла късно, и доста плаха, позицията на Министерството на външните работи е стъпка в правилната посока. Очакваме премиерът Борисов да подкрепи публично правото на венецуелците на свободни избори и да признае Хуам Гуайдо за легитимен временен президент\", пише в позицията на \"Демократична България\". Окачествяваме като срамна и скандална позицията за \"изчакване\" на президента Радев, който отново изпъкна като рупор на путинската дипломация, а не като държавен глава на страна от ЕС и НАТО, заявяват от обединението на \"Да, България\", ДСБ и \"Зелените\". В позицията се припомня, че онзи ден се навършиха 22 години от оставката на Жан Виденов, който подобно на Мадуро доведе страната си в положение на хиперинфлация, бедност и икономическа разруха. Тогава България стъпи на краката си благодарение и на подкрепата на международната демократична общност. Длъжни сме да направим същото и да помогнем на венецуелците да започнат да изграждат страната, икономиката и институциите си след безпросветния погром на Чавес и Мадуро, призоват от обединението.", "date": "2019.02.05", "title": "\"Демократична България\" очаква Борисов лично да подкрепи свободни избори във Венецуела"}
{"url": "https://www.dnevnik.bg/skorost/2019/02/05/3385567_shestima_kandidati_iskat_da_razshiriat_malko_nad_13_km/", "text": "Шест оферти са постъпили от желаещи да проектират и строят разширението на 13.4 км от пътя между Мездра – Ботевград, съобщиха от Агенция \"Пътна инфраструктура\". Това е част от общия проект за нов път между Видин и Ботевград. Участъкът между Мездра и Ботевград е един от най-сложните, тъй като преминава през планински район. Поради това строителството на близо 33 км е обособено в два участъка - лот 1, който е с дължина 19.3 км и лот 2 (13.4 км). АПИ беше обявила процедура за избор на изпълнител и на лот 1, но две поредни жалби я връщаха в изходна позиция. Сред желаещите да строят лот 2 са добре познати компании като \"Джи Пи Груп\", \"Трейс груп\" и  ГБС-Инфраструктурно строителство\" АД. Има и три обединения. Плановете са пътят между Мездра и Ботевград да стане двойно по-широк от сега, като има две платна с по две ленти за движение в посока, с габарит 20 метра. Трасето ще следва съществуващия път, който ще бъде разширен до новия габарит, а настоящото трасе ще бъде основно ремонтирано и реконструирано, където е необходимо. Пътят вече няма да минава през селата Люти дол, Типченица, Новачене и Скравена, като в тези участъци ще се минава по нов терен. На местата, където има пресичания на републиканските и общинските пътища, ще се изградят кръгови кръстовища. Срокът на изпълнение на обществената поръчка е 1096 дни, от които 180 дни за проектиране и 916 дни за строителство. Общата индикативна стойност на участъка между Мездра и Ботевград (лот 1 и лот 2) е близо 302 млн. лв. без ДДС. За лот 1 сумата е минимум 123 млн. лв. а за лот 2 поне 178.8 млн. лв. Проектът ще се финансира със средства от републиканския бюджет. За първи път при изпълнението на обществените поръчки за строителство на двата участъка от пътя ще се приложи нова схема на плащане, която предвижда цялата стойност на договора да се разплати на изпълнителя след като бъде подписан Акт 16 за завършване на обекта и има издадено разрешение за ползване на новопостроения пътен участък. Целта е бъдещите изпълнители да работят максимално мобилизирано и да завършат обекта качествено и в кратък срок, се казва в съобщението на АПИ. Направлението Видин – Ботевград, което е с обща дължина 167 км, е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите \"Хемус\", \"Тракия\" и \"Струма\", се казва в съобщението. : с участници в дружеството: \"Аккорд строително промишлена инвестиционна корпорация\" АД и \"Ер Кънстракшънс\" ООД с участници: \"Европейски пътища\" АД, \"Водно строителство - Благоевград\" АД, \"Вахостав-СК\" а.с. с участници: \"Геострой\" АД и \"Пътстрой-92\" АД.", "date": "2019.02.05", "title": "Шест кандидата искат да разширят малко над 13 км от пътя Мездра - Ботевград"}
{"url": "https://www.dnevnik.bg/sviat/2019/02/05/3385562_trump_shte_proiznese_vtorata_si_rech_za_sustoianieto/", "text": "Президентът на САЩ Доналд Тръмп ще произнесе тази вечер втората си годишна реч \"За състоянието на съюза\" пред двете камари на американския Конгрес, предаде \"Асошиейтед прес\". Планирано е речта да започне в 21 ч. вашингтонско време (4 ч. след полунощ на 6 февруари българско време). Речта първоначално бе насрочена за 29 януари, но заради частичната  парализа на федералните институции  беше отложена до намирането на изход от тази криза. Тръмп ще говори на общо заседание на двете камари на Конгреса в момент, когато рейтингът му спада и няколко месеца след загубите, понесени от републиканците на междинните парламентарни избори през ноември. Очаква се Тръмп да обрисува картина, представяща САЩ като страна, която си възвръща славата, в момент, когато президентът ѝ се стреми към нови търговски сделки, отбелязва АП. Речта на Тръмп после ще бъде \"подложена на дисекция\" от анализаторите, които ще се опитат да открият в нея индикации как той смята да се справи с глобалните външнополитически предизвикателства. По традиция произнасянето на речта \"За състоянието на съюза\" протича при засилени мерки за сигурност, защото в залата на Конгреса е целият управляващ елит - президентът, конгресмените и сенаторите, министрите, военните командири, водещи дипломати, съдии от Върховния съд. Така че събитието отваря доста работа на службите за сигурност и конкретно на \"Сикрет сървис\". В деня на произнасяне на речта на необявено място се създава оперативен център, в който представители на правоприлагащите органи наблюдават социалните медии, трафика и евентуални протести, следят дронове и самолети и съобщават за потенциални заплахи за сигурността на агентите, разположени на място. Улиците около Конгреса са отцепени и обезопасени, а площадът пред сградата е затворен. Метростанциите се проверяват, снайперисти са разположи по покривите, има екипи с кучета, откриващи бомби, цивилни агенти и полицейски патрули. Конгресната зала се претърсва за експлозиви. След като речта на Тръмп приключи, ще последва отговор от неговите опоненти от Демократическата партия. Отговорът ще бъде произнесен от Стейси Ейбрамс,  изгряваща звезда на Демократическата партия , предаде \"Франс прес\". Четиридесет и пет годишната Ейбрамс беше кандидат за губернатор на щата Джорджия. В миналото тя беше депутат в щатския Конгрес на Джорджия, но сега не заема изборна длъжност. Това е необичайно за онзи, който произнася отговора на опонентите на президента, отбелязва \"Франс прес\". Отговорът на партията в опозиция на президента е традиция, която се спазва от половин век. През 2016 г. Ники Хейли, която по онова време беше губернатор на Южна Каролина, произнесе републиканския отговор на последното слово \"За състоянието на съюза\" на демократа Барак Обама. По-късно Тръмп я назначи за посланик на САЩ в ООН, но тя се оттегли миналата година от този пост. /БТА", "date": "2019.02.05", "title": "Тръмп ще произнесе втората си реч \"За състоянието на съюза\""}
{"url": "https://www.dnevnik.bg/sviat/2019/02/05/3385571_kremul_ne_smiata_za_vajno_che_41_ot_mladite_biha/", "text": "Кремъл не смята, че е висок процентът на жителите на Русия, които искат да емигрират, пише в заглавие \"Аргументи недели\". Прессекретарят на президента Путин Дмитрий Песков нарече \"не толкова висок показател\" данните, според които 41 на сто от младите хора искат да се изселят от Русия, посочва \"Комерсант\". Песков заяви, че не смята за показателни резултатите от проучването на социологическия център \"Левада\", според чиито експерти 41 на сто руски граждани от 18 до 24 години искат да заживеят постоянно в чужбина, отбелязва \"Труд\". Кремъл \"не се притеснява от тези цифри\", не се интересува от нагласите сред младежта, на която ѝ се ще \"да си вдигне чукалата\", гласи изводът на \"Свободная пресса\". По повод коментара на Песков вестникът пише: \"Оптимизмът по принцип, естествено, е хубаво нещо, помага в работата и в личния живот. Още повече, щом собствената ти дъщеря Елизавета отдавна вече живее и учи в Париж и засега не гори от желание да се върне в страната, в която работи татко\". \"Ние обаче сме хора по-обикновени и щом почти половината хора, с които е прието да свързваме бъдещето на страната, мечтаят да я напуснат, това буди известна тревога\", добавя изданието. В Русия \"нямаш ли сериозни връзки, едва ли те очаква фантастичната кариера на сенатора Рауф Арашуков или на сина на Валентина Матвиенко\", оглавяваща руския сенат, констатира електронният вестник. Синът на Валентина Матвиенко Сергей е бизнесмен, според медиите - доларов милиардер. Руският сенатор от кавказката Карачаево-Черкезка република Рауф Арашуков бе арестуван през януари за кражба на гориво от \"Газпром\" на стойност 30 милиарда рубли. \"Чудовищното финансово разслояване в Русия и отдавна ръждясалите, демонтирани поради ненужност социални асансьори\" провалят всички планове за реформи в икономиката на страната, изтъква \"Свободная пресса\". Нагласите за емиграция сред руската младеж смята \"Ведомости\". Желанието за изселване невинаги се осъществява, но растящата готовност за заминаване сред младежта - най-активната част от населението, склонна към риск и иновации, необходими за развитието на страната, - не може да не буди тревога, пише всекидневникът в редакционен коментар, цитиран от Би Би Си. Русия я напускат най-квалифицираните и амбициозни млади хора. Делът на висшистите сред тях е висок - от 30 на сто (заминаващи за балтийските държави) до 50 процента (в Австралия, Канада, Франция). Освен това официалната статистика не отчита заминалите да учат или да работят временно, които са останали там, се казва в материала. При това руските емигранти не желаят да се връщат, констатира \"Ведомости\". Данни от допитвания потвърждават, че изтичането на мозъци от Русия продължава и може да затрудни технологическия пробив, анонсиран от първите лица на страната, предупреждава вестникът. Седем на сто от хората в Русия със сигурност искат да се преселят в друга страна, а още 10 на сто по-скоро желаят това, отколкото не. Не виждам нищо трагично в тези цифри. Защото от тях следва, че 82 процента от гражданите на Русия не искат да емигрират, пише наблюдател на \"Московский комсомолец\". Това съвсем не прилича на страна, в която голям дял от населението просто мечтае да избяга, коментира той. Авторът обаче добавя, че днес руското общество е в дълбока морална криза. \"Продължителен конфликт по периметъра на границите ни. Икономика, която упорито отказва да расте. Постъпателно свиване на възможностите за развитие на бизнеса. Не съвсем здрава вътрешнополитическа атмосфера. \"Непрозрачно\" бъдеще. Всичко това, взето заедно, не съдейства за добра емоционална нагласа на страната и подхранва емиграционните нагласи сред най-мобилната част от обществото\", заключава коментаторът. /БТА", "date": "2019.02.05", "title": "Кремъл не смята за важно, че 41% от младите биха емигрирали, пишат руски издания"}
{"url": "https://www.dnevnik.bg/evropa/2019/02/05/3385557_po-bednite_durjavi_v_es_sa_nai-zasegnati_ot_mrusniia/", "text": "Страни от Източна Европа (България, Румъния, Полша, Словакия и Унгария), както и държави от южната част на континента (Испания, Португалия, Италия и Гърция), където доходите и образованието на хората са по-ниски, а безработицата е по-висока от средното за Европа, са изложени в по-голяма степен на замърсители на въздуха, включително фини прахови частици и озон. Това показва  доклад  на Европейската агенция за околна среда. В по-богатите региони, включително големите градове, обикновено се наблюдават по-високи нова на азотен двуокис, основно заради натоварения трафик и високата концентрация на икономически дейности. В тези региони обаче по-бедните общности обикновено са изложени на по-високи равнища на азотен двуокис, се отбелязва в доклада. Според него освен това в градовете с по-бедно население се наблюдават по-високи равнища на шум. Южните и югоизточните европейски региони са засегнати повече от по-високи температури. За много региони в България, Хърватия, Гърция, Италия, Португалия и Испания също са обичайни по-ниски доходи и образование, по-високи нива на безработица и по-голям дял на възрастното население. Тези социално-демографски фактори може да намалят способността на отделните хора да избягват топлината и да доведе до негативни последици за здравето. В някои части на Европа голям брой хора не са в състояние да поддържат домовете си достатъчно топли заради лошото качество на жилищата и цената на електричеството. Затова продължават да се наблюдават заболявания и смъртни случаи, свързани с излагане на ниски температури. Сред градовете с най-високи нива на безработица, съчетана с най-високо излагане на фини прахови частици, е Стара Загора. Отбелязва се също, че в България почти 40% от домакинствата  трудно поддържат топли жилищата си  през зимата. Като цяло в Източна и Южна Европа са най-малко хората, които успяват да поддържат топли домовете си. Подобно е разпределението и за броя на хората, които живеят в прекалено топли жилища през лятото, като в България, Португалия, Малта и Гърция има най-голям дял хора, потенциално засегнати от високи температури. Местата, които са най-засегнати едновременно от дългосрочна безработица и високи температури, се намират в части от България, Хърватия, Гърция, Италия и Испания. Посочва се, че ЕС е постигнал значителен напредък през последните десетилетия за намаляването на замърсяването на въздуха, а държавите членки са приложили някои политики на съюза във връзка с климатичните промени. \"Въпреки значителния успех на европейските политики през годините за подобрение на качеството на живота и защита на околната среда знаем, че в ЕС може да се направи повече, за да се гарантира, че всички европейци, независимо от възрастта, доходите или образованието им, са добре защитени от рисковете, свързани с околната среда, пред които сме изправени\", каза Ханс Брюнинкс, изпълнителен директор на агенцията.", "date": "2019.02.05", "title": "По-бедните държави в ЕС са най-засегнати от мръсния въздух, показа доклад"}
{"url": "https://www.dnevnik.bg/ot_vas/novini_ot_vas/2019/02/05/3385596_biagstvo_v_blizkata_planina/", "text": "София е благословена с Витоша. За човек, който работи в града не е никаква трудност да избяха за по-малко от час в един оазис, далеч от шума, забързания живот и мръсния въздух. За целта трябва да се качи на витоша, дори и малко над последния квартал на София. Витоша е един оазис. Тук ще те посрещне със слъчева усмивка и най-малкото дръвче", "date": "2019.02.05", "title": "Бягство в близката планина"}
{"url": "https://www.dnevnik.bg/sviat/2019/02/05/3385591_blizo_970_dushi_sa_zadurjani_pri_protestite_vuv/", "text": "Около 970 участници в протести са задържани във Венецуела от 21 януари. Това съобщи днес на пресконференция изпълнителният директор на неправителствената организация \"Форо пенал\" Алфредо Ромеро, цитиран от ТАСС. \"От 21 до 31 януари е имало 966 нови ареста за участие в протести\", каза Ромеро в изявление, което бе излъчено в приложението \"Перископ\". \"Под стража остават точно 700 души\", заяви той. Във Венецуела от втората половина на януари започнаха масови антиправителствени демонстрации, съпроводени от сблъсъци. Според данните на Върховния комисариат на ООН по правата на човека при протести от 22 януари са загинали не по-малко от 40 души.", "date": "2019.02.05", "title": "Близо 970 души са задържани при протестите във Венецуела, обявиха правозащитници"}
{"url": "https://www.dnevnik.bg/biznes/2019/02/05/3385603_germaniia_obiavi_falit_i_spria_da_obslujva_poleti/", "text": "Германският авиопревозвач \"Германия\" (Germania) обяви фалит и отмени всичките си полети, след като не успя да си осигури краткосрочно финансиране, за да продължи дейността си, предадоха световните агенции Подразделенията ѝ в Швейцария - \"Германия флуг\" (Germania Flug AG) и \"Бългериан ийгъл\" (Bulgarian Eagle), не са засегнати от фалита, отбелязва ДПА, цитирана от БТА. \"За съжаление не успяхме в крайна сметка да доведем финансовите си усилия си до успешен край и да покрием краткосрочните си ликвидни нужди\", посочи в съобщение главният изпълнителен директор на компанията Карстен Балке. Берлинската авиокомпания, която разполага с над 30 самолета и превозва 4 млн. пътници годишно, обяви тази сутрин фалита си и прекрати дейността си незабавно. Компанията, основана през 1986 година, обслужва полети на къси и средни разстояния до над 60 дестинации в Европа, Северна Африка и Близкия изток. Централата й от 2009 година е в Берлин. Карстен Балке благодари на служителите и се извини на пътниците. Той посъветва клиентите на авиопревозвача, които имат пакетни почивки, да се обърнат към туристическите агенции, от които са ги купили, а пътниците, които са купили билети направо от \"Германия\", няма да могат да получат замяна. Авиокомпанията обяснява финансовите си затруднения с непредвидени обстоятелства, сред които поскъпването на горивото миналото лято, отслабването на курса на еврото спрямо долара и необичайно многото случаи на ремонти на самолетите ѝ. Финансовите затруднения на \"Германия\" станаха публично известни през януари, когато не можа да изплати заплатите на служителите си.", "date": "2019.02.05", "title": "\"Германия\" обяви фалит и спря да обслужва полети"}
{"url": "https://www.dnevnik.bg/sviat/2019/02/05/3385594_timoshenko_obvini_poroshenko_v_korupciia/", "text": "Бившият украински министър-председател Юлия Тимошенко, която  се кандидатира  за президентските избори следващия месец, обвини настоящия президент на Украйна Петро Порошенко в корупция, предаде \"Асошиейтед прес\". Тимошенко каза в интервю за \"Асошиейтед прес\", че  Петро Порошенко  е използвал своя пост, за да се облагодетелства. Тя заяви също, че сътрудници на президента участват в  мащабни опити  за купуване на избиратели с цел осигуряване на преизбирането му на президентските избори на 31 март. Тимошенко твърди, че на избирателите са обещавани по 1000 гривни (37 долара), ако гласуват за Порошенко, и добави, че е поискала от вътрешното министерство да проведе разследване. Канцеларията на Порошенко бързо опроверга твърденията на Тимошенко. \"Тимошенко неизменно води в рейтинга на лъжците и очевидно се опитва да укрепи позициите си\", заяви пресслужбата на Порошенко в комюнике в отговор на молба на \"Асошиейтед прес\" за коментар. Според последните социологически проучвания комедийният актьор Володимир Зеленски, който изигра ролята на президент в популярен телевизионен сериал, води по рейтинг пред Порошенко и Тимошенко.", "date": "2019.02.05", "title": "Тимошенко обвини Порошенко в корупция"}
{"url": "https://www.dnevnik.bg/politika/2019/02/05/3385613_bulgariia_prizna_guaido_za_vremenen_prezident_na/", "text": "Съветът по сигурността при Министерския съвет подкрепя Европейския съюз и международната общност, които признават председателя на венецуелския парламент Хуан Гуайдо за временен президент на страната. Това съобщи правителствената пресслужба след извънредното заседание на съвета, председателстван от премиера Бойко Борисов. В него участваха вицепремиерът и министър на външните работи Екатерина Захариева, представители на службите за сигурност и на президента. Реакцията идва, след като вчера се разбра, че  поне 20 държави в Европейския съюз признават председателя на венецуелския парламент Хуан Гуайдо за временен президент на страната.  Преди това беше поставен ултиматум към държавния глава Николас Мадуро, от когото се очакваше да свика президентски избори в срок от 8 дни, но той отхвърли идеята. Кои държави по света признаха Гуайдо за президент на Венецуела и кои поддържат Мадуро  четете тук. \"Република България изразява своята солидарност към всички граждани на Венецуела, както и към гражданите на държавите - членки на Европейския съюз, които живеят там. Това са над 1 милион души, предимно от Испания и Португалия – страни, които са надеждни партньори на България, за което има редица примери, като последният за това е подкрепата им за българската позиция в защита на българските превозвачи и транспортни работници\", се казва още в позицията на Съвета за сигурността.  Документът беше подкрепен от всички членове на съвета с изключение на представителите на президента. Късно снощи  българското външно министерство излезе с позиция  за събитията във Венецуела, в която призовава за демократично управление в страната и провеждане на \"свободни и честни\" президентски избори, а президентът Румен Радев използва социалната мрежа \"Фейсбук\", за да призове  българските власти да се въздържат от подкрепа на Гуайдо.", "date": "2019.02.05", "title": "България призна Гуайдо за временен президент на Венецуела"}
{"url": "https://www.dnevnik.bg/zdrave/2019/02/05/3385602_makar_bulgarite_jiveiat_kratko_sa_v_cheloto_na_es_po/", "text": "Макар българите да имат една от  най-кратките продължителности на живот  в Европейския съюз, те прекарват по-голямата част от живота си без сериозни здравословни проблеми. По показателя за преживени години в добро здравословно състояние България е над средното ниво за евросъюза, сочи ново изследване на Евростат. Българките преживяват в добро здраве 67.5 години, а мъжете – 64. Средно за ЕС жените живеят до 64.2 без здравословни проблеми, които трайно да ограничат и затруднят начина им на живот. А мъжете – до 63.5 години. Изследването с данни за 2016 г. е на базата на проучване, което е взело предвид усещането на хората, докладваните от тях здравословни проблеми и доколко те са се оказали пречки във всекидневието им. Въпреки че по тези критерии България е над средното европейско ниво, данните показват, че докладваният живот в добро здраве не повлиява пряко на продължителността на живота. По този показател Евростат съобщи преди време, че  България е на опашката със 78.5 години живот  при жените за 2016 г. и 71.3 години при мъжете. Така в България в процентно изражение качественият живот на жените се равнява на 86% от годините живот, а на мъжете - на 89.8%. За сравнение - в много европейски държави, в които животът в добро здраве е доста по-кратък от България – Дания, Естония, Латвия, Хърватия и др., реалната продължителност на живота е доста по-дълга, над 80 години. В България има и сериозна разлика на живота в добро здраве между мъжете и жените – сериозните проблеми при жените настъпват 3.5 години по-късно, отколкото при мъжете.", "date": "2019.02.05", "title": "Макар българите да живеят кратко, са в челото на ЕС по преживени години в добро здраве"}
{"url": "https://www.dnevnik.bg/sviat/2019/02/05/3385616_iran_se_sdobi_s_po-tochni_i_po-dalekoboini_raketi/", "text": "Иран се сдоби с по-далекобойни и по-точни балистични ракети. Ислямската република представи модернизирани ракети с \"умни\" бойни глави, способни според оценките му да стигнат територията на Израел и страните от Персийския залив, пише руският в. \"Независимая газета\". Вестникът свързва събитието с продължаващите тържества по повод 40-ата годишнина от ислямската революция. Експерти изтъкват, че напоследък Техеран работи с цел да подобри точността на своите ракети - опасна ситуация според Израел, се казва в статията. Според изданието Техеран е монтирал \"умни\" бойни глави на ракетите \"Хоремшехр\", чийто обсег вероятно надхвърля обявените 2000 км. Ден преди да бъде представена новата версия, министърът на отбраната Амир Хатами съобщи за успешно изпитание на крилата ракета \"Ховейзе\" с обсег 1350 км, напомня \"Независимая газета\". Техеран специално изтъква отбранителния и възпиращ характер на своята ракетна програма, необходима според него за предотвратяване на евентуални заплахи от регионални и глобални играчи. Но израелски експерти посочват, че амбициите на Иран застрашават не само Близкия изток, пише вестникът. \"Иран се превръща в опасна и разрушителна сила не само за Израел, но и за другите страни от региона и дори извън него - за европейските държави и Русия\", заявява за \"Независимая газета\" израелският политолог Ариел Булщайн. Според него действията на Техеран са реален опит за разпалване на война от територията на Сирия. \"В Ерусалим полагат всевъзможни усилия да предотвратят разполагането на подобни нападателни оръжия на сирийска територия\", казва Булщайн. И прави уговорка: \"Това включва, разбира се, всички военни възможности на Израел, но с идеята на първо място да се акцентира върху дипломацията.\"", "date": "2019.02.05", "title": "Иран се сдоби с по-точни и по-далекобойни ракети, пише руско издание"}
{"url": "https://www.dnevnik.bg/sviat/2019/02/05/3385618_kogato_v_kitai_se_izsipe_chuval_oriz_treperi_cialata/", "text": "China First - така е озаглавена новата книга на публициста Тео Зомер, която излиза тези дни в Германия. Зомер, който е дългогодишен главен редактор и издател на седмичника \"Ди цайт\", публикува в изданието някои от по-важните си изводи в тази книга. Ето част от тях: \"19-и век беше столетието на Европа, 20-и - на Америка. В началото на това хилядолетие мнозина предричаха, че 21-ви век ще бъде столетието на Азия. Заблуда - това е столетието на Китай. Непрекъснато четем вестникарски заглавия - \"Китайците идват\". Но това е втората заблуда - китайците са вече тук. През последните 40 години те извършиха скок напред, който е безпримерен в световната история. БВП на Китай се увеличи 60 пъти, а доходите на глава от населението - 100 пъти. От 2010 година насам Китай е най-могъщата търговска сила в света, а от 2012 - втора по големина световна икономика. В рамките на следващото десетилетие Китай ще изпревари САЩ\", пише авторът и припомня, че между 700 и 800 млн. китайци прескочиха границата на бедността и влязоха в средната класа. А според прогнозите до 2020 година и останалите ще се отърват от бедността. През 2021 година доходът на глава от населението трябва да достигне 12 хил. долара годишно. Очаква се до 2035 година Китай да се присъедини към средната група развити индустриални страни, а през 2049 да излезе начело, отбелязва Тео Зомер и продължава: Китайският мастърплан \"Проектът \"Made in China 2025\" е грандиозна програма за икономическо развитие с цел до средата на следващото десетилетие да бъдат изпреварени всички индустриални държави. Дотогава в десет ключови промишлени сектора Китай трябва да се превърне във водеща сила, като за целта държавата подпомага индустриалците със стотици милиарди долари. () Президентът на Китай Си Дзинпин иска държавата му да стане първа сила в световната политика. Ръководството в Пекин смята да възроди величието и достойнството на китайската цивилизация и да остави зад гърба си униженията, на които страната е била подложена в продължение на стотина години след насилственото си отваряне към света в резултат от първата Опиумна война през 1839-1842 година. Лидерската воля на Си Дзинпин променя глобалното съотношение на силите. Той има велики планове за Народната република, която трябва да излезе от ролята си на регионална сила и да застане \"в центъра на световната сцена\". Си иска да превърне Китай в най-мощната военна сила, в най-голямата и водеща научна нация, в лидер на иновациите, в инфраструктурна суперсила, в предводител на борбата срещу климатичните промени, в световна културна и футболна сила.\" Тео Зомер смята, че сред днешните политически лидери Си Дзинпин е единственият, който има глобална стратегия. Авторът дава за пример огромните китайски инвестиции за новия \"Път на коприната\" - предвидени са 1000 млрд. долара. \"Китай призова около 100 страни и организации да участват в изграждането на \"Пътя на коприната\" като процъфтяващ коридор за икономическо сътрудничество. Лозунгът гласи \"омрежване\", а целта е изграждането на инфраструктура: железници и пътища, тръбопроводи, електроцентрали, язовири, мрежи от оптични кабели - всичко това трябва да залегне в основата на един безпримерен икономически скок. () Китайците напредват стъпка по стъпка, регион по регион, сектор по сектор - в съзвучие с древната китайска мъдрост \"Когато пресичаш реката, трябва да опипваш със стъпалата камъните по дъното\". И мислят много напред. До 2049 г., когато ще бъде отбелязана 100-годишнината от основаването на Китайската народна република, \"Поднебесната империя\" трябва да се превърне в една \"богата, могъща, демократична, култивирана, хармонична и красива\" страна\", пише авторът и отбелязва, че много държави по света възприемат китайския възход като заплаха: \"Китайският проект за новия \"Път на коприната\" изобщо не е толкова безобиден, колкото изглежда на пръв поглед. Със своите инвестиции и кредити Китай си създава сфери на влияние по цялото земно кълбо (...) и силно разклаща досегашния световен ред. (...) Редица наблюдатели дори виждат на хоризонта нова студена война. Която, разбира се, няма почти нищо общо с едновремешния конфликт между Изтока и Запада, между Москва и свободния свят. Във военно и в политическо отношение Съветският съюз беше велика сила, но икономически нямаше никакво значение за Запада, който безболезнено можеше да налага на СССР ембарго, бойкоти или санкции. Съвсем друго е положението с Китай, чиято икономика е толкова тясно свързана с останалия свят, че една търговска война, камо ли пък студена война, би била пагубна за мнозина.\" Надеждата, че растящото благосъстояние ще превърне Китай в демокрация, се оказа илюзорна, пише по-нататък Тео Зомер и твърди, че Си Дзинпин не само е загърбил въведения от Дън Сяопин принцип на колективното ръководство, но и е създал условията за нов култ към личността, който много напомня на култа към Мао. Когато в Китай се разсипе един чувал ориз \"Отменено беше разделението между икономика и политика, което просъществува известно време, при това не само в зачатък. Съвсем целенасочено Си взе всичко под свой контрол: партията, армията, предприемачеството, медиите. Той отмени  ограничението от два мандата  за президентския пост и вписа в конституцията \"Мисленето на Си Дзинпин\". И това не е всичко: Си е на път да покори обществото чрез една дигитална диктатура за  контрол над възгледите и морала , която напълно засенчва Оруеловата \"1984\". Под ръководството на Си Китай поема по пътя от авторитарна към тоталитарна държава. Си скъса и с културата на въздържанието, наложена от Дън - Китай се превърна в експандираща и \"надцакваща\" сила, а във външната политика Си практикува \"дипломация на велика сила\". Докато навремето Дън настояваше, че Китай не е модел за други страни, днес Си Дзинпин хвали своята система като образец за другите - като алтернатива на западния модел, който се характеризирал с \"разединени общества, безкрайни смени на властта и социален хаос\". Все още не сме навлезли в нова студена война, но поредната надпревара между системите вече е факт. Този път се броят не армиите и ядрените арсенали, а парите. Си Дзинпин превърна търговията и инвестициите в оръжия, а неговият \"Път на коприната\" му осигурява последователи по всички континенти. Крайно време е брюкселската общност да сложи на кантара икономическите шансове, свързани с възхода на Китай, и трезво да ги съпостави с рисковете за политическата сфера и за сигурността, извиращи от този възход.\" В края на публикацията Тео Зомер пише: \"Навремето казвахме: \"Какво ни засяга, когато в Китай се разсипе един чувал ориз!\" Случващото се в \"Поднебесната империя\" нямаше никакво значение за нас. Днес е друго: когато в Китай се разсипе един чувал ориз, трепери цялата Земя\".", "date": "2019.02.05", "title": "Когато в Китай се изсипе чувал ориз, трепери цялата Земя"}
{"url": "https://www.dnevnik.bg/sport/2019/02/05/3385622_muratoglu_grigor_dimitrov_triabva_da_chaka_shansa_si/", "text": "Григор Димитров ще трябва да изчака своите възможности за голям успех в тениса след оттеглянето на тримата големи, заяви треньорът Патрик Муратоглу. Според него в момента е изключително трудно да се пробие хегемонията на Роджър Федерер, Рафаел Надал и Новак Джокович. \"Спечелването на титла от Големия шлем е нещо значимо. Може да изглежда лесно, но в тениса това е най-трудното нещо\", каза Муратоглу, цитиран от \"Тенис уърлд\". Той посочи, че от 2006 г. насам само седем различни тенисисти са печелили турнири от Шлема, а Федерер, Надал и Джокович държат огромна част от титлите. \"Григор трябва да играе във време, в уникално време в историята на тениса, в което има доминация на трима шампиони. До момента той не е успял да се справи, но ще има възможности, след като те се оттеглят, и той ще трябва да се възползва\", каза Муратоглу, който е работил с българина. Най-силното представяне на Димитров в Големия шлем са полуфиналите от \"Уимбълдън\" през 2014 г. и Australian Open през 2017 г. Този сезон  той отпадна в осминафиналите в Мелбърн .", "date": "2019.02.05", "title": "Муратоглу: Григор Димитров трябва да чака шанса си след оттеглянето на големите"}
{"url": "https://www.dnevnik.bg/analizi/2019/02/05/3385626_prezidentut_kato_klakyor_na_moskva_za_diktaturata_vuv/", "text": "Този човек е не просто неопитен и напълно неподготвен за ролята, за която е избран. Той открито защитава чужди държавни интереси - очевидно без да се срамува от това. Никога не съм си позволявал да се изразявам неуважително към личността, заемала позицията президент на България. Дори когато на тази позиция бе Първанов - човек, чиито позиции категорично не споделях и не споделям. Как да изразя обаче възмущението си от Радев, съхранявайки уважение към институцията президент? Махнете санкциите срещу Русия, хайде махнете санкциите срещу Русия! Където и да отиде - две години наред. Хайде, напоследък поспря да маха санкциите - сега  застана зад режима на Мадуро,  довел нацията си до глад, унижение и масово напускане на страната. Венецуела, която има най-големите петролни залежи в света. Москва е силно заинтересувана от това режимът на Мадуро да остане на власт. Освен очевидната - че си позволява да бъде клакьор на Москва в позицията на български президент. Вместо да олицетворява - според прерогативите на президентската институция - суверенитета и достойнството на България. Дълго време аз лично бях толерантен към недостатъците на Радев като президент - поради неговата неопитност и очевидна потребност от познание и развитие до нивото на изискванията за президент на страната. Но толерантността започва да става опасна предвид позиции като тази, която Радев е заел по отношение на режима във Венецуела. Защото никъде по света няма да кажат \"Радев подкрепи диктатурата на Мадуро\". Всички ще кажат - \"България подкрепи диктатурата на Мадуро\". Дано поне българското правителство заеме позиция, която да спаси достойнството на България!", "date": "2019.02.05", "title": "Президентът като клакьор на Москва за диктатурата във Венецуела"}
{"url": "https://www.dnevnik.bg/skorost/avtomobilna_industriia/2019/02/05/3385632_oborotut_na_rumunskata_avtoindustriia_skochi_s_20_do/", "text": "Оборотът, генериран от румънската автомобилна индустрия през миналата година, е с 20% по-висок от 2017 г., като достига 28 млрд. евро, съобщи организацията на производителите на коли в страната, цитирана от вестник Ziarul Financiar. Това е най-големият ръст на приходите в последните седем години, след като през 2011 г. скокът беше с 25%. И докато тогава заслугата е на започналото производство на първия кросоувър на \"Дачия\" - \"Дъстър\", сега повишените приходи се движат предимно от завода на \"Форд\" в Крайова, който е утроил производството на модела \"Екоспорт\". Броят на работещите в автомобилния сектор се е повишил с 5% през миналата година и е достигнал 230 хил. души. Основният проблем е липсата на достатъчно кадри, въпреки че компаниите инвестират сериозно в програми за квалификация. Автомобилната индустрия в Румъния включва два завода за производство на автомобили - на \"Форд\" и на \"Дачия\", както и над 400 предприятия за автомобилни компоненти.", "date": "2019.02.05", "title": "Оборотът на румънската автоиндустрия скочи с 20% до 28 млрд. евро"}
{"url": "https://www.dnevnik.bg/razvlechenie/2019/02/05/3385633_nominiranite_za_oskar_se_subraha_za_obshta_snimka/", "text": "Актьорите Глен Клоуз, Брадли Купър, Рами Малек и Ейми Адамс заедно с десетки продуценти, монтажисти, дизайнери на костюми, автори на документални филми и музиканти в общо 24-те категории бяха сред гостите на традиционното събиране, което академията организира малко преди раздаването на самите награди. Джон Бейли, президент на Академията за филмово изкуство и наука, чиито членове гласуват победителите, отбеляза, че класът на 2019 г., както го нарича той, е отличителен със своето многообразие. По думите му 91-вото издание отбелязва и година с най-много жени сред номинираните, макар далеч да не са равнопоставени на мъжете, за което има още какво да се направи. \"Половото равенство е въпрос на индустрията, не само на академията\", заяви Бейли пред гостите. \"Включване, многообразие, расово, етническо и полово равенство не са просто думи. Те стигат до същината на онова, което академията прави\", допълни той. По време на събитието все още не бе обявено дали церемонията на 24 февруари окончателно ще премине без водещ за втори път в цялата си 91-годишна история. Продуцентите на церемонията по връчването поискаха евентуалните победители да се придържат към кратки речи, след като тази година академията ще съкрати телевизионното си излъчване с 30 минути и ще трябва да се събере в общо 3 часа.", "date": "2019.02.05", "title": "Номинираните за \"Оскар\" се събраха за обща снимка"}
{"url": "https://www.dnevnik.bg/evropa/2019/02/05/3385629_ikea_shte_izprobva_otdavane_na_mebeli_pod_naem/", "text": "Шведската мебелна компания ИКЕА ще започне да отдава мебели под наем като част от опитите си да изгради по-щадящ за околната среда бизнес, предаде \"Гардиън\". Компанията обяви, че иска да изпробва идеята да дава под наем офис мебели като бюра и столове на бизнес клиенти, започвайки в Швейцария. В бъдеще този модел може да се приложи и за кухни. Стратегията е част от усилията на ИКЕА да проектира и продава стоки, които да може да бъдат поправяни, използвани повторно, рециклирани или препродадени, и да рекламира услуги, които удължават живота на даден продукт. Пред \"Файненшъл таймс\" Торбьорн Луф, изпълнителен директор на \"Интер ИКЕА\", която притежава марката ИКЕА, заяви, че компанията обмисля да започне бизнес с резервни части, така че клиентите да могат да заменят компоненти като панти и винтове за мебели, които вече не са налични в магазините на ИКЕА. Говорител на компанията каза: \"Имаме амбицията да вдъхновим и помогнем на хората да играят активна роля в превръщането на кръговата икономика в реалност, което можем да подкрепим, като развиваме нови начини хората да купуват, поддържат и предават продукти.\" \"На определени пазари като Швейцария проучваме и изпробваме потенциални решения и имаме пилотен проект за проучване на отдаването на мебели под наем, но все още е твърде рано, за да потвърдим как точно ще изглежда това\", допълни той.", "date": "2019.02.05", "title": "ИКЕА ще изпробва отдаване на мебели под наем"}
{"url": "https://www.dnevnik.bg/sport/2019/02/05/3385630_botev_plovdiv_shte_tursi_finansirane_ot_fonda_na/", "text": "Ботев\" (Пловдив) е получил зелена светлина да преговаря с Фонда на фондовете в търсене на финансиране за довършването на стадиона си. Днес собственикът на футболния клуб Георги Самуилов се е срещнал в с министъра на финансите Владислав Горанов, министъра на регионалното развитие и благоустройството Петя Аврамова, както и с кмета на Пловдив Иван Тотев. Представителят на Фонда за градско развитие Стоян Ставрев, който е и изпълнителен директор на Българската консултантска организация, също е участвал в срещата в София. На нея са били обсъдени възможностите и стъпките за това \"Ботев\" да получи финансиране за стадиона си. Според информацията клубът може да получи подкрепа без предварителна промяна на Интегрирания план за градско възстановяване и развитие на Пловдив. За целта е необходимо община Пловдив да даде подкрепително писмо въз основа на влезлите в сила планове за градско развитие, където спортът е отделен като приоритет и може да бъде разглеждан като хоризонтална мярка, съобщава БТА. До средата на февруари община Пловдив ще даде това писмо и така ще отвори пътя за преговори между \"Ботев\" и Фонда на фондовете. \"Това е огромен напредък за довършването на стадион \"Христо Ботев\". Благодаря на министър-председателя Бойко Борисов за съдействието при организирането на тази среща, на министър Горанов, на министър Аврамова и на всички ангажирани с казуса\", каза Тотев. До момента в изграждането на стадион \"Христо Ботев\" са инвестирани 10 милиона лева, но обектът е спрян на Акт 10. Строежът на съоръжението започна по времето, в което клубът беше собственост на Цветан Василев. След фалита на КТБ през 2014 г. реконструкцията спря, а футболният клуб започна да играе домакинските си мачове на изградената тренировъчна база в Коматево. В следващите години няколко пъти се представяха планове за довършване на ремонта. В един момент привържениците на отбора обявиха, че  свалят доверието си към ръководството  след поредния провал за завръщане на \"Колежа\". През лятото на 2017 г.  беше съобщено, че \"Ботев\" ще вложи всички приходи от евротурнирите в изграждането на стадиона . В началото на миналата година  Тотев обяви, че ще има нова концесия  след прибавяне на \"едни 7-8 декара в източната посока на стадиона\". В края на миналия август собственикът на \"Инса ойл\"  Самуилов придоби 60% от капитала на \"Ботев\" . По-късно  обеща, че до март 2020 г. клубът ще има нов стадион .", "date": "2019.02.05", "title": "\"Ботев\" (Пловдив) ще търси финансиране от Фонда на фондовете за стадиона си"}
{"url": "https://www.dnevnik.bg/ot_vas/novini_ot_vas/2019/02/05/3385654_americans_at_war/", "text": "Едва след развала на СССР САЩ са единствената суперсила... Малко или много това е техният хендикап, защото се започва безобразно наливане на военния бюджет, отначало с половин трилион долара всяка година, а днес с един трилион долара, които просто се напечатват без да имат покритие в каквото и да е изражение. Военният бюджет на САЩ за момента е 2-пъти по-голям от общата сума на всички военни бюджети на 194-те международно признати суверенни държави.", "date": "2019.02.05", "title": "Americans at war"}
{"url": "https://www.dnevnik.bg/biznes/imoti/2019/02/05/3385606_pazarut_na_jilishta_zapochva_da_se_zabavia_smiatat/", "text": "Последното тримесечие на 2018 г. е първото от 2013 г. насам, в което се наблюдава спад в броя на новоотпуснатите ипотечни заеми, а това дава сигнал за забавяне на пазара на жилищни кредити. За разлика от сериозните ръстове в ипотечното кредитиране в началото на изтеклата година в края й спадът им е с 23.5% за страната и с 16.7% за София, показват данните на Агенцията по вписванията, цитирани от мениджмънта на компанията за недвижими имоти \"Адрес\". \"Улесненото кредитиране и падащите лихви са основен двигател на пазара през последните три години. Спадът в броя на новите ипотеки сигнализира за забавяне на пазара на жилищни имоти. Ако понижението продължи през първото или второто тримесечие на 2019 г., а оттам и до евентуални корекции в цените на имотите\", коментира Гергана Тенекеджиева, оперативен директор на компанията. Засега компанията не очаква \"големи ръстове\" в цените на жилищата, а спокоен пазар със стабилни цени. Според изпълнителния директор на компанията Георги Павлов темповете, с които се продават жилищата, намаляват и заедно с негативните демографски процеси започва постепенно \"отрезвяване\" на желаещите да продават. Според него стабилно намалява и делът на собствениците на жилища, като прогнозата ме, е че след десетилетия и в България а не на собствениците, както е в момента. Изминалата година започна със засилен интерес на купувачите, а през втората половина на годината се забеляза забавяне в сключването на сделки, като купувачите станаха по-взискателни към жилищата и започнаха по-прецизно да ги избират, посочи Костадин Чолаков, консултант в компанията. Допълни, че при повече от половината сделки през миналата година е имало \"коментар на цената\". Най-голям дял в постигнатите отстъпки в полза на купувача са били сумите от 1000 до 5 хил. евро. Анализът на компанията е, че никога Конкретно за София експертите й изчисляват, че достъпността на жилищата се е увеличила с 10% за последните 2 години. Въпреки продължаващия ръст на цените за периода се наблюдава увеличение на работните заплати с 20%. През изтеклата година издадените разрешителни за строеж са отбелязали годишен ръст от 60%, което е дало възможност за голям избор на купувачите в какъв етап на строителство да си купят имот, посочва още Чолаков. Данните на компанията показват, че най-голям ръст в цените на жилищата през миналата година е имало в Пловдив (около 9.5% към декември спрямо същия месец на 2017 г.), където все още голяма част от покупките са с инвестиционна цел. Водещ град по ръст в броя на сделките през изтеклата година пък е Варна - с 9% през четвъртото тримесечие. Най-видим е спадът в броя на сделките в Бургас - с около 11% за година. Особеност на пазара там е, че се купува или само с кредити, или с изцяло собствени средства, коментира Тенекеджиева. Тя коментира, че при повишение на цените три пъти по-голямо от средногодишната инфлация, жилищните имоти остават най-сигурното вложение на средствата. На фона на лихвите по депозитите, близки до нулата, инвестицията в имот в големите градове осигурява около 4-5% възвръщаемост, посочва тя.", "date": "2019.02.05", "title": "Пазарът на жилища започва да се забавя, смятат експерти"}
{"url": "https://www.dnevnik.bg/bulgaria/2019/02/05/3385701_obviniaemite_za_ktb_razchitat_na_smiana_v/", "text": "Прокуратурата не се страхува от процеса за КТБ по същество, като е уверена в качествата на доказателствата, събрани в досъдебната фаза и от направените експертизи, обобщи днес пред журналисти зам. главният прокурор Иван Гешев. Той се появи изненадващо на поредното заседание по делото, което се проведе днес, на което трябва да се реши дали процесът ще тръгне по същество. Според Гешев действията на подсъдимите, които се стремели да забавят тръгването на процеса, показвали, че те имат притеснения. \"Те правят всичко възможно процесът да се забави доста във времето. Вероятно разчитат да се реши с някакви извънправни способи, като смяна на политическата обстановка, смяна на длъжностни лица - нещо да се промени. Удавник за сламка се хваща\", коментира Гешев цитират от агенция \"Фокус\". Днес прокуратурата и адвокатите на обвинените спориха около два часа как да продължи процесът  след последните промени в Наказателно-процесуалния кодекс (НПК) , според които четенето на заключителната част на обвинителния акт се премахва и се заменя с кратък доклад. Четенето на хилядите страници от обвинителния акт е причина делото да се бави.  Изчисления на \"Дневник\" от лятото показват , че ако делото върви със сегашното темпо, то обвинителният акт ще бъде прочетен след около 2 години. Основният спор днес беше дали промените се прилагат и към вече започнали дела или само към новите. Според адвокатите на подсъдимите текстът трябва да важи за предстоящи случаи. \"Четенето на обвинителния акт не съществува в нито една страна в Европейския съюз. Никъде това, което беше до момента, което започна като комедия и беше на път да стан фарс - да се четат хиляди страници, не може да се случи\", е мнението на Гешев. В отговор на въпрос той каза, че прокуратурата не се притеснява от това, че Цветан Василев все още е извън страната. \"Защо да ни притеснява, има задочна процедура\", каза Гешев. Според него забавянето на приключването на екстрадиционната процедурата не е заради юридически проблеми. По  делото за източването на КТБ  са подсъдими 18 души, като сред тях е и Цветан Василев, който още е в Сърбия.", "date": "2019.02.05", "title": "Обвиняемите за КТБ разчитат на смяна в политическата обстановка, смята Иван Гешев"}
{"url": "https://www.dnevnik.bg/ot_vas/novini_ot_vas/2019/02/05/3385689_na_sianka_pod_vekovno_durvo/", "text": "Вековният чинар пред алтернативен театър \"Сфумато\". Дървото е изключително красиво, с хармонично разположени клони.", "date": "2019.02.05", "title": "На сянка под вековно дърво"}
{"url": "https://www.dnevnik.bg/evropa/2019/02/05/3385687_brjuksel_otpuska_5_mln_evro_humanitarna_pomosht_za/", "text": "Европейската комисия съобщи, че отпуска пет милиона евро хуманитарна помощ за Венецуела. Комисията ще открие свое хуманитарно представителство в столицата Каракас, добави говорител на институцията, цитиран от БТА. Той отбеляза, че от миналата година насам ЕС е осигурил за Венецуела 40 милиона евро хуманитарна подкрепа, предназначена за най-бедните хора. Средствата ще послужат за спешни лекарски грижи, достъп до вода, почистващи средства и до училище. Еврокомисията добавя, че вече пета година Венецуела е в икономически срив, нанесъл щети на образователната система и здравеопазването, довел до глад и недостиг на лекарства, до насилие и несигурност. Допълва се, че най-засегнати са децата, жените и възрастните хора. Решението идва на фона на продължаващата политическа криза в страната. Повече за нея четете  тук .", "date": "2019.02.05", "title": "Брюксел отпуска 5 млн. евро хуманитарна помощ за Венецуела"}
{"url": "https://www.dnevnik.bg/bulgaria/2019/02/05/3385696_do_kraia_na_godinata_shte_zavurshat_razsledvaniiata_za/", "text": "Разследванията на измами при инвалидните пенсии не са временна кампания, до края на годината трябва да бъдат завършени. Това каза пред журналисти зам. главният прокурор Иван Гешев във връзка с разкритите злоупотреби при издаване на ТЕЛК решения в  някои области в страната , съобщава \"Фокус\". \"Надявам се след 15 февруари да може да се обобщи цялата информация по новите случаи, включително и от предишните две години - наказателни производства, внесени обвинителни актове, осъдителни присъди, задържани лица и новопостъпили актове, и след това да бъде представена на медиите\", каза той. \"На някои места има образувани преписки, наказателни производства, задържани лица, включително и председател на ТЕЛК. Предстои да бъдат задържани и други лица\", добави Гешев и допълни, че предстои разследване и в област Плевен, както и повдигане на обвинения при събиране на достатъчно доказателства. По случая \"Ало, Банов съм\" се работи както по всички останали По случая, който стана известен като \"Ало, Банов съм\", Гешев потвърди, че вчера в прокуратурата е депозирана  молба-жалба  от парламентарната група на \"БСП за България\", подписана от Корнелия Нинова, не от Елена Йончева. \"Изложена е фактическата обстановка в рамките на 3-4 страници и към нея е приложена флашка. Вероятно към нея е заложен и записът, който циркулира в медиите. Извършва се проверка, събират се доказателства.  По този случай се работи , както по всички други. Към момента се снемат обяснения от много други лица, включително вече са снети от г-жа Йончева и министъра на културата Боил Банов\", коментира зам. главният прокурор. Той уточни, че ще бъде изследвана експертна справка дали записът е сглобяван, след което ще има подробна информация. Прокуратурата не спира политическото развитие на Банева \"Прокуратурата не смята да спира политическото развитие на никого\", каза зам. главният прокурор Иван Гешев по повод намерението на Евгения Банева да се кандидатира за евродепутат. \"Банева може да се развива в каквато иска посока\", добави Гешев. За намерението на бизнес дамата да се яви на евроизборите  пръв съобщи съпругът й  Николай Банев на своята фейсбук страница. Въпреки че и той е в ареста, активност в нея се поддържа.", "date": "2019.02.05", "title": "До края на годината ще завършат разследванията за инвалидните пенсии, обяви прокуратурата"}
{"url": "https://www.dnevnik.bg/evropa/2019/02/05/3385698_epul_plati_500_mln_evro_danuchni_zaduljeniia_na/", "text": "Американският технологичен гигант \"Епъл\" (Apple) е постигнал споразумение с френската данъчна администрация да плати 500 милиона евро данъчни задължения, натрупани за 10 години, предаде \"Франс прес\", потвърждавайки публикация в сайта на сп. \"Експрес\". Според изданието близо 500 милиона евро са платени от американската компания в рамките на споразумението, подписано в края на декември. Преговорите между \"Епъл\" и дирекцията за национални и международни справки (DVNI), отговаряща за данъчния контрол на предприятията, са започнали преди месеци. Основна тема е била ниската стойност на оборота, признат от \"Епъл-Франция\", при положение че продажбите й в Европа силно са се разраснали, по-специално благодарение на айфон (iPhone). Те са се умножили седем пъти - от 6.6 милиарда евро през 2008 година до 47.7 милиарда евро през 2017 година, припомня \"Експрес\", като уточнява, че голяма част от оборота е постъпил в Ирландия. Съобщението за това плащане бе направено точно една година след споразумението между френските данъчни власти и компанията за онлайн търговия \"Амазон\" (Amazon) за изплащане на големи данъчни задължения - 252 милиона долара (202 милиона евро), натрупани от 2006 до 2010 година. /БТА", "date": "2019.02.05", "title": "\"Епъл\" плати 500 млн. евро данъчни задължения на Франция"}
{"url": "https://www.dnevnik.bg/politika/2019/02/05/3385717_bsp_obvini_gerb_v_opit_za_diktatura_zaradi_promiana_na/", "text": "Лидерът на БСП Корнелия Нинова обвини ГЕРБ, че се опитва да въведе диктатура у нас чрез внесени \"в последния момент и тихомълком\" промени в Изборния кодекс, които определи от типа \"една партия - една държава\". Става въпрос за промени в изборното законодателство, с които според БСП ГЕРБ елиминира представителите на другите партии в изборните комисии. В момента решенията на комисиите се вземат с две трети мнозинство, а според БСП ГЕРБ предлага това да става с обикновено мнозинство и падащ кворум. Измененията в Изборния кодекс са внесени от депутата от ГЕРБ Анна Александрова. Според БСП промените предвиждат при оспорване на резултат от изборите в съда да няма нови избори, а ново решение за резултата от същата избирателна комисия. Отменяло се и правото на обжалване на решение на изборна комисия с касационна жалба във Върховния административен съд. \"Дайте да дадем отпор на тази вече пълзяща диктатура\", призова Корнелия Нинова избирателите. Тя обяви, че БСП настоява предложенията да бъдат изтеглени. Според зам.-председателя на парламентарната група на социалистите Крум Зарков най-добре би било Изборният кодекс да не се променя преди вота за евродепутати на 26 май. В момента някои от промените са приети на първо четене, но законопроектът и допълнително внесените изменения не са разглеждани и гласувани на второ четене дори и от водещата правна комисия. Утре БСП ще внесе проект за решение на Народното събрание, с което да се открие процедура за избор на нов състав на Централната избирателна комисия, чийто мандат изтича.", "date": "2019.02.05", "title": "БСП обвини ГЕРБ в опит за диктатура заради промяна на изборни правила"}
{"url": "https://www.dnevnik.bg/evropa/2019/02/05/3385703_transperunsi_kritikuva_lipsata_na_prozrachnost_v/", "text": "Трансперънси интернешънъл\" разкритикува днес липсата на прозрачност на Еврогрупата, изработила и приложила спасителни планове с драстични икономии за Гърция и други изпаднали в криза страни, предаде \"Франс прес\". \"За институция, чиито решения са имали отражение върху живота на милиони европейци, има доста мистериозни неща, свързани с Еврогрупата\", отбелязва в свой доклад неправителствената организация за борба с корупцията. От 1998 година Еврогрупата, обединяваща министрите на финансите от 19-те страни от еврозоната, заседава един път месечно. Институцията се ръководи от един от министрите и португалеца Мариу Сентену, който е неин председател в момента. Преди дълговата криза в еврозоната, предизвикана от световната финансова криза през 2008 година, Еврогрупата беше нещо като политически дискусионен форум, но всичко се промени, когато мечтата за еврото се превърна във финансов кошмар. Спешният характер на ситуацията изискваше тясна координация между правителствата от еврозоната, за да се изправят пред финансовите пазари, заплашващи да убият проекта за единната валута. На поредица заседания в стил маратон между 2010 и 2013 година финансистите от еврозоната организираха вливане на средства и ново политическо управление за единната валута, включително контрол на разходите в националните бюджети. Но въпреки значителното увеличение на отговорностите й, Еврогрупата остана група от министри, които се отчитат единствено помежду си или на собствените си правителства, критикува \"Трансперънси интернешънъл\". Организацията изтъква също така, че главно големите страни членки, най-вече Германия и Франция, имат власт, въпреки че решенията се взимат с единодушие, поне на теория. Заедно Франция и Германия представляват половината от БВП на еврозоната. Малките страни членки \"под натиска на финансовите пазари и кратките срокове... трудно могат да блокират процедурите\", се казва в доклада. Този дисбаланс е още по-осезаем в рамките на Европейския стабилизационен механизъм (ЕСМ) - спасителния фонд на Еврогрупата, създаден през 2012 година - където решенията се приемат с мнозинство. Като решение \"Трансперънси интернешънъл\" препоръчва Еврогрупата да отговаря пряко пред Европейския парламент. Освен това според нея Еврогрупата трябва да има председател на пълен щат (а не един от министрите на една от страните като председател). Така той ще бъде защитен от натиска, оказван от правителствата, и би имал ясна отговорност за решенията си. /БТА", "date": "2019.02.05", "title": "\"Трансперънси\" критикува липсата на прозрачност в Еврогрупата"}
{"url": "https://www.dnevnik.bg/evropa/2019/02/05/3385711_britanskata_ikonomika_zastiva_s_nablijavaneto_na/", "text": "Британската икономика може да спре да расте или да се свие с наближаване на Брекзит и забавянето на растежа на световната икономика, предаде \"Ройтерс\", позовавайки се на проучване. Компаниите в доминиращия сектор на услугите отчетоха съкращение на работните места за първи път от шест години и намаляване на поръчките. Индексът на мениджърите по доставките (PMI) за сектора на услугите на (IHS Markit) и Британския институт за закупуване и снабдяване (CIPS) се е понижил до 50.1 пункта през януари спрямо 51.2 пункта през декември - най-ниското равнище от юли 2016 година и малко над 50 пункта, които делят растежа от свиването. Икономисти, анкетирани от \"Ройтерс\", очакваха индексът да е на равнище 51 пункта. Британската икономика не оправда очакванията на някои икономисти, че ще изпадне в рецесия след референдума за напускането на ЕС през 2016 година. Растежът обаче рязко се забави в края на 2018 година със засилването на опасенията, че страната ще напусне блока без споразумение. Като цяло проучването сочи, че британската икономика остава без промяна, след като изгуби набраната инерция в края на миналата година. Днешните данни вероятно ще обезпокоят британската централна банка преди да обяви най-новото си решение за лихвите и прогнозата си за икономиката на страната в четвъртък. Проучването е още един сигнал, че Брекзит, който е планиран за 29 март, има отрицателни последици за компаниите и потребителите. /БТА", "date": "2019.02.05", "title": "Британската икономика застива с наближаването на Брекзит"}
{"url": "https://www.dnevnik.bg/sport/2019/02/05/3385502_ot_igra_na_tronove_do_izkustveniia_intelekt_kakvo/", "text": "За рекламите около Супербоул може да се говори много, най-вече защото те са се обособили като самостоятелно шоу в най-чакания ден в американския футбол. Тази година дефилето на компаниите отново привлече вниманието, като традиционно специализираните издания посочиха своите отличници. По време на събитието бяха показани 93 реклами от общо 54 компании. Зрителската аудитория на Супербоул е била най-ниската за последните 11 години и е паднала под 100 милиона, показват първоначалните данни на \"Нилсен\". И все пак... Обвързването с последния сезон на сериала \"Игра на тронове\" се оказа големият коз за производителя на бира Anheuser-Busch в рекламата на \"Бъд лайт\". За разлика от предни години компаниите, платили по около 5.25 млн. долара за 30-секундни клипове по време на най-гледаното събитие в САЩ, смекчиха тона и избягваха политически теми. Технологиите, роботите и изкуственият интелект се превърнаха във водеща тема за голяма част от рекламодателите. Отличниците Рекламата на \"Бъд лайт\", свързана с \"Игра на тронове\", е предизвикала близо 150 милиона реакции в социалните мрежи до почивката на мача, посочва iSpot. \"Те очевидно са опитали да се обвържат с по-младите потребители и са използвали партньорството с \"Игра на тронове\", за да го постигнат\", заяви пред \"Ройтерс\" професорът по маркетинг Тим Колкинс. В друг клип \"Бъд лайт\" наблегна на качествата и съставките си, като изтъкна, че не съдържа царевичен сироп. Така беше \"хвърлена ръкавицата\" към конкурентите, които често са критикувани за използването на подсладителя. Това обаче не се хареса на Националната асоциация на производителите на царевица. \"Бъд лайт\", американските производители са разочаровани от вас. Офисът ни е съвсем наблизо. Бихме се радвали да обсъдим с вас големите ползи от царевицата\", беше коментарът в \"Туитър\". Добре оценена се оказа рекламата на \"Пепси\". Включването на компанията се очакваше с интерес заради пристигането в Атланта - града на \"Кока-Кола\". Рекламата с участието на актьора Стив Карел и известните изпълнители Карди Би и Лил Джон доведе до голям отзвук в социалните мрежи. В \"Туитър\" е имало 18 хиляди споменавания, сочи Salesforce, а Brandwatch отчита 65.2 милиона резултата на хаштага #PepsiMoreThanOK (\"Пепси\" е повече от добре). Авторекламата на Националната футболна лига (НФЛ) също заслужи похвали. Лигата обърна внимание на безграничната страст към играта, като \"представи\" галавечерта с честването на 100-годишнината си. В клипа участват 44 от най-големите бивши и настоящи звезди от спорта. Интерес предизвика подходът на  \"Бъргър кинг\", която показа как иконата на американския попарт Анди Уорхол яде бургер . Технологии и изкуствен интелект Представянето на дигиталния асистент \"Алекса\" (Alexa) на \"Амазон\" получи висока оценка в рейтинга на USA Today и зае второто място. \"Гугъл\" и \"Мерцедес\" се включиха, като обърнаха внимание на технологичния напредък в продуктите си. \"Това наистина е годината на технологиите в Супербоул\", заяви Колкинс. SimpliSafe, компания за домашна сигурност, се заигра със страховете на хората. И се обърна към зрителите с предупреждение да са внимателни с изкуствения интелект, като посочи, че домът е мястото, където човек трябва да се чувства защитен. На терена  \"Ню Инглънд пейтриътс\" спечели след 13:3 срещу \"Лос Анджелис рамс\"  в мача с най-ниска резултатност в историята. ", "date": "2019.02.05", "title": "От \"Игра на тронове\" до изкуствения интелект: какво показаха рекламите на Супербоул"}
{"url": "https://www.dnevnik.bg/biznes/2019/02/05/3385712_stroitelstvoto_na_gazovata_vruzka_s_gurciia_se_ochakva/", "text": "Реалното строителството на газовата връзка с Гърция ще започне през май. Дотогава се очаква да приключат трите обществени поръчки - за доставка на тръби, за инженерен консултант и за строител. Това обяви днес енергийният министър Теменужка Петкова пред посланиците на страните от ЕС, цитирана от пресцентъра си. Тя отново лансира прогнозата си, че по интерконектора газ ще може да тече през 2020 г. Срещата с посланиците е организирана по инициатива на Румъния, която е ротационен председател на Европейския съюз. Само български и гръцки фирми са поканени да подадат оферти в обществената поръчка за изграждането на газовата връзка с Гърция, показват резултатите от предварителния подбор на кандидатите. Те са публикувани в профила на купувача още на 1 януари, но Министерството на енергетиката не е намерило за необходимо да ги обяви публично, съобщава  \"Капитал\" . Изданието припомня, че търгът за 145 млн. евро без ДДС привлече общо 11 кандидата, но световните компании с опит в тази сфера са отстранени от оценителната комисия на проектната компания за 183-километровата тръба от Стара Загора до Комотини - \"Ай Си Джи Би\" (ICGB), в която акционери с равно участие са БЕХ и гръцко-италианското дружество IGI Poseidon. В състезанието са останали само големите български строители \"Джи Пи груп\", \"Трейс груп холд\" и \"Главболгарстрой\", както и гръцките \"Терна\", \"Актор\" и \"Джей енд Пи – Авакс\". Всички те формално си партнират с чуждестранни фирми, за да покрият високите изисквания за изпълнението на проекта, но е ясно, че основното строителство на място ще се извършва именно от тях. Предстои втората фаза на разглеждане, оценка и класиране на офертите на отсетите след първия етап кандидати. В две фази и още неприключила е поръчката за изработката и доставката на тръбите за газовата връзка.", "date": "2019.02.05", "title": "Строителството на газовата връзка с Гърция се очаква да започне през май"}
{"url": "https://www.dnevnik.bg/sport/2019/02/05/3385708_svetovnoto_po_ski_zapochna_sus_zlato_za_shifrin_i/", "text": "Със златен медал за Микаела Шифрин и падане на Линдзи Вон започна световното първенство по ски алпийски дисциплини в Оре. Шифрин спечели първа световна титла в супергигантския слалом, а Вон претърпя разочарование в предпоследния старт в знаменитата си кариера. Четирикратната носителка на Големия кристален глобус се удари в една от вратите, приземи се тежко и се оплете в предпазните мрежи. 34-годишната американка все пак успокои всички, след като се изправи и се спусна до финала за радост на публиката. Битката за първия комплект медали в Оре беше много оспорвана, като първите четири се събраха само в седем стотни. Шифрин затвърди доминацията си и стигна до победата, въпреки че допусна грешка по трасето и загуби баланс. Лидерката в Световната купа финишира за 1:04.89 мин., като изпревари с две стотни София Годжа от Италия и с пет стотни Корин Сутер от Швейцария. Германката Виктория Ребенсбург остана четвърта с пасив от седем стотни, следвана от италианката Надя Фанкини (+0.14 сек.). За Шифрин това е четвърта световна титла след трите поредни в слалома от 2013, 2015 и 2017 г. 23-годишната американка има още едно отличие от световни първенства - сребро в гигантския слалом от Санкт Мориц 2017. Годжа спечели първия си медал в супер-Г и втори след бронзовия в гигантския слалом преди две години. Сутер грабна първото си отличие от световни първенства при жените. Защитаващата титлата си в супер-Г Никол Шмидхофер остана едва 11-а на 0.56 сек. от Шифрин, а друга от фаворитките - Лара Гут, завърши девета с изоставане от 0.48 сек. Малките разликите в състезанието се получиха заради промяната на трасето, което беше съкратено с пет врати. 14 от 43-те състезателки, които се спуснаха по трасето, не завършиха. Сред тях беше сребърната медалистка в супергигантския слалом от Сен Мориц 2017 Тина Вайратер. Олимпийската шампионка в дисциплината Естер Ледецка, която в Пьонгчанг пренаписа историята със златни медали в ските и сноуборда, се класира едва 27-а от 29 завършили. Програмата за световното в Оре 6 февруари - супер-Г (мъже) 8 февруари - комбинация (жени) 9 февруари - спускане (мъже) 10 февруари - спускане (жени) 11 февруари - комбинация (мъже) 12 февруари - отборно състезание 14 февруари - гигантски слалом (жени) 15 февруари - гигантски слалом (мъже) 16 февруари - слалом (жени) 17 февруари - слалом (мъже)", "date": "2019.02.05", "title": "Световното по ски започна със злато за Шифрин и падане на Вон"}
{"url": "https://www.dnevnik.bg/sport/2019/02/05/3385718_mourinyo_se_razbra_sus_suda_i_shte_plati_22_mln_evro/", "text": "Жозе Моуриньо се призна за виновен по делото за укриване на 3.3 милиона евро данъци по време на престоя си в \"Реал\" (Мадрид). Португалският треньор се яви в съда в Мадрид, за да потвърди  споразумението с испанските данъчни власти . През септември Моуриньо се съгласи за присъда от 1 година, като той ще плати 2.2 милиона евро (1.98 млн. евро - 60% от сумата на укритите данъци, и допълнителна глоба в размер на 182 500 евро). 56-годишният португалец ще избегне влизане в затвора, защото според испанското законодателство първа присъда до две години затвор се заменя с пробация. Моуриньо е без работа от средата на декември, когато беше уволнен от \"Манчестър юнайтед\". Според \"Либеро\" португалският специалист е бил предложен за треньор на \"Интер\" от агента му Жорже Мендеш. Делото срещу Моуриньо беше отворено през 2016 г. с обвинения, че не е декларирал приходи от имиджовите си права за 2011 и 2012 г. \"с цел получаване на незаконни печалби\". Според прокурорите той е измамил данъчните власти с 1.61 милиона евро за 2011 г. и 1.69 милиона през 2012 г., като парите са преминавали през офшорни сметки във Вирджинските острови и Нова Зеландия. Моуриньо, който беше начело на \"Реал\" в продължение на три сезона до лятото на 2013 г., имаше проблеми с данъчните през 2014 г. Искане от прокуратурата тогава завърши със санкция от 1.15 млн. евро. По-късно обаче данъчните установиха, че част от информацията, представена в това споразумение, е неточна. Случаят беше отново отворен след изтекла информация във Football Leaks.", "date": "2019.02.05", "title": "Моуриньо се разбра със съда и ще плати 2.2 млн. евро за укриване на данъци"}
{"url": "https://www.dnevnik.bg/evropa/2019/02/05/3385752_rumuniia_iska_da_blokira_laura_kyoveshi_za_posta/", "text": "Румънският правосъден министър се закани да направи всичко по силите си, за да блокира кандидата на собствената си страна за новия пост на европейски главен прокурор, предаде \"Гардиън\". Лаура Кьовеши спечели похвали у дома и в чужбина за усилията, които положи като антикорупционен прокурор за присъди срещу високопоставени политици, но през юли миналата година  бе отстранена  по нареждане на правосъдния министър Тудорел Тоадер. Пред румънски уебсайт той коментира, че ЕС не е наясно със \"злоупотребите, извършени от Лаура Кодруца Кьовеши\" по времето, когато тя оглавяваше Националната дирекция за борба с корупцията (DNA) и обеща да изпрати мотивите си за отстраняването й на останалите правосъдни министри от ЕС. През ноември миналата година Европейската комисия предупреди Румъния за отстъплението й в борбата срещу корупцията и изтъкна натиска върху DNA. Европейски дипломати са на мнение, че срещу страната трябва да бъде задействана наказателна процедура за нарушение на върховенството на закона, ако правителството прокара плановете си за  амнистия за осъдени  за корупция, сред които и високопоставени политици. Официални лица от Еврокомисията смятат Кьовеши за най-добрия кандидат за новата служба на ЕС, която ще се бори с измами срещу бюджета на ЕС. Според видяно от \"Гардиън\" писмо до Съвета на министрите и Европейския парламент от състава, извършващ селекцията, Кьовеши е предпочитаният избор. Освен нея има още двама кандидати - от Франция и Германия. В интервю за изданието от 2015 г. Кьовеши коментира, че румънското правителство винаги опитва \"да ни лиши от нашите инструменти и да ограничи възможностите ни за разследване\". По време на нейното управление антикорупцопнната прокуратура постигна присъда за злоупотреба с власт срещу лидера на управляващата партия Ливиу Драгня. Опитите на правителството да декриминализира корупцията доведоха до  едни от най-масовите улични протести  в Румъния от падането на комунизма досега. Румъния,  която в момента е ротационен председател на Съвета на ЕС , не може да наложи вето на назначението на европейски прокурор. Изборът трябва да бъде одобрен от мнозинството държави членки и от Европейския парламент, което значи, че една страна сама не може да блокира който и да е кандидат. Европейската прокуратура бе създадена от 22 държави членки на ЕС, включително и Румъния, през 2017 г. и трябва да заработи най-късно до края на следващата година.", "date": "2019.02.05", "title": "Румъния иска да блокира Лаура Кьовеши за поста европейски прокурор"}
{"url": "https://www.dnevnik.bg/sport/2019/02/05/3385776_levski_poe_kum_bulgarskiia_plan_s_privlichaneto_na/", "text": "Левски\" привлече капитана на \"Берое\" Мартин Райнов. От клуба обявиха, че полузащитникът е подписал за година и половина. Това е първият трансфер за сините след промените в ръководството и начертаната политика за бъдещето. С идването си изпълнителният директор  Павел Колев заяви, че целта е да се изгради състав, в основата на който са български футболисти . Роденият през 1992 г. Райнов е юноша на \"Янтра\" (Габрово). В последните сезони полузащитникът беше част от Локомотив\" (Пловдив) и \"Берое\", като изигра и седем мача за националния отбор. Райнов  беше искан от \"Левски\" още преди Нова година , но до споразумение не се стигаше. Наскоро сините направиха ключов трансфер, като продадоха звездата си Габриел Обертан в \"Ерзурумспор\". Президентът на турския клуб посочи, че  сделката е за 1.7 млн. евро . Така, от една страна, \"Левски\" си осигури важни средства, а от друга - се освободи от голямата заплата на французина. Целта пред оглавяваното от Колев ръководство е свиване на разходите и изграждане на състав, чийто гръбнак да са българи. В последните дни се увеличиха твърденията, че сините могат да привлекат двама свои бивши играчи - Валери Божинов и Живко Миланов.", "date": "2019.02.05", "title": "\"Левски\" пое към \"българския план\" с привличането на Мартин Райнов"}
{"url": "https://www.dnevnik.bg/zdrave/2019/02/05/3385771_naprejenieto_sred_farmacevtite_okolo_proverkata_na/", "text": "Напрежението  между представители на фармацевтите  и на правителството около предстоящото на 9 февруари въвеждане на европейския регламент за проверка на лекарствата продължава да расте. Днес част от фармацевтите символично протестират, носейки жълти жилетки на работа. И заплашиха, че ако исканията им не бъдат чути, ще затворят аптеките си за един ден – на 20 февруари. По-късно днес здравният министър Кирил Ананиев, част от екипа му и председателят на Българския фармацевтичен съюз проф. Илко Гетов ще дадат пресконференция по темата. От здравното министерство вече  неколкократно обявиха, че европейският регламент ще бъде въведен в България с гратисен период  до края на годината, в който няма да бъдат налагани глоби на аптеките, които не отговарят на новите правила. Властите многократно посочиха, че за регламента се знае от няколко години, имало е и немалко обучения и насоки за фармацевтите във връзка с предстоящото му влизане в сила. Европейският регламент за верификация на лекарствата предвижда всяка опаковка на медикаментите да има свой собствен код, който чрез специален софтуер да се чекира при продажба. Кодът ще се проверява в обща европейска система. Ако не са чекирани данните от кода и пратени към обща европейска база данни, продуктът не може да бъде продаден. Целта е да се гарантира, че пациентът получава легално, а не фалшиво лекарство. От около месец фармацевтите изразяват сериозни притеснения от въвеждането на тези правила в България. Преди няколко седмици инициативен комитет на магистър-фармацевтите съобщи, че почти половината от аптеките у нас не са готови за въвеждането на новия начин за продажба на лекарствата и искат срокът за старта на системата да бъде отложен. Последваха множество писма, с които се иска отлагане. В тях магистър-фармацевти, участващи в управителни съвети на регионални фармацевтични колегии, отбелязват, че много аптеки нямат нужния софтуер, някои дори нямали компютри, интернет, а на места и постоянен ток. Иска се и отлагане на още една система, която Изпълнителната агенция по лекарствата се кани да въведе от средата на февруари – електронната система за проследяване и анализ на продажбите на лекарства, реимбурсирани от касата, която цели да предотврати паралелния износ и да спира от изнасяне лекарства, за които има недостиг в страната. Фармацевтите искат гратисен период поне до средата на следващата година за влизане в сила и на двете системи. И днес от Националната аптечна камара поискаха отлагане и заплашиха със затваряне на аптеки. Отбелязаха, че в българското законодателство не са въведени изискванията на регламента. Отново посочиха, че има немалко аптеки, които не разполагат с нужния софтуер. \"Към днешна дата цари пълен законодателен и управленски хаос, който по всякакъв начин стимулира монополите в здравеопазването, урежда интересите на големите международни концерни - производители на лекарства, в ущърб на българските аптеки и българските пациенти\", заявиха в писмо до медиите от камарата.", "date": "2019.02.05", "title": "Напрежението сред фармацевтите около проверката на лекарствата продължава да расте"}
{"url": "https://www.dnevnik.bg/politika/2019/02/05/3385778_za_bsp_e_prevratno_pozicioniraneto_rusiia_-/", "text": "Няколко часа след като президентът Румен Радев призова българските власти да се въздържат от подкрепа на Хуан Гуайдо във Венецуела, а Министерският съвет подкрепи Европейския съюз (ЕС) и международната общност и го призна за временен президент на страната, лидерът на БСП Корнелия Нинова обяви, че ситуацията се представя изключително превратно във връзка с решенията на ЕС и позиционирането Русия - анти-Русия. В понеделник се разбра, че  поне 20 държави в ЕС признават председателя на венецуелския парламент Хуан Гуайдо за временен президент на страната.  Преди това беше поставен ултиматум към държавния глава Николас Мадуро, от когото се очакваше да свика президентски избори в срок от 8 дни, но той отхвърли идеята. До снощи нямаше позиция на българската държава, а президентът Румен Радев използва социалната мрежа \"Фейсбук\", за да призове  българските власти да се въздържат от подкрепа на Гуайдо.  Малко преди полунощ  българското външно министерство излезе с позиция  за събитията във Венецуела, в която призовава за демократично управление в страната и провеждане на \"свободни и честни\" президентски избори. Тази сутрин  Съветът по сигурността при Министерския съвет  обяви, че подкрепя ЕС и международната общност, които признават председателя на венецуелския парламент Хуан Гуайдо за временен президент на страната.   \"Европа не е вземала единно решение по въпроса, защото държави не само като Русия, а и Италия, Гърция, Румъния, Словакия, Словения, Кипър, Малта и Ирландия не са взели такова решение\", обяви лидерът на БСП Корнелия Нинова днес. Позицията на Русия е, че подкрепя Николас Мадуро, и смята, че Западът не трябва да се меси във вътрешните работи на страната. След като цитира генералния секретар на ООН Антониу Гутериш, че нямало да се взема страна в спора за Венецуела, Нинова обяви позицията на БСП по въпроса: \"Ненамеса във вътрешните работи на други държави. Прилагане на международното право и на върховенството на закона. Поддържане на диалог между управлението и опозицията във Венецуела за намиране на спокойно и мирно излизане от ситуацията.\"", "date": "2019.02.05", "title": "За БСП е превратно позиционирането Русия - анти-Русия за реакциите за Венецуела"}
{"url": "https://www.dnevnik.bg/v_pamet/2019/02/05/3385782_pochina_hudojnikut_stoian_canev/", "text": "Българският художник Стоян Цанев почина днес на 72 години, съобщи Бургаската художествена галерия \"Петко Задгорски\". Цанев е носител на редица български и международни отличия, сред които е най-голямата награда за живопис \"Захарий Зограф\" през 2007 г. Известни са творбите му в областта на графиката и живописта, но той работи и керамична живопис и скулптура. Негови произведения са притежание на Националната художествена галерия, Софийската градска художествена галерия, на галерии в Бургас, Варна, Добрич, Силистра, Сливен, Пловдив, Велико Търново, Стара Загора, Русе и редица музейни и частни колекции. Автор е и на екслибриси за поетите Недялко Йорданов, Христов Фотев и художника Георги Баев. Роден е в Бургас на 28 февруари 1946 г. През 1973 г. завършва специалност живопис във варшавската Академия за изкуства в класа на Анджей Руджински и е награден от полското културно министерство.", "date": "2019.02.05", "title": "Почина художникът Стоян Цанев"}
{"url": "https://www.dnevnik.bg/biznes/2019/02/05/3385793_v_sofiia_veche_moje_da_se_plashtat_mestnite_danuci/", "text": "От днес започва данъчната кампания в София. Собствениците на имоти могат да плащат данък сгради и такса смет онлайн или в данъчните отдели на районните администрации. Плащането може да става и  през сайта на общината , но за целта гражданите трябва да имат персонален код на общината или ПИК от данъчната администрация или да разполагат с електронен подпис. Ако се издължат към общината до края на април, могат да ползват отстъпка, напомни зам.- кметът по финанси Дончо Барбалов, цитиран от БНР. За данъка върху недвижимите имоти, както и за този за автомобилите отстъпката е 5% при плащане до края на април. От тази година в данъка за автомобилите беше включен и компонент, който отчита замърсяването от тях, което означава, че за по-старите автомобили сумата ще е по-голяма от плащаната досега. В следващите няколко дни предстои отпечатването и изпращането на съобщенията, уверяват от общината.", "date": "2019.02.05", "title": "В София вече може да се плащат местните данъци"}
{"url": "https://www.dnevnik.bg/evropa/evropeiski_parlament/2019/02/05/3385813_registraciiata_na_firmi_v_es_moje_da_stane_po-lesna_i/", "text": "Европейският парламент и съветът постигнаха споразумение за нови правила, които да улеснят електронната регистрация на фирми и да насърчат извършването на административни дейности онлайн през целия жизнен цикъл на фирмите, предаде пресслужбата на европарламента. Новите правила имат за цел да спестят време и пари на бизнеса, както и да увеличат гаранциите срещу злоупотреби и измами чрез въвеждането на онлайн проверки на самоличността. Те осигуряват: - подобрени онлайн процедури – от регистрирането на фирми до регистрацията на техни клонове и подаването на документи; - предоставяне на лесно достъпна информация на порталите за регистрация, която е безплатна и на език, който се разбира от възможно най-голям брой презгранични потребители; - \"принцип на еднократност\", което означава, че от фирмите няма да се изисква да представят една и съща информация на публичните органи повече от веднъж; - прозрачни правила за таксите, които се прилагат по недискриминационен начин, без да надвишават разходите за осигуряване на услугите. Въпреки че всички стъпки по регистрацията на фирми могат да бъдат извършени онлайн, преговарящите се споразумяха, че в някои случаи може да бъде изискано и лично явяване, когато това е необходимо. Те също така настояха да бъде предвидена възможност за проверка дали кандидати за директорски позиции са дисквалифицирани от подобни позиции в други страни членки.  Временното споразумение трябва да бъде одобрено от посланиците на страните членки (Корепер) и от комисията по правни въпроси. След това директивата трябва да бъде гласувана в пленарна зала и одобрена от Съвета на ЕС.  Според данни на Европейската комисия в момента само 17 страни членки предоставят пълния набор от процедури за онлайн регистрация на фирми, а електронните услуги и достъпът до информация в ЕС са разпокъсани.", "date": "2019.02.05", "title": "Регистрацията на фирми в ЕС може да стане по-лесна и по-евтина"}
{"url": "https://www.dnevnik.bg/politika/2019/02/05/3385812_evroizborite_moje_da_budat_provedeni_ot_segashnata_cik/", "text": "Изборите за Европейски парламент през май могат да бъдат проведени от сегашния състав на Централната избирателна комисия (ЦИК), чийто мандат дотогава ще е изтекъл. Това се разбра от думите на председателя на парламентарната Правна комисия Данаил Кирилов (ГЕРБ). БСП обяви, че утре ще внесе проект за решение на Народното събрание, с което да се открие процедура за избор на нов състав на Централната избирателна комисия, чийто мандат изтича на 20 март. Кирилов не отговори директно на въпроса на \"Дневник\" дали ЦИК ще остане до евроизборите в сегашния си състав в нарушение на закона. \"Има множество конституционни решения във връзка с мандатите на различни органи. Органът има пълномощия до сформиране на новия състав\", отговори Кирилов. Той даде пример с избора на сегашния състав на ЦИК през 2014 г. когато тогавашният зам.-председател на Народното събрание и основен вносител на промените в Изборния кодекс Мая Манолова доста повече забавила подмяната на членовете на ЦИК. Изслушването на кандидатите за нови членове било на 17 март 2014 г. при мандат на стария състав, изтичащ на 26 март, припомни той. Кирилов смята, че има достатъчно време за номинации. \"Принципният въпрос е дали ще заложим на чисто нов състав, на чисто нов орган, добави той. Според шефа на Правната комисия нова ЦИК няма да може да изпълни изискването на закона за съставянето на изборна хронограма 60 дни преди изборите. Кирилов добави, че в ГЕРБ не е обсъждано това. Не повдигнахме въпроса за нова ЦИК, за да не оставяме в обществото съмнение, че търсим конюнктурно решение в полза на управляващите, обясни Кирилов. Пресконференцията на БСП за фалшифициране на изборите прилича на следизборния конгрес, когато Нинова ще обяснява защо са загубили, коментира и депутатът Тома Биков. \"На нас днешната пресконференция ни прилича на тренировка за следизборния конгрес на БСП, когато г-жа Нинова ще трябва да отиде и да обясни на своите съпартийци защо са загубили още веднъж изборите. От сега те твърдят, че изборите са фалшифицирани. При положение, че нито има предизборна кампания, не е в дневния ред тази тема. Да не говорим, че самите избори не са минали\", каза още Биков. Той припомни, че сегашното \"авторитарно\" управление  (по думите на Корнелия Нинова бел. авт.)  управлява след проведени демократични парламентарни избори, които са организирани от служебното правителство на президента на БСП Румен Радев. \"Как така бяха спечелени тези избори, изключително прозрачно организирани от този изключително прозрачен човек. За това смятаме, че всички тези неща, които бяха изговорени днес, част от тях неразбираеми и дълбоко, тясно специализирани, имаха една единствена цел - да кажат \"Ако загубим, не сме загубили, защото сме сбъркали\", както г-жа Нинова сбърка в предишната предизборна кампания, а защото ГЕРБ са фалшифицирали изборите\", добави Биков.", "date": "2019.02.05", "title": "Евроизборите може да бъдат проведени от сегашната ЦИК въпреки изтеклия й мандат (допълнена)"}
{"url": "https://www.dnevnik.bg/sport/2019/02/05/3385784_borbata_otnovo_e_na_vurha_po_durjavni_pari_karateto/", "text": "Българската федерация по борба отново получава най-голямо финансиране от министерството на спорта (ММС). Тя се връща на нивото от 2017 г. и ще вземе 3 млн. лева, след като за  миналата година отпуснатите средства бяха с 500 хил. лева по-малко . Броят на спортовете отличници в първа група е увеличен на осем, като там вече попада и каратето. Осем спорта ще получат над 1 милион лева от държавата. Тъй като годината е предолимпийска, се увеличават средствата за летните спортове, а за зимните се свиват. Сумарно федерациите получават 27.940 млн. лева. От тях 7.3 милиона са предвидени за олимпийска подготовка и са разпределени между 14 спорта. Сред тях се открояват федерацията по борба (1.5 млн. лева) и тази по художествена гимнастика (1.2 милиона). Отново на върха За поредна година федерацията по борба оглавява списъка. Миналата година донесе ново разочарование след слабото представяне на  мъжкия отбор в свободния стил, който на второ поредно световно остана без медал . Това предизвика остра критика от министъра на спорта Красен Кралев. След това обаче Тайбе Юсеин стана световна шампионка, Биляна Дудова и Кирил Милов спечелиха сребърни медали, а натурализираният в навечерието на шампионата Аик Мнацаканян взе бронз. Това  даде повод на Кралев да заяви, че \"борбата е надминала очакванията на министерството\" . След борбата се нареждат още три спорта, които минават границата от 2 млн. лева - федерациите по волейбол (2.2 млн. лева), лека атлетика (2.045 млн. лева) и художествена гимнастика (2 милиона). Сред отличниците Първа група се допълва от бокса, вдигането на тежести, таекуондото и каратето. За влизане в тази група е необходимо спортовете да са записали класиране до трето място индивидуално или до осмо място отборно на последните две летни олимпиади - Лондон 2012 и Рио 2016, или да са спечелили медал на последните си световни първенства. Такъв е случаят с каратето, където Ивет Горанова спечели бронз в Мадрид. Заради старите си успехи и въпреки тежката криза от последните години Българската федерация по вдигане на тежести запазва шестото си място в най-високата група с 1.02 милиона. С най-високо финансиране от спортовете извън първата група са футболът и ските. В последните години министерството традиционно отпуска средства за подпомагане на детско-юношеския футбол, като за 2019 г. средствата са 1.18 млн. лева. Федерацията получава 1.1 милиона.", "date": "2019.02.05", "title": "Борбата отново е на върха по държавни пари, каратето влезе сред отличниците"}
{"url": "https://www.dnevnik.bg/evropa/2019/02/05/3385817_germaniia_ne_izkljuchva_vremenno_pridobiva_dialove_v/", "text": "Министърът на икономиката на Германия Петер Алтмайер, предлагайки национална промишлена стратегия, не изключи възможността правителството временно да придобие дялове в технологични компании, за да възпрепятства чуждестранни придобивания, предаде \"Асошиейтед прес\", цитирана от БТА. Алтмайер подкрепи идеята за \"национални и европейски първенци\" в един бързо променящ се бизнес свят. Той представи днес стратегията си. Предложението му изтъква идеята, че \"размерът има значение\". Министърът каза, че предложението му цели да бъде дадено началото на дискусия в Германия и след това в Европа за промишлената стратегия в условията на изострена световна конкуренция. Германия отчита вече десетилетие икономически растеж, но според Алтмайер няма гаранции, че това ще продължи. Най-впечатляващата идея е създаването на \"инвестиционен фонд\", който в ограничени случаи може да защити от придобиване компаниите, произвеждащи ключови технологии. Коментарите на Алтмайер идват на фона на притеснения в Берлин и други столици от китайски придобивания в технологичния сектор от последните две години. \"Пасажи в китайското законодателство\" Външното министерство в Берлин междувременно каза, че за страната са приоритети както бързото изграждане на мрежата от пето поколение (5G) на страната, така и сигурността ѝ, включително \"високите стандарти\" за данните. Коментарите идват в момент, в който Съединените щати и правителства и компании в Европа, Азия и Австралия си опасяват от възможни уязвимости, които би могъл да използва телекомуникационният гигант \"Хуауей\" в 5G мрежите. \"Има някои пасажи (в китайското законодателство), които ни притесняват. Това включва задължението на китайски компании да сътрудничат на службите за сигурност\", каза междувременно говорител на външното министерство, цитиран от \"Ройтерс\".", "date": "2019.02.05", "title": "Германия не изключва временно придобиване на дялове в технологични компании"}
{"url": "https://www.dnevnik.bg/sport/2019/02/05/3385783_cicipas_shte_zapochne_pohoda_kum_titlata_v_sofiia/", "text": "Германецът Ян-Ленард Щруф ще е първият съперник на един от фаворитите за титлата от \"София оупън\" -  Стефанос Циципас . Гръцкият тенисист почива на старта като поставен под №2 в турнира, а Щруф преодоля първия кръг след победа с 6:3, 6:4 срещу италианския квалификант Стефано Травaля. Щруф, който заема 51-ото място в световната ранглиста, реализира две от шестте си точки за пробив и спаси двете възможности, които се откриха пред съперника му в средата на първия сет. 28-годишният германец пласира 12 аса, загуби само три точки след вкаран първи сервис и приключи двубоя за 76 минути. Щруф и Циципас ще се срещнат за пръв път на ниво АТП. Единственият им мач досега е в турнир от сериите \"Чаланджър\" в Италия през 2017 г., когато шампионът от младежките финали на АТП печели с 6:2, 6:3. Мачът между Щруф и Циципас най-вероятно ще е в четвъртък. Спортният министър Красен Кралев обяви през януари, че с е очакват изключително много туристи от Гърция  за двубоите на световния №12. Това ще е първи двубой за 20-годишния грък от Australian Open, където направи забележително представяне и  стигна до полуфиналите. В София Циципас преследва втора титла в кариерата си след трофея в Стокхолм през октомври. Ако се справи с Щруф, световният №12 ще срещне в четвъртфиналите някой измежду Гаел Монфис, Виктор Троицки, Ласло Джере и Михаил Кукушкин. Денят на квалификантите По-рано днес се изиграха още два мача от основната схема, които завършиха с изненадващи победи за двама германски квалификанти. Даниел Брандс отстрани поставения под №5 Николоз Басилашвили след успех със 7:6 (7), 7:5, а Яник Маден надигра французина Адриан Манарино с 6:4, 7:6 (4). Басилашвили беше сочен за един от скритите фаворити в София. Той заема 22-ото място в световната ранглиста, спечели две титли от категория \"АТП 500\" през 2019 г., а този сезон се представи много силно в първите два турнира, в които игра - четвъртфинал в Доха и трети кръг на Australian Open, като загуби в оспорвани битки съответно срещу Новак Джокович и Стефанос Циципас. Днес обаче грузинецът имаше големи проблеми с началния си удар, докато германският му съперник сервираше на високо ниво. Брандс пласира 11 аса, вкара 68% от първите си сервиси и спечели цели 63% от точките след вкаран втори сервис. Въпреки това Басилашвили спокойно можеше да спечели. 26-годишният грузинец пропусна два поредни сетбола в края на първия сет, а във втората част пропиля огромен аванс от 4:0. Във втория кръг на турнира Брандс ще играе с миналогодишния шампион Мирза Башич или словашкия левичар Мартин Клижан, а Маден ще срещне победителя от двубоя между поставения под №8 Андреас Сепи и Мартон Фучович. Лазаров и Донски продължават на двойки Александър Лазаров и Александър Донски се класираха за втория кръг в турнира на двойки без игра. Българските тенисисти, които участват с \"уайлд кард\", трябваше да се изправят срещу Николоз Басилашвили и Матю Ебдън в първия кръг. Грузинско-австралийският тандем обаче се отказа, след като Басилашивли отпадна от индивидуалния турнир. Ебдън продължава на сингъл, след като в понеделник  оцеля срещу 17-годишния българин Адриан Андреев в драматична битка,  завършила с тайбрек в последния сет. В четвъртфиналите на двойки Лазаров и Донски ще играят с победителите от мача между поставените под №3 Рохан Бопана и Дивидж Шаран от Индия и силния сръбско-хърватски дует Ненад Зимонич и Мате Павич. В турнира на двойки участва още една българска двойка с \"уайлд кард\" - Адриан Андреев и Димитър Кузманов. В първия кръг те ще срещнат шампионите от миналата година Робин Хаасе и Матве Миделкооп.", "date": "2019.02.05", "title": "Циципас ще започне похода към титлата в София срещу германец"}
{"url": "https://www.dnevnik.bg/bulgaria/2019/02/05/3385807_deloto_ktb_prokuraturata_naddelia_spirat_cheteneto_na/", "text": "След три часа спорове между прокуратурата и адвокатите на подсъдимите по делото за Корпоративна търговска банка (КТБ) дали прокурорът да продължи четенето на 5000-страничния обвинителен акт пред съда, или да спре четенето въз основа на промените в НПК, които неотдавна бяха приети, съдът сложи точка на спора: Председателят на съдебния състав в Специализирания наказателен съд Вергиния Петрова обяви, че четенето спира. Така се отваря възможност процесът да продължи по същество, с разпит на свидетели и представяне на доказателствата. Спорът в съдебната зала възникна от това дали промяната на чл. 276 в НПК , която не задължава да се изчита обвинителния акт, а предвижда процесът в съдебна фаза да започва с доклад на съдията за основанията на обвинението, визира бъдещите дела или се отнася и за започналите вече. Според защитата на подсъдимите промяната няма обратна сила и се отнася за в бъдеще. Според проратурата новата разпоредба важи и за започналите дела. Дори зам. главният прокурор  Иван Гешев , който сочеше разследването по това дело като пътуване с дизел до Луната, се появи днес в съда и коментира пред журналисти, че подсъдимите се надявали на промяна в политическата обстановка, която да бъде благоприятна за тях, затова искали да бавят делото с четене на целия обвинителен акт. Вие не искате да четете собственото си творение, репликира го пред съда единият от адвокатите на бившия собственик на банката Цветан Василев - Константин Симеонов. Василев е задочно подсъдим, тъй като все още не екстрадиран от Сърбия. Четенето на обвинителния акт започна през май 2018 г., но за да бъде изчетен изцяло, ще са небходими години. Не е ясно защо е в такъв обем обвинението. Днес пред съда адвокат Ина Лулчева каза, че двe тpeти oт излoжeниeтo нa пpoĸypaтypaтa нямa нищo oбщo c oбcъждaнaтa пpoблeмaтиĸa. Адвокат Даниела Доковска директно каза защо бе направена промяната в закона. \"Ha вcичĸи e извecтнo, че промяната в НПК беше направена заради това дело. Всички знаем, че нaĸaзaтeлнo-пpoцecyaлнитe нopми пoнaчaлo нямaт oбpaтнo дeйcтвиe. Cлeд ĸaтo пpoĸypaтypaтa пocтигнa пopeднaтa пpoмянa в зaĸoнa – дa нe ce чeтe диcпoзитивът нa oбвинитeлния aĸт, тя щe тpябвa зaнaпpeд дa ce пoгpижи дa нe ce чeтe и пpиcъдaтa\", заяви адвокат Доковска. Делото бе заведено срещу 18 обвиняеми за източване на банката като организирана престъпна група начело с Цветан Василев от банкери, изпълнителни директори, счетоводители, касиери, одитори. Междувременно подсъдимите нараснаха на 23-ма.", "date": "2019.02.05", "title": "Делото КТБ: Прокуратурата надделя, спира четенето на хилядите страници обвинение"}
{"url": "https://www.dnevnik.bg/sviat/2019/02/05/3385723_ungariia_e_edinstvenata_v_es_chastichno_svobodna/", "text": "Унгария и Сърбия са се сринали с по няколко пункта в индекса на неправителствената организация  \"Фрийдъм хаус\"  за свободата по света. Това са две от четирите държави с отрицателни промени в годишния индекс заедно с Никарагуа и Уганда, които вече са в категорията \"несвободни\" вместо \"частично свободни\". Организацията  отбелязва , че упадъкът в световен план продължава за 13-а поредна година и се потвърждава тенденцията, че множество страни, показали демократичен напредък в годините след Студената война, не са успели да го запазят през 2018 г. \"Кризата на доверието в политическите системи на дългогодишните демокрации\" и \"социалните и икономическите промени, свързани с глобализацията\" допринесоха за срив при \"свободните\" страни, оценявани като такива между 1985 и 2005 г., преди да започне упадъкът. Макар страните, при които той да се забелязва, да са били по-малко през миналата година, отколкото  през 2017-а , грешките на последните години трудно ще се поправят. Къде е България В доклада на \"Фрийдъм хаус\" България  отново  получава 80 от 100 възможни точки (и е определена като \"свободна\"), с оценка 2 от 7 точки по трите основните показатели за свобода. Тази оценка, която не се влошава, но и не се подобрява няколко години, е въз основа на два критерия - политически права и граждански свободи. (Максималната оценка по тези критерии е 1, а минималната е 7.) Оценка на свободата от 2 пункта България получава за пръв път през 2009 г., когато се прави оценка за събитията от 2008 г. В доклада за 2015 г. бе посочено, че българите живеят в страна, която е малко по-свободна от Унгария, но не толкова, колкото Тринидад и Тобаго и Сао Томе и Принсипи. Пълният доклад от 2019 г. с подробностите за България ще бъде публикуван малко по-късно. Влошаване Унгария е единствената страна, членка на ЕС, определена като \"частично свободна\". Причината, отбелязва неправителствената организация, е в \"системните атаки срещу демократични институции на страната от премиера Виктор Орбан и партията му \"Фидес\", която използва парламентарното си супермнозинство, за да налага ограничения или да затвърди контрол над опозицията, медиите, религиозните групи, академичните институции, неправителствените организации, съдилищата, търсещите убежище и частния сектор от 2011 г. насам\". При Сърбия причината е във \"влошаването при организирането на избори, продължаващите опити на правителството и безкритично подкрепящите го медии да подриват дейността на независимите журналисти чрез законов тормоз и кампании, както и фактическото натрупване на изпълнителни правомощия на президента Александър Вучич конфликт с конституционната му роля\". Изненади В упадък е и демокрацията в Съединените щати, тъй като \"предизвикателствата в американската демокрация изпробват стабилността на конституционната система и заплашват да подронят политическите права и гражданските свободи по света\". Този \"бавен упадък\" според организацията обаче се наблюдава вече осем години, макар през 2017 г. спадът от 3 пункта да е необичаен. Страната е в категорията \"Свободни\" с резултат от 86 от 100 точки, който е по-нисък от този на Франция, Германия и Великобритания и я приближава към Хърватия, Гърция, Латвия и Монголия. Няма сериозни промени в оценката на други съседи на България - Гърция и Румъния остават \"свободни\" без значима промяна в резултата, както и повечето западнобалкански страни (без Сърбия). Сривът при Турция (до резултат 31 от 100) е едва няколко пункта. \"Фрийдъм хаус\" същевременно отбелязва \"изненадващо подобрение\" в отделни страни като Малайзия, Армения, Етиопия, Ангола и Еквадор. За сравнение, резултатът на Армения например се е увеличил от 44 на 51, а на Етиопия - от 12 на 19. Двете страни остават \"частично свободна\" и \"несвободна\", но след смяната на властта там организацията гледа на тях като пример, че демокрацията все още е привлекателна \"като средство лидери да бъдат държани отговорни и за създаване на условия за по-добър живот\".", "date": "2019.02.05", "title": "Унгария пропадна до \"частично свободна\" страна според индекса на \"Фрийдъм хаус\""}
{"url": "https://www.dnevnik.bg/video/novinite_na_bnt/2019/02/05/3385832_video_drugite_novini/", "text": "Днес светът отбелязва Деня за безопасен интернет До колко години българите живеят в добро и стабилно здраве Българско участие в концерта на Хосе Карерас В очакване на \"София филм фест\" Авторски дантели и 3D декорация Руската рок звезда Стас Намин ще е в Международното жури на \"София филм фест\"", "date": "2019.02.05", "title": "Видео: Другите новини"}
{"url": "https://www.dnevnik.bg/kultura/2019/02/05/3385855_bsp_v_plovdiv_publichno_otreche_simvolite_na/", "text": "Колко силно може да се изложи една над 100-годишна политическа сила, която е позабравила историята и не познава дори собствената си идеология? Това нагледно демонстрира местната организация на БСП, която реши да създава скандал с нещо, което очевидно не разбира - уличното изкуство. Социалистите се опитаха да влязат в информационния поток и общата истерия срещу Европейска столица на културата, като атакуваха изложбата с фрагменти от Берлинската стена, подредена около Римския стадион. И тотално олекнаха. Общинският съветник на социалистите Десислава Йорданова заяви на пресконференция за бюджета на града, че е възмутена от джендърите, изрисувани върху едно от бетонните платна в експозицията. \"Изложбата съдържа противоречиви символи, проповядващи идеологията на различната любов. За нас не е приемливо тези изображения да стоят на главната улица\", заяви лидерът на БСП в район \"Западен\" Десислава Йорданова, цитирана от \"Марица\". Символите, за които тя говори обаче, проповядват идеологията, на която нейната партия се кланя. Графитът всъщност е реплика на постер с щампа СССР и на него съветски войник целува литовски селянин. Оригиналното изображение се казва Liberated Kiss и е от 1941. То е дело на пропагандната машина на Сталиновия режим и цели да представи съветската армия като приятел, а не като окупатор. Плакатът, на който е цитиран самият Сталин, е символ именно на голямата политическа и идеологическа лъжа във времето на Втората световна война. Лъжа, разместила пластовете в Европа в продължение на почти 50 години след края й. Лъжа, на която очевидно и самата социалистическа партия вече не вярва. Десислава Йорданова го доказа. Но пък очевидно вярва на посланията на Изкуството на свободата, както се казва изложбата около Римския стадион. Автор на графита, който \"възмути\" социалистите, е Кристиан Геми. Той е роден в град Орлеан и е един от знаковите съвременни френски артисти. Какво го е провокирало да претвори съветския плакат от 1941 г. вижте във видеото от изложбата \"Изкуството на свободата\".", "date": "2019.02.05", "title": "БСП в Пловдив публично отрече символите на собствената си идеология"}
{"url": "https://www.dnevnik.bg/sport/2019/02/05/3385857_guardiola_vkljuchi_junaited_v_bitkata_za_titla_v/", "text": "Мениджърът на \"Манчестър сити\" Пеп Гуардиола обяви, че пет отбора имат реални шансове за титлата във Висшата лига. Испанският треньор включи в битката и градския съперник \"Манчестър юнайтед\", който изостава с 14 точки от лидера \"Ливърпул\". \"Мърсисайдци\" имат 62 точки  и аванс от три пред \"Сити\". Шампионите могат да излязат начело по голова разлика, ако в сряда победят \"Евертън\" в изтеглен мач от 27-ия кръг. \"Тотнъм\" е трети с 57 точки, следван от \"Челси\" с 50, \"Юнайтед\" с 48 и \"Арсенал\" с 47. \"Никога не съм отписвал \"Тотнъм\", нито пък \"Челси\". А \"Юнайтед\" прави страхотна серия от победи всяка седмици и също ще бъде част от битката за титлата\", каза Гуардиола на пресконференция във вторник. \"Ако \"Челси\" съумее да спечели няколко мача поред, също ще е претендент, така че всички са там. Разликата не е много голяма. Има 39 точки за печелене до края, така че разлика от девет-десет точки не е твърде голяма. Като виждаме какво се случва в първенството в момента, всеки може да вземе точки от всеки\", каза още мениджърът на \"Сити\". Испанецът заяви, че нито един отбор не трябва да бъде фаворизиран, независимо какви са разликите. \"Преди няколко дни (след загубата от \"Нюкасъл\") бяхме отписани, а \"Ливърпул\" беше обявен за шампион. Сега пък ние сме сочени за фаворити. След три дни можем да сме начело в класирането, но може да изоставаме с шест.\" \"Опитваме се да бъдем спокойни в тази ситуация. Ще има много изненади до края и за всеки един отбор ще е трудно да печели всички мачове. И претендентите за титлата, и останалите отбори имат много класа и са способни да създадат проблеми\", завърши Гуардиола.", "date": "2019.02.05", "title": "Гуардиола включи \"Юнайтед\" в битката за титлата в Англия"}
{"url": "https://www.dnevnik.bg/photos/2019/02/05/3385749_fotogaleriia_svetovnite_snimki_na_denia_-_5_fevruari/", "text": "Работник довършва гигантска фигура на Доналд Тръмп преди началото на карнавала в Ница, Франция.", "date": "2019.02.05", "title": "Фотогалерия: Световните снимки на деня - 5 февруари"}
{"url": "https://www.dnevnik.bg/sviat/2019/02/05/3385942_papa_francisk_e_gotov_da_posrednichi_vuv_venecuela_ako/", "text": "Папа Франциск каза днес, че е отворен към посредническа роля във Венецуела само ако и двете страни в политическата криза в тази южноамериканска страна поискат това от него, предаде БТА. Венецуелският президент Николас Мадуро каза вчера, че е писал до папата, за да го покани да улесни диалога между него и опозицията. \"Ще отворя писмото. Ще видя какво може да се направи, но първоначалните условия са и двете страни да го поискат\", каза Франциск пред журналисти на борда на самолета, с който се връща от визита в Обединените арабски емирства. Председателят на Националното събрание Хуан Гуайдо - когото САЩ и повечето страни от Европейския съюз, между които и България, признават за временен президент - отказва да преговаря с Мадуро и вместо това го призовава да подаде оставка.", "date": "2019.02.05", "title": "Папа Франциск е готов да посредничи във Венецуела, ако и двете страни го искат"}
{"url": "https://www.dnevnik.bg/sport/2019/02/05/3385951_levski_lukoil_pobedi_balkan_i_zapazi_nadejdi_da/", "text": "Левски Лукойл\" спечели убедителна домакинска победа със 105:88 срещу \"Балкан\" (Ботевград) в последния кръг от втората групова фаза на Купата на ФИБА Европа. Българският шампион завърши на последното място в група J след втория си успех от шест мача, но запази шансове да продължи европейското си участие. В директните елиминации на четвъртия по сила турнир в Европа трябва да участват първите два отбора от четирите групи и осем тима, отпаднали от Шампионската лига. Голяма част от последните обаче ще се откажат от надпреварата. Това дава шанс на \"Левски Лукойл\" да се класира за осминафиналите при благоприятно развитие на останалите мачове от последния кръг. \"Балкан\" завърши на второ място в група J с три победи и три загуби и със сигурност ще участва в следващата фаза. Със същия актив приключи и \"Алба\" (Хевервар). Унгарците останаха трети заради по-лоши показатели в директните мачове, но почти сигурно ще продължат напред. Израелският \"Ирони\" (Нес Циона) спечели групата с четири победи и две загуби. Двубоят между \"Левски Лукойл\" и \"Балкан\" вървеше много равностойно в първия половин час. Домакините имаха само точка аванс след първите две четвърти, а след третата авансът им беше шест точки. Тимът на Константин Папазов реши мача със силна последна четвърт, в която отбеляза 26 точки и позволи на съперника да вкара само пет коша от игра. Христо Захариев беше най-полезен за победителите с 26 точки, шест асистенции и девет откраднати топки. Той вкара 10 от 11-те си опит за две точки и два от трите си изстрела от тройката. Патрик Рембърт добави 18 точки, шест асистенции и пет борби. Деян Иванов се отчете с 16 точки, а Божидар Аврамов - с 13 точки и седем асистенции. Алекс Гаврилович беше най-резутлатен за \"Балкан\" с 20 точки, а Майкъл Хопкинс добави 19.", "date": "2019.02.05", "title": "\"Левски Лукойл\" победи \"Балкан\" и запази надежди да продължи в Европа"}
