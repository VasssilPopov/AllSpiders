{"url": "https://www.dnevnik.bg/bulgaria/2019/04/19/3422256_okolo_60_ot_instituciite_sa_publikuvali_bjudjetite_na/", "text": "И тази година едва около 60% от институциите са публикували бюджетите на сайтовете си - общо 343. За сравнение през 2018 година те са били 355, а през 2017 - 312. Това показват данните от проучване на \"Програма достъп до информация\" (ПДИ), проведено от 22 февруари до 12 април тази година, в което са проверени сайтовете на 564 административни структури на изпълнителната власт на централно, териториално и местно ниво, публично правни субекти и независими органи на власт. На базата на събраната информация е направен общ рейтинг на прозрачност и карта на финансовата и бюджетна прозрачност, които бяха представени на пресконференция днес. В рамките на проучването са подадени 564 електронни заявления с искане за предоставяне на отчета по Закона за достъп до обществена информация (ЗДОИ) за 2018 година. От приемането на закона през 2000 година, институциите имат задължение за изготвянето и публикуването на отчет, който трябва да включва данни за постъпилите заявления за достъп до информация, за направените откази и причините за това, а след измененията на закона от 2008 г. - и за публикуването му в интернет. Тази година има намаляване на публикуването на финансовите отчети, отбелязаха от Програма \"Достъп до информация\" при представянето на рейтинга на прозрачност, но отчетоха, че е така, защото не е приключила процедурата за миналата година. Едва 95 от институциите са публикували финансовите си отчети за миналата година на сайтовете си. За 2017 година те са били 262, а за 2016 - 219. От програмата са обобщили резултатите по индикатори, в които е представена  финансовата прозрачност  по вид на институцията и по области. Общините Банско и Аксаково са с най-висок рейтинг В картата на  прозрачността на общините  те получават по 27 точки. Най-ниско в класацията са общините Етрополе, Симитли и Бяла в Русенско. Пълният рейтинг на общините може да се разгледа  тук . Посочено беше, че навсякъде има увеличение на индикаторите. В сравнителния рейтинг на институциите най-високо е община Търговище, следвана от Девня и Белоградчик. В този раздел най-ниско е националният компенсационен жилищен фонд.   визуализира резултатите  за изпълнение на задълженията на общините, които обхващат публикуването на бюджети, финансови отчети, датата на публичното обсъждане на проектите за бюджети и финансови отчети, информация за обществените поръчки в секция \"Профил на купувача\" и декларациите по Закона за противодействие на корупцията и за отнемане на незаконно придобитото имущество. На 2 април Програма \"Достъп до информация\" е изпратила предварително резултатите на всяка от проучените институции за обратна връзка и е отразила постъпилите коментари. Защото заради особеностите на сайтовете изследователите са срещнали затруднения с намирането на информация. \"Например проектобюджетът, който общините трябва да обявят, понякога съобщението за общественото му обсъждане може да бъде намерено не в секция \"Бюджет и финанси\", а в обяви\", отбеляза Гергана Жулева - изпълнителен директор и съосновател на програмата. От ПДИ приветстваха предложението на правителството  да се уеднаквят всички сайтове  на администрацията. Министерският съвет и министерството на финансите - най-прозрачни Над една трета от министерствата са публикували достъпна информация, отчетоха от Програма \"Достъп до информация\". В  общата класация на прозрачност  Министерският съвет и Министерството на финансите са с най-висок рейтинг, а който включва въпроси дали на интернет страниците на институциите са публикувани как да се получава обществена информация от граждани, публикувани ли са бюджетите и тяхното изпълнение, както и дали са достъпни стратегиите, програмите, плановете и други. Общо 510 от институциите са осигурили пълен достъп до информацията, 4, сред които Дирекцията за национален строителен контрол (ДНСК), са отказали, обобщиха от ПДИ. Общо 450 институции са отговорили в срок, а 70 - след срока. Така и не са отговорили 44 институции, информира Кирил Терзийски. Общо 55 на сто организациите са публикували декларациите за конфликт на интереси на служителите си. Отчетено е увеличение по всички индикатори Нивото на прозрачност през 2019 е оценявано с точки по 119 индикатора за първостепенните разпоредители с бюджет, 133 индикатора за общините, и 96 индикатора за териториалните звена на централните органи на власт. \"Има рязко подобрение в публикуването на проекти за нормативни актове за институциите, които ги изработват и ги предоставят за обществено обсъждане. Но освен проекта на нормативният акт, трябва да се публикуват и предварителните оценки за въздействието, мотивите, докладът от общественото обсъждане. Там рязко спада изпълнението на публикациите\", коментира Жулева. Голямо е увеличението и на секциите \"Достъп до информация\", добави тя. Сред препоръките на ПДИ Жулева посочи, че трябва да се обърне внимание на мениджмънта на вътрешните информационни системи - да е ясно на самите служители какво е за публикуване и кое може да изчака. Най-големият проблем - работата с електронните заявления \"Без заявителят да бъде информиран, че заявлението му е пристигнало и регистрирано, той няма как да разбере нищо по-нататък. Срокът е три дни от регистрацията. Защото заявлението може да е отишло в \"спам\", да се е променил имейла и т.н.\", отбеляза Жулева.", "date": "2019.04.19", "title": "Около 60% от институциите са публикували бюджетите на сайтовете си"}
{"url": "https://www.dnevnik.bg/evropa/2019/04/19/3422306_stotici_ekoaktivisti_protestiraha_krai_parij_sreshtu/", "text": "Стотици екоактивисти протестираха в редица места на френския бизнес квартал \"Дефанс\" край Париж в акция на гражданско неподчинение срещу \"Републиката на замърсителите\", предаде \"Франс прес\". В края на обявената в Европа от движението \"Бунт срещу унищожението\" (Extinction Rebellion) \"седмица на бунта\" френските активисти се присъединиха към инициативата с протести на четири места: кулата \"Секвоя\", където има отдел на министерството на екологичния преход, и кулите на електроразпределителната компания \"Електрисите дьо Франс\", петролната компания \"Тотал\" и банката \"Сосиете женерал\". Според говорител на \"Грийнпийс\" в проявата са се включили 2 хил. души. Няколко десетки активисти блокираха входа към кулата \"Секвоя\", като се вързаха едни за други за ръцете и краката. Разгърнат бе транспарант с надпис \"Република на замърсителите\", а по прозорците на небостъргача бяха залепени плакати с надпис \"Макрон, президент на замърсителите\". Същият лозунг бе изписан на земята в жълто и черно. \"Правителството трябва да наложи спазването на ангажиментите, поети на Парижката конференция за климата, защото ако настъпи срив, ние ще сме първото засегнато поколение\", каза 18-годишната Кларис. \"Омръзна ни от този токсичен съюз между Еманюел Макрон и най-замърсяващите мултинационални корпорации\", каза Клеман Сенешал от \"Грийнпийс\" на вчерашно събрание на стотици активисти за обучаването им на гражданско неподчинение. Това обучение бе задължително за участието в днешните прояви, отбелязва АФП. Днешната операция е била подготвена тайно, като активистите са получили информация къде да се срещнат малко преди това с есемеси. Дадени са им били строги инструкции: лицата им винаги да са открити, никакви физически, словесни или психологически агресии и никакво разрушаване на имущество. При протести на \"Бунт срещу унищожението\" в Лондон от началото на седмицата са арестувани близо 500 души. Мирен протест близо до \"Хийтроу\" Тийнейджъри организираха емоционален протест срещу бездействието на политиците към климатичните промени  близо до лондонското летище \"Хийтроу\",  предаде \"Ройтерс\". Активистите от  движението \"Бунт срещу унищожението\"  (Extinction Rebellion) плачеха и пееха протестни песни в мирен крайпътен протест на около километър от терминали 2 и 3 на \"Хийтроу\". Десетина от тях държаха транспарант с надпис \"Ние ли сме последното поколение?\". Движението призовава за ненасилствено гражданско неподчинение за оказване на натиск на британското правителство да понижи до нула нетните емисии парникови газове до 2025 г. и да спре \"глобалната климатична криза\". През последните дни \"Бунт срещу унищожението\" блокира няколко района в центъра на Лондон, а по-рано този месец негови активисти  се съблякоха полуголи  в парламента. Пътят, край който преминаваше протестът, бе силно натоварен заради великденските празници. Полицаи предупредиха тийнейджърите, че може да бъдат арестувани за неразрешен престой. От началото на седмицата при подобни протестни акции са арестувани над 500 души, а на 10 са повдигнати обвинения, съобщи вчера полицията. \"Страх ме е за бъдещето ми. Този страх ми дава смелостта да действам\", каза 17-годишният протестиращ Оскар Айдъл. \"Искам да живея в общество, което не е претърпяло катастрофа, където няма да има недостиг на храна, горски пожари и урагани, където хората могат да живеят\", каза той.", "date": "2019.04.19", "title": "Стотици екоактивисти протестираха край Париж срещу \"Републиката на замърсителите\""}
{"url": "https://www.dnevnik.bg/politika/2019/04/19/3422377_demokratichna_bulgariia_obiavi_listata_si/", "text": "Днес коалиция \"Демократична България\" внесе в Централната избирателна комисия листата със  седемнайсетте си кандидати  за предстоящите избори за Eвропейски парламент, съобщи пресцентърът на коалицията. 1. Радан Кънев - ДСБ 2. Стефан Тафров – \"Да, България!\" 3. Албена Върбанова - зелена 4. Мария Спирова – \"Да, България!\" 5. Цецка Бачкова - ДСБ 6. Росен Богомилов - зелен 7. Алина Добрева – \"Да, България!\" 8. Димитър Филипов - ДСБ 9. Тома Белев - зелен 10. Емил Георгиев - \"Да, България!\" 11. Владимир Славенски - ДСБ 12. Васил Гюров - зелен 13. Сева Памукчиева – \"Да, България!\" 14. Павел Попов - ДСБ 15. Даниела Божинова - зелена 16. Михаил Панайотов - \"Да, България!\" 17. Стоян Михалев – ДСБ Слоганът на кампанията на обединението е \"България може много повече в силна Европа\". \"Демократична България\" е обединение с ясен проевропейски профил. Защитава ценностите на силните, свободни и проспериращи демократични общества. За обединението подкопаването на принципите на правовата държава е основната заплаха за свободата и демокрацията в страната и Европа\", се казва в съобщението. Като своя основна цел на Европейските избори през 2019 г. \"Демократична България\" определя \"привличането и сплотяването на всички демократично мислещи български граждани, които искат България в сърцето на европейското обединение и вярват, че само в ядрото на силна Европа България може да защити своя национален интерес и идентичността си\". Тук можете да прочетете  манифеста на коалицията  за предстоящите избори. С обявяването на листата отпадна възможността за съвместно явяване на изборите на \"Демократична България\" и \"Движение България на гражданите\" (ДБГ).", "date": "2019.04.19", "title": "\"Демократична България\" обяви листата си за европейските избори"}
{"url": "https://www.dnevnik.bg/sport/2019/04/19/3422371_ljuboslav_penev_zaardi_sudiistvoto_futbolut_ni_e_na/", "text": "Треньорът на ЦСКА Любослав Пенев заяви, че иска да мисли и да говори само за футбол. Той уточни, че докато не види промяна и безпристрастни действия, няма да спре да изказва мнението си. Пенев смята, че срещу ЦСКА целенасочено съдиите свирят с различен аршин. \"Ние мислим за футбол. Не искам да се занимавам със съдии, БФС и така нататък. Те трябва да си гледат работата. Няма да спра да се занимавам обаче, ако продължават по този начин. Няма как, не се предавам, до последно. Тези хора пречат по този начин. Действайки по този начин, пречат и те го знаят. Лошото и жалкото е, че го правят нарочно. С цел. Затова нашият футбол се намира на едно доста, доста посредствено ниво\", каза треньорът на ЦСКА преди дербито с \"Левски\". Пенев посочи, че в шестицата всеки се бори за нещо. \"Никакво подценяване на никого, а има и отбори, които са съюзени срещу други. Никакво отказване, докъдето имаме сили. Кой е застрахован от загуба? \"Манчестър сити\" с милиардите не загуби ли онзи ден?\" На въпрос дали ЦСКА е фаворит срещу \"Левски\" треньорът отвърна: \"Влизаме в този мач като основен конкурент за титлата. Радвам се на постигнатите резултати, доволен съм и искам да продължим по същата линия.\" Желанието му е от първата до последната минута отборът да играе силно и да не дава \"подаръци\" на съперника. По думите му такъв подарък са били първите 15-20 минути в  двубоя с \"Ботев\" (Пловдив) (2:3) за купата . \"Не искам да хваля никого и не искам да си слагаме излишно медали, но отборът играе добре, вдигнахме нивото, стараят се футболистите във всяка тренировка. И това се вижда във всеки един мач, което ме радва. За кратко време успяхме да изградим един стил, който ще поддържаме. Отборът е с амбиции и настроение, което е много важно преди всеки един мач. Работим, за да печелим всички мачове. Никой не трябва да се отпуска, както онзи ден в мача с \"Ботев\". Не искам да правим подаръци под никакъв вид на противниците.\" По думите му всички футболисти, включително и Тиаго Родригес, тренират и са на разположение. Единственият отсъстващ е наказаният Жанио Бикел.", "date": "2019.04.19", "title": "Любослав Пенев: Заради съдийството футболът ни е на посредствено ниво"}
{"url": "https://www.dnevnik.bg/gradska_sreda/2019/04/19/3422348_ploshtad_sv_nedelia_-_peshehodna_zona_ili_platen/", "text": "Площад \"Св. Неделя\" бе включен към пешеходната зона на бул. \"Витоша\" от март 2018 г. Тогава бе спряно и автомобилното движение през него към ул. \"Алабин\". В момента площадът е изпитание за пешеходците, защото отскоро се сменят счупените плочки в подхода към ул. \"Съборна\", а от три години северната му част е затворена заради археологически разкопки. Поради това пространството от площада, по което се минава към подлеза на Ларгото и към метрото, е много стеснено и от... паркирали коли. Това е втората по натоварване с пешеходци зона в цяла София според проучване на екипа на датския урбанист арх. Ян Геел, обясни общинският съветник Войслав Тодоров. И точно там, пред входа на \"София хотел Балкан\" (бившия \"Шератон\") сега е платен паркинг, стопанисван от Центъра за градска мобилност към Столичната община. С решение от Столичния общински съвет (СОС) от 15.9.1999 г. цялото пространство пред хотела е предоставено на Центъра за градска мобилност за стопанисване. След започването на археологическите разкопки през 2015 г. по-голямата част от паркинга е отнета, което \"значително намали броя на паркоместата\", обяснява кметът Йорданка Фандъкова в отговор на питане по темата от общинския съветник Войслав Тодоров. Заради намалелите паркоместа Комисията по транспорта и безопасността на движението към СОС през 2018 г. одобрява нова схема за паркиране на площад \"Св. Неделя\". Според нея сега тесният пешеходен проход между разкопките и хотела е и платен денонощен паркинг. И не е само за коли, обслужващи хотела, а за всеки, който плати 3 лева на час за паркиране там. \"Не е вярно, че даваме приоритет на колите пред пешеходците, защото на практика ограничихме паркинга на площада, след като почнаха археологическите проучвания\", заяви Фандъкова по проблема на последната сесия на СОС. И каза, че се търси решение за достъпа не само до хотела, но и до други сгради на площада – патриаршията и църквата. Кметът разчита проблемът с колите на площада да се реши с изпълнението на архитектурния проект за цялостна реконструкция на площада, който да се превърне в пешеходна зона. \"Това е и нашата визия за площада\", обясни Фандъкова. Конкурсът ще приключи през декември, а реализацията на спечелилия проект ще е не по-рано от 2022-2023 г., каза Войслав Тодоров. \"И дотогава този хаос ще продължи ли\", пита той и предлага сегашната частична смяна на настилката на площада да бъде повод да се забрани паркирането на площада. И да се намери друго решение за подход на колите, обслужващи хотела, да спират за кратко там, без да пречат на пешеходците. Кметът Фандъкова не пое ангажимент да се забрани паркирането до започването на цялостната реконструкция.", "date": "2019.04.19", "title": "Площад \"Св. Неделя\" - пешеходна зона или платен паркинг"}
{"url": "https://www.dnevnik.bg/kultura/2019/04/19/3422399_atanas_maev_derida_dance_center_niamame_sujuznici_-/", "text": "Има два признака, които определят нестабилната среда: липса на стратегия и дългосрочност на културната политика, и вторият – разпределяне на бюджета за култура, така че той да насърчава към партньорства и изграждане на инструменти. Нестабилността е причина да разчитаме най-вече на търсенето и предлагането на културен продукт, а оттам и създаване на общности, които да го потребяват. Тези общности са символ на промяната. Културната стратегия среща интересите на институциите с тези на артисти и публики. Затова е необходим дебат и обсъждане, следват реални стъпки за реализиране. В България това е абсолютна рядкост или всичко остава на ниво обещания. Пример за работеща културна стратегия е Франция – успяла е да изгради артистични центрове по градове и села и да ги превърне в активна инфраструктура, насърчаваща артистите-резиденти да надграждат в качество.  Не е необходимо да разпределя някой, а да има методология, която подпомага различните културни оператори в зависимост от активността им, от вида дейност, от показаните резултати. Това означава, че някой трябва да ги анализира. Добър пример е Канада. Наскоро бях на презентация на Ким Селоди, представител от Канадския артсъвет, който се грижи за разпределение на бюджета за култура. Насърчават създаването на културна инфраструктура, която получава част от бюджета от държавата, а останалата, трябва да си я дофинансира. Ако си и партнира с други артисти или оператори, получава по-добро финансиране. Резултатите са прекрасни. Смятам, че трябва да има измерване на резултатите, да бъде създаден индекс на активност, пропорционален на субсидията. Индексът да е мярка и за местни и международни партньорства, брой публични представяния, брой международни конференции, покани от фестивали или конгреси в България и чужбина, организаторско-събитийна дейност, която повлиява разрастване на публиките, проекти с образователна дейност и социален ефект. В момента решаващи са количествените измерители – брой продадени билети, а не качествените индикатори. А те диктуват халтура. Не \"само\" държавата. Тя трябва да си отговори – как парите могат да правят пари, да насърчи артекипите да се квалифицират в маркетинг, проектен мениджмънт, пари за кауза, да развият комуникационни умения и да работят екипно. Държавата да съфинансира проекти; да финансира модели, които развиват и бизнес, и генерират приходи. Така ще квалифицира артмениджмънт екипи, които да се грижат за цялата организационна дейност по създаване на културния продукт. В България трябва да подходим деконструктивно и реформата да е радикална: анализ, цели, добри примери, решения. Няма как да поддържаме толкова много театри, да се \"самоубиваме\" чрез субсидия за билет и да ги насърчаваме да   публиката с цел \"да има бройка\". В същото време организации, подобни на Derida, разпознати на световната сцена, да теглят заеми от банки и да инвестират в сцени, защото, видиш ли, няма място за нас, независимите, \"вкъщи\". Нямаме съюзници, а по-скоро партньори. Съюзи се правят от слабите и вечно недоволни хора. Те носят признаците на миналото – някой трябва да направи нещо вместо нас. Ние в \"Дерида  постоянно се питаме: Какво ни прави добър партньор за другите, така че да привличаме съмишленици от същата \"кръвна група\"? Противници? Може би ги има, като в природата – \"ин\" и \"ян\". Лишенията са изключително много, понеже пазарът е динамичен. Въпреки че създаваме култура, плащаме същите наеми като компютърните компании, банките и други силни сектори. Има дъмпинг, изкуствено създаден от системата за субсидиран билет на Министерството на културата, и реално цената за вход в един частен театър е неконкурентна с тази в държавните театри. Това създава и вечното оправдание за дефицит в бюджета за култура, който в действителност се \"изяжда\" от нереформираната ни система. Тайната е, че мотивираме нашите публики да гледат представленията ни. Търсим  партньори в каузите, зад които заставаме, в промяната, която носим. Не съм съгласен, че не правят впечатление. Независимите артисти са тези, които са истинските посланици на българската култура. Те са тези, които създават международни партньорства и имидж, пътуват и представят работата си, и са разпознати на международно ниво.  Да, пример за това е културната програма на изминалото вече Евро председателство. 1,65 млн. лв. бяха изхарчени без да има нито един проект на организация от независимия сектор. А малко преди това, министърът заяви по БНТ, че подкрепата ще е приоритетно към съвременното независимо изкуство. Защото така на данъкоплатеца ще му се гласува доверие сам да решава как да бъдат използвани парите му. Затова и нямаме дарителска култура.  Ако приемем, че Министерството на културата е родителят, то не създава равни условия за държавните и частните структури, за това тези \"деца\" да растат равноправно, а не едните да ядат деликатеси, а другите да обират трохите.  При последната сесия за подкрепа на независими проекти Министерството ни подкрепи с 3710 лв. за нова продукция, в която има разходи за: хонорари за репетиции на артисти, хонорар на хореограф, на композитор, костюмограф, материали, зала за репетиции, мениджмънт и др. Хайде да ги разделим и да видим на колко е оценен трудът на екипа, при положение, че качествен спектакъл се прави минимум за три месеца. А 2018 година беше най-резултатната ни и успяхме да стъпим на сцени във Ванкувър, Пекин, Йерусалим, Тел Авив, да домакинстваме най-разпознаваемия европейски фестивал Spring forward, артистичният ни директор Живко Желязков проби в топ 20 на европейски хореографи в платформата Aerowaves-dance across Europe. Една от основните ни каузи е създаване и непрекъснато подобряване на условията за развитие на съвременния танц и театър. Ако съпоставя средата през 2009 година и сега, то определено има осезаема разлика. Съвременният танц е доста по-популярен, възможностите за междукултурен обмен са по-големи, международната програма на българските фестивали е разнообразна. Нашият екип успя да създаде добри международни партньорства и позициониране в Европа, в Америка и Азия. Създадохме добри условия за продукционна дейност и те са причина все повече колеги да проявяват интерес към резидентската програма на Derida Dance Center. Моделът ни е припознат от Главна дирекция по култура и образование на ЕС като една от добрите практики в Европа и влиза като пример в Наръчника за резидентски програми на ЕС. Тази година ние получихме 178 кандидатури от 46 държави на артисти да създадат проектите си в Derida Dance Center. Програмата се разви благодарение подкрепата на Столичната община, които осъзнаха важността да се развиват международни партньорства. В сектора всички се познаваме. В колекцията ни от награди имаме \"Икар\" и два пъти сме носител на наградата на София за ярки постижения в областта на културата. Поели сме риска със собствени средства да поддържаме нова сцена за танц, инфраструктура, която изисква голям екип и добра стратегия. Нашите представления имат дълъг живот. Пример за това са ArteFACT и MONOCROSSING, които ще продължат да се играят на новата Сцена DERIDA.  Само Сцена Derida няма да е достатъчна, но сме амбицирани да интегрираме танца сред учениците и да ги приобщим към съвременната култура. В програмата сме заложили на спектакли за различни възрастови групи. Представленията ни поставят актуални въпроси от съвремието. Провокираме и насочваме вниманието на зрителя към важните проблематики. След дълго търсене, проби и грешки, с новото място взаимно се избрахме. Намира се на улица \"Цар Самуил\" 32 и е познато като ТV студиото на Къци Вапцаров (макар пет години да не го беше използвал). С различни предназначения, известно е още от 30-те години на миналия век. Ентусиазъм, хъс, енергия обзеха целия ни екип, че и приятели, колеги. Втурнахме се да преобразяваме и адаптираме. Горди сме с резултата. Сцена Derida ще е мултифункционална: за представления, но и за конференции, дебати, прожекции, дори за партита. Неутрална територия. Може да се използва за срещи между независимия сектор и институциите. Откриваме с най-новия спектакъл на компания Derida – Miss Julie (\"Госпожица Юлия\"), след това ще имаме ежедневна програма, която можете да видите на сайта ни  www.derida-dance.com", "date": "2019.04.19", "title": "Атанас Маев, Derida Dаnce Center: Нямаме съюзници - работим с партньори"}
{"url": "https://www.dnevnik.bg/sport/2019/04/19/3422383_dermendjiev_cska_podobri_znachitelno_igrata_si_i/", "text": "ЦСКА и \"Левски\" могат да направят добър и зрелищен мач, смята треньорът на сините Георги Дерменджиев. Според него съперникът е подобрил играта си под ръководството на Любослав Пенев. \"Любо Пенев е добър треньор, той умее добре психологически да въздейства на играчите, да им намери добре позициите, има визия за отбора. Качеството на игра значително е подобрено на ЦСКА, затова смятам, че трябва да направим добър и зрелищен мач\", заяви Дерменджиев в навечерието на дербито. \"Не мисля, че  мачът с \"Лудогорец\" (0:2)  е бил пораженчески. Имаме проблеми с контузени играчи и наказани, други се връщат, ще има 11 човека на терена. В един такъв мач като този с ЦСКА няма фаворити. Отборите са тренирани добре, знае се каква е цената на мача. Физически и двата тима ще бъдат на добро ниво\", продължи той. И призова съдиите да бъдат оставени \"да свирят нормално\". \"Много ги коментираме преди и след мачове, нека да ги оставим да свирят това, което виждат. Важен е мачът за нас, всички точки са важни за нас.\" Дерменджиев посочи, че голмайсторът Станислав Костов има проблем с едното коляно, но ще може да играе.", "date": "2019.04.19", "title": "Дерменджиев: ЦСКА подобри значително играта си и мачът трябва да е зрелищен"}
{"url": "https://www.dnevnik.bg/intervju/2019/04/19/3422397_reporteri_bez_granici_bulgariia_triabva_da_zashtitava/", "text": "- Европейските институции продължават да прилагат натиск и върху Румъния, и върху България (например с  Механизма за сътрудничество и проверка ) и да проверяват внимателно върховенството на закона и нивото на корупция и в двете страни. \"Репортери без граници\" призова бъдещите членове на парламента, които ще бъдат избрани в края на май, да  номинират европейски комисар , който да носи отговорност за свободата, независимостта и плурализма на медиите и ще може да мобилизира всички европейски институции в тяхна защита. - През 2018 г. би се очаквало подобряване на медийната свобода, защото България проведе ротационното председателство на Европейския съвет в първата половина на годината. Вместо това се получи обратното. През 2018 г. станахме свидетели на убийството на телевизионния журналист  Виктория Маринова  и на крещящия опит на властите да прикрият обстоятелствата чрез небрежно разследване, макар процесът да се очаква. Корупцията и тайното сътрудничество между медии, политици и олигарси са широко разпространени в България. Най-известното олицетворение на това анормално състояние на нещата е Делян Пеевски, който привидно притежава два вестника (\"Телеграф\" и \"Монитор\"), но и телевизия (\"Канал 3\"), новинарски сайтове и голяма част от разпространението на печатните медии. Правителството продължава да разпределя европейско финансиране на медии при пълна липса на прозрачност, като на практика подкупва получателите да се отнасят благосклонно към правителството при репортерстването си или изобщо да се въздържат от отразяването на проблематични теми. В същото време  съдебният тормоз над независимите медии като групата на \"Икономедиа\"  се засили. Заплахите срещу репортери също се увеличиха в последните месеци, до степента, че вече е опасно да си журналист в България. Да работиш това и да публикуваш новини не е лесно. - Вярваме, че все още няма доказателство, че убийството на  Виктория Маринова  не е било свързано с работата ѝ. Няма разследване, нито разпространение на детайли от убийството, така че смятаме, че България трябва да изпълни задълженията си, като разпространи достатъчно детайли, които да покажат защо властите са установили, че не е имало връзка между убийството и работата ѝ. Забележете, че Маринова не е включена в барометъра ни на мъртвите журналисти. Но все пак настояваме за повече светлина върху това убийство. - Надяваме се на подобрение - целият регион е в упадък. Като член на ЕС България трябва да изпълни стандартите по отношение на върховенството на закона и медийната свобода, да уважава плурализма на медиите, да осъди атаките срещу журналисти и да им предоставя защита при необходимост. Нищо не се е променило, ситуацията се влошава, разследващите журналисти са обект дори на повече нападения.", "date": "2019.04.19", "title": "\"Репортери без граници\": България трябва да защитава журналистите"}
{"url": "https://www.dnevnik.bg/sport/2019/04/19/3422474_shampionut_ot_sofiia_oupun_otstrani_djokovich_ot/", "text": "Световният №1 Новак Джокович напусна турнира от сериите \"Мастърс\" в Монте Карло след загуба от руснака Даниил Медведев 3:6, 6:4, 2:6. Срещата на централния корт в Княжеството продължи 2.22 часа и беше изключително оспорвана. Надмощието на няколко пъти беше от двете страни на корта, но Медведев допусна по-малко грешки и продължи напред.  Шампионът от \"София оупън\"  се класира на своя първи полуфинал в надпреварите от сериите 1000. Преди турнира в Монте Карло Медведев беше с баланс от 10 победи и 15 загуби, но сега записа четири поредни победи. По пътя си към полуфиналите руснакът острани Жоао Соуса, Раду Албот, Стефанос Циципас и сега Джокович. За пръв път в кариерата си той елиминира последователно двама играчи от топ 10 на световната ранглиста. Руснакът е тенисистът с най-много победи в световния тур дотук през годината – 21. Те са с три повече от Роджър Федерер и Стефанос Циципас. Джокович е далеч назад в тази класация с 15 победи през сезона. Победата е първа за 14-ия в света срещу Джокович, след като дотук имаше три поредни загуби срещу сърбина. За място на финала Медведев ще спори с друг сърбин - Душан Лайович. Той отстрани Лоренцо Сонего с 6:4, 7:5. В срещата двукратният шампион Джокович реализира четири аса, но допусна и три двойни грешки. Последната от тях беше в заключителния гейм, когато сърбинът водеше с 30:0, но допусна срив и Медведев проби, за да затвори мача. Общо в двубоя Джокович беше пробит пет пъти, като даде 10 възможности на Медведев за това. Руснакът загуби подаването си два пъти. В долната половина на схемата четвъртфиналите са Борна Чорич срещу Фабио Фонини и Гуидо Пея срещу  Рафаел Надал . Испанецът е 11-кратен шампион в Монте Карло и ще опита да спечели турнира за четвърти пореден път.", "date": "2019.04.19", "title": "Шампионът от \"София оупън\" отстрани Джокович от мастърса в Монте Карло"}
{"url": "https://www.dnevnik.bg/biznes/2019/04/19/3422467_toplofikaciite_otnovo_poiskaha_poskupvane_na_parnoto/", "text": "След като електроразпределителните дружества поискаха енергийният регулатор да одобри поскъпване с различни проценти на доставката на тока от началото на юли, сега това са направили и топлофикациите. Предишното поскъпване на парното  бе през есента  на миналата година. Преди това  от 1 юли също  имаше повишение на цената на топлоенергията. Исканията за поскъпване на парното варират от 3% до 108%, показват заявките в (Комисията за енергийно и водно регулиране КЕВР), съобщи БНР.  Най-голям скок – със 108 процента, е поискало габровското дружество, което работи на въглища. Между 12 и 48 на сто увеличение са поискали останалите три въглищни централи - в Русе, Перник и Сливен. От топлофикациите, работещи с газ, за най-голямо поскъпване – с 88%, настоява топлофикацията във Велико Търново, а за най-малко – с 3 процента - \"Топлофикация София\". Дружествата в Пловдив, Варна, Бургас, Плевен, Враца и Разград искат промяната в цените да е между 7 и 22 на сто. Ако бъдат одобрени тези предложения, най-скъпа ще е топлоенергията в Габрово и Велико Търново, където 1 мегаватчас ще доближава 200 лева, а най-малко ще струват парното и топлата вода в Бургас и Сливен – около 80 лева. Практиката от последните години показва, че обикновено дружествата искат много по-високи цени, които енергийният регулатор намалява. Следващите два месеца експертите на КЕВР ще правят изчисления, за да решат с колко точно ще поскъпне топлоенергията от 1 юли.", "date": "2019.04.19", "title": "Топлофикациите отново поискаха поскъпване на парното"}
{"url": "https://www.dnevnik.bg/biznes/2019/04/19/3422433_energiinite_ceni_otnovo_vliazoha_v_arsenala_na/", "text": "Малко повече от месец преди изборите за Европейски парламент управляващите са изправени пред изпитанието да понесат отговорността за евентуално поредно повишаване на енергийните цени, с което да загубят още от гласовете, чийто отлив вече всички социологически агенции прогнозират. През тази седмица се разбра, че  всички електроразпределителни дружества искат поскъпване  и на двете тарифи за доставка на ток - дневна и нощна, а днес и топлофикациите  дадоха заявка за повишение  на цените от 1 юли. Лошият опит от предишни години с повишаване на енергийните цени в напрегнат политически момент накара енергийният министър Теменужка Петкова да даде непредвиден брифинг в петък следобед.  обяви тя, макар предложенията на дружествата за цената на тока да са по график, който не зависи от това кога и дали има избори. Петкова всъщност по спешност отговори на нападките на енергийния експерт на БСП Таско Ерменков, който по-рано през деня се възползва от ситуацията, за да критикува управляващите. Той заяви, че искането за увеличаване цената на тока за пореден път доказва, че правителството на ГЕРБ и \"Обединени патриоти\" е в основата на непрофесионалното управление на енергийната система. В отговор Петкова обяви, че в държавната енергетика в края на 2014 г. (след като ГЕРБ отново бе на власт след 1 г. управление на кабинета \"Орешарски\" - бел. ред.), всичко е било замряло. \"Когато някой се опитва да прави внушения, че правителството е некомпетентно в областта на енергетиката, той трябва да си направи сметка какво би могъл да каже в своя защита\", подчерта тя, цитирана от агенция \"Фокус\". Петкова днес напомни, че електоразпределителните дружества може да имат своите претенции за поскъпване, \"но регулаторът е този, който ще счете какво е закономерно\". Въпреки че регулаторът ще решава, Петкова обяви, че очакваното увеличение на цената на тока е а всичко друго било \"груба манипулация\". Петкова изрази и учудване, че БСП иска държавата отново да придобие активите на ЧЕЗ, след като стратегията за приватизация на електроразпределителните предприятия е разработена от правителството и приета от Народното събрание още през 2003 г. Тогава БСП участва в правителството, припомни енергийният министър, цитирана от пресцентъра си. Поводи за този й коментар е поредното настояване на партията на Корнелия Нинова държавата да изкупи активите на ЧЕЗ, след като се разбра, че  \"Еврохолд България\" е предпочетеният  от чешкия собственик купувач на българския му бизнес. Още през ноември БСП обеща, ако спечели изборите, да изкупи ЧЕЗ. Междувременно поставеният на 10 място в листата й за предстоящите избори Велизар Енчев обяви (в качеството му на представител на граждански организации), цитиран от БНР, че във вторник Мотивира протеста с това, че за да се увеличат пенсиите на чешките пенсионери, трябвало тези на българските да понесат енергиен удар. Сделката за ЧЕЗ е на чешката държава, България няма възможност за вмешателство в преговорите, обяви за пореден път през последната година Теменужка Петкова. Въпреки че само преди година правителството се опита да се намеси в сделката между фирмата на Гинка Върбакова и ЧЕЗ и в крайна сметка Комисията за защита на конкуренцията забрани сделката.  Петкова посочи, че всичко, което е необходимо, и правителството, и законодателят са предприели като действия, за да бъде защитена енергийната сигурност на държавата.  В противовес на казаното от Петкова новият председател на енергийната комисия в Народното събрание Валентин Николов (който зае мястото на Делян Добрев, който подаде оставка като депутат - бел. ред.) обяви, че ще настоява, за проверка на \"Еврохолд\", \"защото може да има евентуално участие на офшорни компании в сделката за ЧЕЗ\".  \"Мисля, че БСП иска да бъде незаобиколим фактор в сделката за ЧЕЗ и затова все повдига темата. Но не знам защо иска това\", обяви Николов, цитиран от агенция \"Фокус\". Николов заяви,че призовава \"Ще напиша писмо до службите да се провери \"Еврохолд\". Тя е публична компания, така че е наблюдавана от Комисията за финансов надзор. Но въпреки всичко се притеснявам за евентуално участие на офшорни кампания в тази сделка заедно с \"Еврохолд\", а не на самия ‚Еврохолд\", каза още той и посочи, че ще настоява да бъде проследен произходът на парите по сделката.", "date": "2019.04.19", "title": "Енергийните цени отново влязоха в арсенала на предизборните закани и обещания"}
{"url": "https://www.dnevnik.bg/bulgaria/2019/04/19/3422529_doncho_atanasov_ot_putnata_agenciia_podade_ostavka/", "text": "Членът на Управителния съвет на Агенция \"Пътна инфраструктура\" (АПИ) Дончо Атанасов подаде оставка ден след като получи второ обвинение, този път по случая с катастрофата край Своге, при която загинаха 20 души. За оставката съобщи пресслужбата на Министерството на регионалното развитие. Вчера  Софийската градска прокуратура привлече като обвиняеми Атанасов  и бившия председател на управителния съвет Светослав Глосов за това, че не са изпълнили служебните си задължения, за да облагодетелстват ДДЗД \"Трейс Своге\" - дружеството, извършило ремонта на участъка, където стана катастрофата. Според обвинението облагата, която Атанасов и Глосов са предоставили на \"Трейс Своге\", се състои в това, че ДДЗД \"Трейс Своге\" не е извършило за своя сметка ремонт за отстраняване на констатирани дефекти. От това са настъпили значителни вредни последици за шофьорите, пътували през участъка.", "date": "2019.04.19", "title": "Дончо Атанасов от пътната агенция подаде оставка"}
{"url": "https://www.dnevnik.bg/sviat/2019/04/19/3422532_cherna_gora_otkri_narkotici_na_voenen_platnohod/", "text": "Военната полиция на Черна гора съобщи, че е конфискувала около 50 кг наркотици на борда на \"Ядран\" - платноход на военноморските сили за обучение на матроси и офицери. Операцията е била проведена призори, докато корабът е бил на пристан в Тиват и е предизвикана от сигнал на информатор, съобщиха министерството на отбраната и местни медии, цитирани от \"Ройтерс\". Водолази са огледали и корпуса на кораба, допълва съобщението на властите. Резултатът е залавянето на \"десетки килограми, които изглежда са психоактивна субстанция\". Столичният всекидневник \"Виести\" твърди, че става дума за кокаин. Засега не е известно да има арестувани. По време на акцията на борда на кораба не е имало кадети и преподаватели от военноморското училище, твърди министерството. Те е трябвало да се качат по-късно и да отплават на учения. \"Ядран\" бе основният кораб за обучение на бивша Югославия и остана в Черна гора, след като тя обяви независимост през 2006 г. Страната е вече член на НАТО и иска да влезе в Европейския съюз, но първо трябва да покаже резултати от борбата с организираната престъпност и корупцията, както и да подобри защитата на върховенството на закона, припомня \"Ройтерс\".", "date": "2019.04.19", "title": "Черна гора откри наркотици на военен платноход"}
{"url": "https://www.dnevnik.bg/bulgaria/2019/04/19/3421959_okolo_10_ot_obshtinite_stavat_po-neprozrachni/", "text": " Сред тях са Варна, Велинград, Враца, Ямбол, Хитрино, Добрич, Габрово. Но повечето общини показват значително подобрение в комуникацията си с гражданите. Данните са от проучване на фондация \"Програма Достъп до информация\" (ПДИ), представено днес. Неговата цел е да покаже как административните структури в системата на изпълнителната власт предоставят информация на гражданите.  Все пак общината остава в челните места, като е изпреварена от Търговище, Девня и Белоградчик. През 2018 г. Банско беше във фокуса на екопротестите на гражданите, които искат да не се строи втори лифт. Точно обратното искат ръководството на общината и местният бизнес. По-затворено към гражданите е и екоминистерството - главен участник в скандала с концесията на Пирин. От проучването на ПДИ ще се разбере и кое е най-непрозрачното министерство и как се справя със задължението си за публичност централната изпълнителна власт. За сравнение през 2018 г. най-непрозрачно беше вече несъществуващото Министерство на европредседателството. Правосъдното министерство водеше класацията на абсурдните откази. По Закона за достъп до обществена информация държавните институции са длъжни да публикуват всяка обществена информация, която не е служебна или държавна тайна. В периода 22 февруари – 12 април 2019 ПДИ е прегледала и оценила интернет страниците на 564 административни структури на изпълнителната власт на централно, териториално и местно ниво, публично правни субекти и независими органи на власт. Подала е и 564 електронни заявления с искане за предоставяне на отчети по Закона за достъп до обществена информация за 2018 г.", "date": "2019.04.19", "title": "Около 10% от общините стават по-непрозрачни"}
{"url": "https://www.dnevnik.bg/sviat/2019/04/19/3421870_patriotizmut_zasenchva_socialnite_problemi_v_zapadna/", "text": "Цените скачат, заплатите остават ниски, младите заминават в чужбина... Животът в Източна Украйна не е розов, но мнозина избиратели се канят да гласуват за приключващия мандата си президент Петро Порошенко, спечелени от патриотичните му лозунги. Макар вече 88-годишен, Олексий Данилишин все още сади картофи в градината си в с. Гниздичив, на 70 км от Лвов - крепост на националистите в западната част на страната. Според този бивш затворник в съветския ГУЛАГ сегашният президент \"е възродил армията и вярата\": това е основният му коз в надпреварата с фаворита в изборите Володимир Зеленски - актьор и бизнесмен, новак в политиката. Пенсиите на Данилишин и съпругата му, взети заедно са малко над 185 евро и \"стигат само за стоки от първа необходимост\". Но това не е най-важното за самия пенсионер: \"Порошенко е образован и знае езици. Зеленски не е научил дори украински\". Мнението му споделя и неговият връстник Иван Микичин: \"Тежко е\", признава той и дава за пример лекарството си за високо кръвно, поскъпнало почти двойно от декември насам. \"Но трябва да подкрепим Порошенко\", твърди Микичин. Икономически проблеми Без опит в политиката, 41-годишният Зеленски изненадващо се наложи в украинската президентска надпревара, изпреварвайки с голяма преднина в първия тур Петро Порошенко, класирал се начело само в две западни области, включително Лвов. Много вероятно е актьорът да спечели - данни от анкета, публикувани във вторник, му обещават 72 на сто от гласовете във втория тур срещу 25 процента за неговия съперник. Поел властта на вълната на проевропейския бунт в Киев през 2014 г., Порошенко скъса с Русия, сближи страната си със Запада, допринесе за създаването на православна църква, независима от Москва, и предприе поредица от реформи, които обаче не промениха по същество всекидневието на украинците. Критиците му го упрекват, че не се е борил активно с ширещата се корупция, упрекват го и заради жизнения стандарт на населението, пострадал от петгодишните икономически трудности в 44-милионната страна, една от най-бедните в Европа. През 2014 г. Украйна преживя анексия на полуостров Крим от Русия, после избухна конфликт с проруски сепаратисти в източните региони, който взе над 13 000 жертви и подложи на тежко изпитание държавните финанси. Украинците обаче се тревожат главно за материалните си проблеми: според допитване повечето искат новият президент най-напред да намали цените на комуналните услуги, драстично повишени през последните години. Изтичане на работна сила За местните власти в Гниздичив е по-належащ проблемът с изтичането на работна ръка в чужбина - близо двайсет на сто от общо 6200 жители на общината работят в съседна Полша, Чехия или Италия. \"В чужбина изкарват поне 500 евро месечно. Тук - от 200 до 250 евро\", обяснява Иван Олияр, кмет на общината, включваща пет села. По официални данни в Полша през 2017 г. са живеели близо 900 000 хил., а 200 хил. са пребивавали нелегално. Гол до кръста, 40-годишният Виктор ни разказва в градината си, че работел по строежите в Полша, но щом забелязал в Украйна \"промени към по-добро\", се върнал в родината. \"Хората искат всичко наведнъж. Но няма как\", разсъждава той. Оксана Романкив от местната администрация също гледа с оптимизъм на проектите, по които се работи: ремонт на пътищата, изграждане на зърнени силози, откриване на обновено училище по музика. Това е станало възможно благодарение на политиката надецентрализация, водена от 2015 г. - един от малкото успехи на киевските власти. \"Можем да постигнем големи успехи, но само ако работим заедно\", уверява 39-годишната жена. На вратата на единствената изборна секция в Гниздичив са изнесени резултатите от първия тур: Порошенко води с 262 гласа, а Зеленски е на четвърто място с 93. \"Кой ли пък е гласувал за него?\" - чуди се възрастен мъж. Кметът Иван Олияр отсича: \"Изберат ли Зеленски, това ще съсипе Украйна\". /БТА", "date": "2019.04.19", "title": "Патриотизмът засенчва социалните проблеми в Западна Украйна"}
{"url": "https://www.dnevnik.bg/sport/2019/04/19/3421999_fotogaleriia_aleksandra_jekova_-_slunchevoto_momiche_s/", "text": "Най-силно представилият се български спортист в последните две зимни олимпийски игри -  .", "date": "2019.04.19", "title": "Фотогалерия: Александра Жекова - слънчевото момиче с успехите в сноуборда"}
{"url": "https://www.dnevnik.bg/sviat/2019/04/19/3422084_jena_beshe_ubita_v_severna_irlandiia_pri_teroristichen/", "text": "Жена беше убита в предградие на северноирландския град Лондондери, съобщи британската полиция, предава БТА като цитира ДПА. Убитата е била журналистът Лайра Маккий. \"За жалост, мога да потвърдя, че след произведени изстрели тази нощ в Креган 29-годишна жена е била убита\", е цитиран да казва заместник полицейският началник Марк Хамилтън в публикация в Туитър, публикувана след това в същата социална мрежа от северноирландската полиция. \"Разглеждаме това като терористичен инцидент и сме започнали разследване за предумишлено убийство\", допълва той. Снощи в района на Креган са хвърляни коктейли \"Молотов\", предаде британската агенция Прес асосиейшън. Бяха разпространени снимки на изгорели автомобили и тежко въоръжени полицаи близо до мястото на нападението. Лайра Маккий е стояла до полицаи в предградието Креган, когато в 23.00 ч. по Гринуич въоръжен мъж открил стрелба срещу тях, уточни Хамилтън. Жената била простреляна и откарана с полицейски автомобил в болница, където по-късно е починала от раните си. Полицията е започнала разследване за убийство, отбелязва ДПА. Тези размирици в Лондондери се случват точно преди великденския уикенд, когато републиканските дисиденти традиционно отбелязват годишнината от Великденското въстание през 1916 г., отбелязва ДПА. В изявление Мишел О'Нийл, заместник-лидер на ирландската републиканска партия \"Шин фейн\", заклейми отговорните за убийството с думите, че това е нападение срещу цялото общество. \"Първите ми мисли, моите и на партията ми са със семейството на убитата жена. Това е безсмислена загуба на живот\", каза О'Нийл. \"Убийството на тази млада жена е човешка трагедия за семейството й, но е и атака срещу всички хора от нашето общество, атака срещу мирния ни процес и атака срещу Споразумението от Разпети петък\", добави тя. О'Нийл имаше предвид мирното споразумение между британското и ирландското правителство от 1998 г", "date": "2019.04.19", "title": "Журналист беше убита в Северна Ирландия, полицията разследва терористичен инцидент"}
{"url": "https://www.dnevnik.bg/bulgaria/2019/04/19/3421815_okrujniiat_prokuror_na_sofiia_ne_dostigat_veshti_lica/", "text": "Конкурсът за избор на административен ръководител е процедура, която дава възможност на всеки, който отговаря на изискванията на закона да участва в него, което е въпрос на личен избор. Напоследък обаче впечатленията ми са, че и в други конкурси за административни ръководители участва също по един кандидат, а има и такива, в които не участва никой. Разбира се, има и процедури, в които участие вземат повече колеги. Работата на административния ръководител е доста тежка и отнема много време и усилия. Причината е, че освен с чисто административната дейност, административният ръководител осъществява и прокурорска работа, свързана с наблюдението на преписки и досъдебни производства, решаване на такива, участие в съдебни заседания и т.н. Задавате ми доста деликатен въпрос от позицията, която заемам. Безспорно е, че главният прокурор трябва да бъде уважаван човек, с необходимите професионални и нравствени качества. При така зададения въпрос бих искала да внеса едно уточнение, а именно, че Софийската окръжна прокуратура като територия и брой районни прокуратури действително е най-голяма в страната, но не е коректно да се твърди, че е най-натоварената. Има проблеми, които следва да се решават. Част от тях са свързани с недостига на вещи лица и преводачи, особено за вещи лица в областта на медицината. Ще Ви дам конкретен пример – при дела, свързани с лекарски грешки – за престъпления по чл.123 от НК, намирането на експерти е затруднено поради факта, че лекарите, които ползваме за експерти са специалисти в отделните области на медицината и осъществяват и действия по професията си, а от друга страна трябва да дават оценка за качеството на работа на свои колеги. Всичко това, което Ви обяснявам, е един сложен процес и проблем и при всички случаи решаването му се отразява на срочността на разследването. Друг проблем е, че няма достатъчно преводачи, особено за някои езици. Скоро се наложи да търсим преводач от норвежки, какъвто след продължително търсене намерихме във факултета по скандинавистика на Софийския университет \"Св. Климент Охридски\". Случаят бе свързан с искане за екстрадиция – производство, обвързано с кратки срокове. Затруднени сме при намирането и осигуряването на преводачи от и на по-специфични езици като фарси, иврит и др. В една от прокуратурите ни, която обслужва една от границите на страната ни, често се налага използването на преводач от тези езици. Разбира се, в процес на работа винаги възникват въпроси за решаване, но аз не бих ги нарекла с точната дума проблеми, а по-скоро част от ежедневната работа на прокурора. Дългогодишен е проблемът с недостиг на разследващи полицаи. Това от своя страна неминуемо рефлектира върху срочността на разследването. В изложението си посочих, че през годините много полицейски служители са напуснали, което доведе до недокомплект в някои от районните управления на територията на Софийска област както по отношение на служители с чисто оперативни функции, така и на тези, извършващи действия по разследването. Тук следва изрично да посоча, че тези, които напуснаха или се пенсионираха, бяха полицейски служители с дългогодишен стаж и опит. Това доведе до затруднения, част от преодоляването на които е и възлагане провеждането или продължаването на разследването по някои от делата с по-голяма фактически и правна сложност от следователи от Окръжния следствен отдел към Окръжна прокуратура София. Считам за положителна тенденция възлагане на дела за разследване на следователи и използване на капацитета им, а те наистина притежават необходимия професионален опит и капацитет да се справят с възложената им работа. Що се отнася до последната част от въпроса Ви относно бъдещо окрупняване на няколко районни прокуратури в една личното ми мнение е, че на територията на Софийска област създаването на една районна прокуратура не е най-удачният вариант с оглед както географското местоположение на районите, така и свързано с всички трудности, които биха последвали. Тук е мястото да припомня, че Софийска област е единствената в страната без областен град, където евентуално би могло да се ситуира районна прокуратура София област, към която да са останалите прокуратури в района. За мен по-удачният вариант предвид тази липса е създаването на няколко районни прокуратури със съответните териториални отделения към тях, което при всички случаи пак ще създаде трудности, но е по-удачния вариант от първия. Действително ще бъде трудно, но вярвам, че на тези проблеми ще бъде намерено решение.", "date": "2019.04.19", "title": "Окръжният прокурор на София: Не достигат вещи лица и преводачи"}
{"url": "https://www.dnevnik.bg/sport/2019/04/19/3422090_video_trite_udara_s_koito_grigor_dimitrov_vpechatli/", "text": "Григор Димитров може и да  загуби за 12-и път в 13 мача срещу Рафаел Надал , но имаше моменти, в които впечатли с играта си. Подемът му беше в първия сет, когато след 1:4 успя да изравни. В този период българинът направи три забележителни точки. Следващата седмица Димитров вече ще бъде извън първите 40 в световната ранглиста.", "date": "2019.04.19", "title": "Видео: Трите удара, с които Григор Димитров впечатли срещу Рафаел Надал"}
{"url": "https://www.dnevnik.bg/na_put/2019/04/19/3417757_pet_emblematichni_iastiia_v_stranata_na_baskite/", "text": "Освен домакин на филмов фестивал  - повече има само в Киото, а кулинарната дестинация Париж е по-назад в класацията. Но тези класни ресторанти не са единствените места, където посетителят може да се наслади на вкусна храна. Тук е изпълнено с барове за пинчос - местния вариант на тапас, пазари за пресни плодове и зеленчуци, магазини за гурме храна. За хората с повече свободни пари местните туристически агенции предлагат индивидуални едноседмични и по-дълги гурме програми. Това, че градът е крайбрежен, определя достъпа му до разнообразна и прясна морска храна. Затова и някои от емблематичните ястия тук са тъкмо с морски дарове. . Малки парчета хляб, гарнирани с аншоа, шунка, козе сирене, пържени чушки, крокети или други продукти, в средата на които е забоден дървен стик. Обичайно те са разположени върху бара и всеки клиент се самообслужва. Когато поиска сметката, той показва броя клечки, които е събрал. Цената на пинчос е обичайно между 1 и 3 евро. Това е само леката загрявка за вечерята. Изданието theculturetrip.com представя петте емблематични ястия, които задължително трябва да бъдат опитани в Страната на баските. Вечният специалитет в баските заведения е сепията. Обичайно за ястието се използват бейби сепии, потопени в брашно и изпържени. След това се поднасят в сос, съдържащ лук, домати, хлебни трохи и малко бяло вино. След като сосът е готов, той се пюрира, добавя се мастилото, поставя се в глинен съд заедно със сепията и отново се готви докато се сгъсти. Ястието представлява задушено - риба тон и картофи, и е друга баска класика. Сред задължителните продукти в него също са лук, пресни червени и зелени чушки, сушени на слънце чушки, домати, чесън и зехтин. Треската е много използвана риба в кухнята на целия иберийски район и по-конкретно нейният осолен вариант. Това ястие е съвсем просто - пържена в чесън и зехтин треска. Подобната на желатин мазнина от самата риба взаимодейства със зехтина и формира емулсия, която се превръща в идеалния сос. Ястието се казва пил-пил заради звука, който се получава при пържене. Крайният резултат е риба с хрупкава коричка. Бобът често се използва по различни начини в кухнята на Испания. Баският град Толоса е известен с произвеждания там червен и черен боб, за който се провежда и фестивал всяка година. Сготвен на супа, бобът обичайно се сервира с мариновани чушки, зеле, наденица и понякога шунка. Този баски десерт може да бъде намерен навсякъде в района и представлява дебел шуплив или леко хрупкав кейк, пълен със сладкарски крем и понякога плодове. Обикновено в него се слагат череши, но всяка пекарна си има свой вариант на рецепцията.", "date": "2019.04.19", "title": "Пет емблематични ястия в Страната на баските"}
{"url": "https://www.dnevnik.bg/evropa/2019/04/19/3422094_dvijenieto_na_ekoaktivisti_v_london_planira_dnes/", "text": "Протестиращите срещу замърсяването на околната среда,  блокиращи от няколко дни пътища и мостове  в Лондон, обявиха вчера, че възнамеряват да пренесат кампанията си на гражданско неподчинение на \"Хийтроу\", най-натовареното летище в Европа, в началото на уикенда на великденските празници за католиците, предаде \"Асошиейтед прес\". Организацията \"Бунт срещу унищожението\" заяви, че ще организира днес протест на летището. Тя се зарече да засили кампанията си за нарушаване на транспорта, ако британското правителство не предприеме повече действия срещу климатичните промени. Полицията в Лондон призова организацията да размисли с думите, че евентуална протестна акция на летището може \"да предизвика още нарушения (в транспорта) и проблеми за хилядите пътуващи, много от които семейства, покрай Великден\". \"Протестиращите могат да очакват категоричен отговор от полицията\", каза помощник-комисар Ник Ефгрейв. \"Решени сме да направим така, че летището да работи\", добави той. От \"Хийтроу\" заявиха, че \"работи с властите във връзка с всякакви заплахи от протести, които биха могли да нарушат работата на летището\".", "date": "2019.04.19", "title": "Движението на екоактивисти в Лондон планира днес протест на летище \"Хийтроу\""}
{"url": "https://www.dnevnik.bg/kultura/2019/04/19/3421764_jivotut_e_bezkraen_tanc_-_edin_film_za_osushtestvenite/", "text": "Документалният филм \"Животът е прекрасен\" на белгийския режисьор Андре Шандел ще направи българската си премиера днес, 19 април, от 16 ч. в столичния Културен център G8. \"Андре отдавна искаше да разкаже за България и реши да го направи така. Когато започнах да пея и се запознах с всички тези музиканти, той каза: - Ще го направя по този начин\", разказа за \"Дневник\" певицата и продуцент на филма Вера Шандел. Премиерата тази година не е случайна - свързана е с това, че през 2019 г. се навършват 30 години от падането на Берлинската стена. Сюжетът разказва за живота в България през погледа на суинг триото Sentimental Swingers - Андрония Попова-Рони, Десислава Андонова и Вера Шандел, както и на музикантите от секстета на тромпетиста Михаил Йосифов: Велислав Стоянов - тромбон, Димитър Шанов - контрабас и самия Йосифов. Личните истории на героите показват житейския им път във времето преди и след прехода. Те обясняват защо са избрали да останат в България, когато голяма част от българите заминават да работят и живеят в чужбина. \"Филмът има много надежда и е по-скоро за това колко по-ценно е да бъдеш, отколкото да имаш. Може също да се каже, че това е филм за осъществените мечти, защото аз винаги съм искала да бъда певица и успях да го направя тук\", обяснява продуцентът. Филмът се е снимал в продължание на години, заради финансирането, което е идвало на части, разказва още Вера Шандел. През това време се е налагало да сменя няколко роли в живота - тази на артист, на продуцент и на майка. \"Снимахме го и по време на събитията през 2013 г., когато сваляхме правителството и беше вълнуващо, защото все едно имаше раздвижване на пластовете\", допълва тя. След днешната премиера, филмът ще бъде представен в столичното кино \"Култура\" на 22 април, когато Десислава Андонова и Вера Шандел ще представят концерт със своите нови музикални проекти - DESY & The Shiny Stockings и JAZZ Boudoir.", "date": "2019.04.19", "title": "\"Животът е безкраен танц\" - един филм за осъществените мечти"}
{"url": "https://www.dnevnik.bg/bulgaria/2019/04/19/3422098_deloto_ivancheva_e_lakmus_za_obshtestvoto_za_tova/", "text": "Правосъдният министър Данаил Кирилов заяви пред БНТ, че делото срещу Десислава Иванчева и Биляна Петрова е показало колко трудно е да се докаже корупцията. По думите му процесът не е политически, както бившият кмет на столичния район \"Младост\" и заместничката ѝ се опитвали да го изкарат. В началото на тази седмица  Иванчева бе призната за виновна на първа инстанция и осъдена на 20 години затвор,  10 хил. лв. глоба, конфискация на част от имуществото и забрана да заема публична ръководна длъжност за срок от 20 г. Заместникът й Биляна Петрова също получи присъда - 15 г. затвор, 15 хил. лв. глоба и забрана за 15 г. да заема публична длъжност. Присъдена е и конфискация на част от имуществото й. Петко Дюлгеров е осъден на 12 г. затвор, 12 хил. лв. глоба и конфискация на имущество. Според обвинението Десислава Иванчева е поискала общо 500 хил. евро от инвеститора Александър Ваклин за придвижване на забавени негови преписки в общината. За една конкретна преписка Ваклин е дал на Петко Дюлгеров 70 хил. евро, от които той трябвало да вземе своя дял и да предаде останалите на Иванчева. Процесът приключи точно за година. \"Делото се осъществи при много сериозен обществен интерес и натиск, което ни изненада. Това дело обучи не само институциите, то беше лакмус за гражданското общество за това какво е борба с корупция и как трудно се доказва тя\", каза Кирилов. Правосъдният министър коментира и  новите повдигнати обвинения по делото за автобусната катастрофа край Своге  миналата година, при която загинаха 20 души. С обвинения се сдобиха бившите шефове на Агенция \"Пътна инфраструктура\" Светослав Глосов и Дончо Атанасов, както и изпълнителният директор на фирмата строител \"Трейс София\" ЕАД. \"От новините формирах предположение, че разследването е много задълбочено\", беше краткият коментар на Кирилов.", "date": "2019.04.19", "title": "Делото \"Иванчева\" е лакмус за обществото за това какво е борба с корупцията, смята Кирилов"}
{"url": "https://www.dnevnik.bg/evropa/2019/04/19/3422099_ostavkata_na_cheshkiia_pravosuden_ministur_razpali/", "text": "Чешкият министър на правосъдието Ян Кнежинек подаде оставка (третата промяна в правителството за седмица), което предизвика обвинения от страна на опозицията за политически натиск върху съдебната система, докато премиерът Андрей Бабиш е заплашен от дело за измама, предаде \"Ройтерс\". Кнежинек се оттегля ден след като полицията приключи разследване и  препоръча на главния прокурор  Бабиш и други да бъдат изправени на съд за измама с европейски субсидии - обвинения, по които премиерът може да получи до 10 години затвор, ако бъде признат за виновен. Кнежинек - независим политик, назначен от партия АНО (\"Действие на недоволните граждани\") на Бабиш - каза, че ще напусне поста в края на април, без да съобщава подробности. Бабиш многократно е заявявал, че е невинен, и определи разследването като заговор на противниците му да бъде принуден да излезе от политиката. АНО продължава да е най-популярната политическа партия. \"Опозицията не разполага с нищо друго освен това дело, това е абсурдна история, това е политическо дело\", заяви Бабиш вчера в телевизионно интервю. Министерството на правосъдието няма право да влияе върху отделни дела, но се разпорежда със системата от държавни прокуратури. Главният прокурор се назначава от правителството. Министърът на правосъдието назначава другите държавни обвинители, които решават да отнесат даден случай до съда по предложение на главния прокурор. Ян Хамачек, председател на коалиционния партньор на АНО - социалдемократическата партия, каза пред репортери, че ако приемникът на правосъдния министър извърши каквито и да било смени сред държавните прокурори, това ще доведе до \"сериозни дебати в коалицията\". Опозиционните партии разкритикуваха смяната на правосъдния министър. \"Това е извънредно сериозен въпрос. Полицията предлага премиерът Бабиш да бъде официално подведен под отговорност и той набързо сменя министъра на правосъдието. Недопустимо и невероятно\", реагира в \"Туитър\" водачът на дясноцентристката Гражданска демократическа партия Петър Фиала. Бабиш предложи на мястото на Кнежинек Мари Бенешова. Тя беше член на служебното правителство през 2013 г., назначено от президента Милош Земан, и е била главен прокурор в правителство на Земан в края на 90-те години на миналия век. Земан подкрепяше Бабиш в хода на полицейското разследване, заявявайки, че му вярва. След приключване на разследването вчера полицията каза, че Бабиш и други трябва да бъдат съдени за незаконно отклоняване на 2 милиона евро от европейски субсидии за построяването на конгресен център край Прага. Бизнесменът милиардер Бабиш е обект също на разследване на Европейската комисия за конфликт на интереси при отклоняване на по-големи европейски субсидии. Премиерът отрича да е извършил закононарушение. Президентът Земан ще назначи Бенешова на 30 април заедно с новите министри на промишлеността и транспорта, съобщи неговият говорител.", "date": "2019.04.19", "title": "Оставката на чешкия правосъден министър разпали обвинения за политически натиск"}
{"url": "https://www.dnevnik.bg/photos/2019/04/19/3420334_fotogaleriia_keit_hudsun_na_40_godini/", "text": "Американската актриса, певица, писател и моден дизайнер Кейт Хъдсън навършва днес 40 години. Само ден преди юбилея й редица светски издания в САЩ отразяваха нейна снимка в Инстаграм, където тя показва, че само няколкостотин грама я делят от теглото, което си е поставила като цел след раждането на третото си дете - дъщеричката Рани Роуз, която се роди през октомври 2018 г. Свалянето на килограми се налага заради ангажименти, свързани най-вече със снимките на нов филм. На снимката: В Бевърли хилс на 28 февруари 2019 г.", "date": "2019.04.19", "title": "Фотогалерия: Кейт Хъдсън на 40 години"}
{"url": "https://www.dnevnik.bg/evropa/evropeiski_parlament/2019/04/19/3422106_es_se_dobliji_do_purvoto_si_zakonodatelstvo_za/", "text": "Първото европейско законодателство за емисии от камиони и тирове беше прието от Европейския парламент, като целта е да се спре увеличаването на емисиите от пътния транспорт, предаде пресслужбата на институцията. Новото законодателство, неофициално договорено между евродепутатите и румънското председателство на Съвета на ЕС (държавите членки) през февруари, беше прието с 474 гласа \"за\", срещу 47 гласа \"против\" и 11 гласа \"въздържал се\". То изисква емисиите на въглероден диоксид от тежкотоварни автомобили като камиони и тирове да бъдат намалени с 30% до 2030 г. с междинна цел за намаляване от 15% до 2025 г. Също така до 2025 г. производителите ще трябва да гарантират, че поне 2% от пазарния дял от продажбите на нови превозни средства идват от превозни средства с нулеви и ниски емисии. Целта е да се противодейства на постоянно нарастващите емисии от пътния транспорт, от които около една четвърт се дължат на тежкотоварните превозни средства. Европейската комисия ще трябва през 2022 г. да предложи нови цели за периода след 2030 г. в съответствие с Парижкото споразумение за климата. Съветът трябва официално да одобри текста, преди той да влезе в сила. Тежкотоварните автомобили са отговорни за 27% от емисиите на въглероден диоксид от пътния транспорт и почти 5% от емисиите на парникови газове (по данни от 2016 г.). От 1990 г. насам емисиите на тежкотоварни автомобили са се увеличили с 25% - главно заради увеличението на автомобилния товарен превоз. Очаква се те да продължат да се увеличават, ако не се приемат и приложат нови политики.", "date": "2019.04.19", "title": "ЕС се доближи до първото си законодателство за намаляване на емисиите от камиони"}
{"url": "https://www.dnevnik.bg/bulgaria/2019/04/19/3422113_kratki_novini_muj_zagina_pri_pojar_v_ruse/", "text": ". Експертите вече са изготвили предписание за спешно укрепване и реставрация на хуманитарна гимназия \"Св. св. Кирил и Методий\", която е паметник на културата, но реакция няма, съобщава Би Ти Ви. Родителите на децата, които учат в сградата, са притеснени и се опасяват от инциденти. Гимназията е на 170 години и ремонт не е правен. Днес в него се помещава и основно училище \"Княз Александър I\". Пръв главен учител на гимназията е бил Найден Геров, а преподаватели са били Йоаким Груев, Петко Каравелов, Петко Славейков и Златю Бояджиев. Според кмета на район \"Централен\" Георги Стаменов тази година е предвидено при възможност община Пловдив да задели средства, за да се стартира проект за възстановяване на сградата. Мъж загина при пожар в Русе Огънят е възникнал в къща, обитавана от клошари, съобщава Би Ти Ви. Една жена е била спасена, а пожарникарите са се борили със стихията 7 часа. В къщата е имало боклуци, които са възпрепятствали гасенето на пожара.", "date": "2019.04.19", "title": "Кратки новини: Мъж загина при пожар в Русе"}
{"url": "https://www.dnevnik.bg/bulgaria/2019/04/19/3422125_novite_pensioneri_shte_vkljuchvat_v_pensiiata_si/", "text": "Парламентът прие промените в Кодекса за социално осигуряване на първо четене, с които разреши на новите пенсионери да включват в изчисляването на пенсията си дохода за трите най-благоприятни години преди 1997 г., съобщава \"Фокус\". Законопроектът беше внесен от групата на ГЕРБ. Настоящото законодателство не даваше право на избор, който след протести сега отново се въвежда. Ако тези промени днес не бяха приети, в изчисляването на новите пенсии нямаше да се включват три последователни избрани от хората години от последните 15 години осигурителен стаж до 1 януари 1997 г., както и осигурителният доход в периода 1 януари 1997 до 31 декември 1999 г. С новите текстове се дава възможност на бъдещите пенсионери при подаване на заявление за отпускане на пенсия след 31 декември 2018 г. да изберат размера на пенсията им да бъде определен с индивидуален коефициент, изчислен по стария ред. Това означава, че ще могат да включат дохода за тези три най-благоприятни години преди 1997 г. и на целия доход от 1 януари 1997 г. до пенсионирането им. До 1 януари 2023 г. хората ще могат да избират по коя методика да се пенсионират. По сегашния закон от 1 януари пенсиите се изчисляват на базата на осигурителния принос след 2000 г. като не се вземат предвид трите най-благоприятни години от преди 1997 г., както беше досега, нито приносът между 1997 и 1999 г. Идеята за промяната беше да не търсят хората стари документи от заличени фирми, в които някога са работили, а и да се избегнат злоупотребите с надути заплати на шефове на фалирали банки и източени фирми, осигурявали се на твърде високи суми в годините, в които таван на пенсията не е съществувал. Сега обаче анализ на НОИ показа, че около 30% от кандидат пенсионерите по новата формула ще получат по нисък индивидуален коефициент, което е твърде вероятно да доведе и до по-ниска пенсия. След обществено недоволство и по  нареждане на премиера Бойко Борисов  управляващите предложиха гласуваните днес нови текстове, които отново дават възможност за избор на бъдещите пенсионери.", "date": "2019.04.19", "title": "Новите пенсионери ще включват в пенсията си дохода за трите най-благоприятни години преди 1997 г."}
{"url": "https://www.dnevnik.bg/politika/2019/04/19/3422128_parlamentut_izbra_anna_aleksandrova_za_predsedatel_na/", "text": "Две седмици, след като предишният титуляр Данаил Кирилов стана министър на правосъдието, парламентът избра депутата от ГЕРБ Анна Александрова за председател на правната комисия в Народното събрание. Анна Александрова е юрист, депутат е вече втори мандат и досега бе член на правната комисия. Досега не е била \"говорител\" на ГЕРБ по правни въпроси и не е разпознаваема за широката общественост. Първоначално за наследник на Кирилов начело на една от най-важните комисии в парламента се обсъждаха Димитър Лазаров и Десислава Атанасова от ГЕРБ, но по неофициална информация те не са искали да заемат поста. От \"Обединени патриоти\" коментираха пред \"Дневник\", че оставят на големия коалиционен партньор да избере председател на една от най-важните комисии в парламента, тъй като квотата е на ГЕРБ. От \"Атака\" искаха комисията да бъде оглавена от зам.-председателя на парламента Явор Нотев. Днес парламентът избра Валентин Николов от ГЕРБ за председател на комисията по енергетика, след като Делян Добрев подаде оставка заради имотните скандали.", "date": "2019.04.19", "title": "Парламентът избра Анна Александрова за председател на правната комисия"}
{"url": "https://www.dnevnik.bg/detski_dnevnik/2019/04/19/3422129_ot_septemvri_shte_se_spira_mesechnata_pomosht_za_dete/", "text": "Парламентът окончателно реши днес да се спира за една година месечната помощ за дете при пет неизвинения отсъствия от училище за съответния месец. Същата мярка ще се прилага при тридневно отсъствие без извинителна причина от предучилищна група. Промените са в Закона за социално подпомагане и са по инициатива на ГЕРБ с мотив да се намалят броят на отпадащите ученици и неграмотността. Измененията влизат в сила три месеца след обнародването им в Държавен вестник или за следващата 2019/2020 учебна година. Помощта за първокласници, чийто размер в момента е 250 лева, да се изплаща на два транша, а не в началото на годината, както е в момента, реши още парламентът на първо гласуване. Втората част от сумата ще се получава, ако детето продължи образованието си във втори клас.", "date": "2019.04.19", "title": "От септември ще се спира месечната помощ за дете с пет неизвинени отсъствия"}
{"url": "https://www.dnevnik.bg/evropa/2019/04/19/3422137_zaradi_sporen_plan_na_upravliavashtite_rumunskiiat/", "text": "Румънският правосъден министър Тудорел Тоадер предложи оставката си, след като не прокара спорна мярка, за която Брюксел предупреди, че ще наруши стандартите на ЕС за върховенството на закона, предаде \"Политико\". Лидерът на управляващата Социалдемократическа партия Ливиу Драгня поиска Тоадер да издаде спешен указ във връзка с Наказателния кодекс, въвеждайки промени, с които да се намали давността за редица престъпления. Според Драгня и други членове на партията указът е необходим, за да се приведе Наказателният кодекс в съответствие със скорошно решение на Конституционния съд. Критиците обаче са на мнение, че от него може да се облагодетелстват политици, сред които и самият Драгня, който бе осъден миналата година на три години и половина затвор за подстрекаване към злоупотреба с власт. Той обжалва присъдата си. Европейската комисия отправи предупреждение за плановете на румънското правителство, а САЩ, Германия, Франция и девет други държави  предупредиха Румъния  да не приема извънредното законодателство, което може да доведе до отслабване на правосъдната й система и на възможностите за борба с корупцията. Социалдемократите официално оттеглиха политическата си подкрепа от Тоадер в сряда, след като той обяви, че за него няма извънредна ситуация, заради която да издаде указа. Това го принуди да предложи оставката си на премиера в четвъртък. \"Мисля, че господин Тоадер ни измами\", каза Драгня в телевизионно интервю по-рано този месец. \"През януари казваш, че ще приемеш извънреден указ, вдигаш скандал до небесата, ние сме мишена за куршуми отвътре и отвън, и след това казваш, че няма извънредна ситуация\", коментира Драгня по повод решението на Тоадер да не издава указа. Тоадер стоеше зад отстраняването на бившия ръководител на Националната дирекция за борба с корупцията в Румъния Лаура Кодруца Кьовеши и насърчаваше още мерки, които Брюксел смяташе, че заплашват борбата срещу корупцията в страната. Румънският президент Клаус Йоханис трябва да одобри оставката на Тоадер. Той каза, че ще даде отговор в началото на следващата седмица.", "date": "2019.04.19", "title": "Заради промени в Наказателния кодекс румънският правосъден министър предложи оставката си"}
{"url": "https://www.dnevnik.bg/sviat/2019/04/19/3422140_libiiskoto_pravitelstvo_spria_sutrudnichestvoto_s/", "text": "Военният генерален прокурор на международно признатото либийско правителство на националното съгласие (НС) издаде заповед за задържане на маршал Халифа Хафтар, който започна настъпление към столицата Триполи, предаде \"Франс прес\". Прокурорът е наредил да бъдат задържани Хафтар и шестима негови офицери по обвинение  в нанасяне на въздушни удари по цивилни квартали и обекти . На 11 април Либийската национална армия на маршал Хафтар издаде заповеди за задържане на премиера на ПНС Файез ас Сарадж и някои представители на правителството му, припомня АФП. Вътрешното министерство на ПНС обвини Франция, че подкрепя Хафтар, и заяви, че ще прекрати сътрудничеството си с Париж, предаде \"Ройтерс\". Прекратява се всякакво сътрудничество с Франция по двустранни споразумения в сигурността, се казва в изявление на министерството. Франция заяви, че подкрепя ПНС в Триполи. \"Както вече сме заявявали няколко пъти, Франция подкрепя законното правителство на премиера Сарадж и посредничеството на ООН за политическо решение в Либия, което включва всички ангажирани страни. Легитимният събеседник на президента (Еманюел Макрон) е премиерът Сарадж, с когото президентът разговаря днес, за да потвърди подкрепата си\", каза представител на френското президентство.", "date": "2019.04.19", "title": "Либийското правителство спря сътрудничеството с Франция и поиска да задържи Хафтар"}
{"url": "https://www.dnevnik.bg/video/2019/04/19/3422150_video_papa_francisk_izmi_krakata_na_12_zatvornici/", "text": "Папа Франциск за пети път отслужи литургия на Велики четвъртък в затвор, където изми краката на 12 затворници в Рим в знак на \"братство и служение\", предаде \"Франс прес\". Папата бе горещо аплодиран от около 200 затворници при пристигането си в затвора във Велетри на 40 км югоизточно от Рим. След кратка проповед 82-годишният папа коленичи с помощта на двама сътрудници, за да измие и целуне краката на 12 затворници - девет италианци, един бразилец, един котдивоарец и един мароканец. Франциск напомни, че навремето този жест се е изпълнявал от роби при идването на гост в някой дом. Той посъветва всички затворници да извършват помежду този \"братски жест\", който днес се изпълнява от епископите. \"Всеки трябва да е слуга на другите, най-големият трябва да служи на най-малкия. Не бива да има доминиране, навредяване, унижаване на другите\", каза папата. В християнската религия на Велики четвъртък Христос измива краката на апостолите и въвежда светото причастие на Господната вечеря.", "date": "2019.04.19", "title": "Видео: Папа Франциск изми краката на 12 затворници"}
{"url": "https://www.dnevnik.bg/evropa/regioni/2019/04/19/3421214_chovekut_na_pokriva_koito_predpochita_da_investira_v/", "text": "Смелост. Това е ключовата дума за Стефан Шоселов. \"Без риск няма успех. Нещата обаче стават с умерен риск. Преценяваш възможностите, пазарите и тръгваш смело напред\", казва той. Шоселов е важно име в старозагорския бизнес, разказва \" Капитал \". Той регистрира първата частна фирма в града през 1989 г. След като пробива в Германия, днес неговата \"Новотехпром\" работи предимно за българския пазар, за който са предназначени 70% от произведената продукция. Покривните конструкции и стенни профили на старозагорската компания покриват 85% от нуждите на строителството на търговски и индустриални обекти в България. С тях са изградени по-голямата част от търговските хипермаркети, индустриалните, логистичните и спортните бази, както и много селскостопански обекти в страната. Стефан Шоселов оглавява бизнес организации и участва в обществения живот на Стара Загора. Председател е на КРИБ, начело е на борда на директорите на Индустриална зона \"Загоре\", зам.-председател на Конфедерацията на работодателите \"Тракия\" в Южна България, активен член на Клуба на работодателите. Казва, че намира време за всичко това, защото вярва, че България има добър потенциал, който трябва да се развие през следващите години. История Пазарният глад е това, което движи разрастването на бизнеса на Шоселов. Той стартира преди 30 години като вносител на индустриална и климатична техника. \"Постепенно обаче нашите клиенти поискаха да внасяме и термоизолационни панели, защото една хладилна камера се състои от хладилни агрегати и термоизолационни панели. По този начин станах представител на ThyssenKrupp и започнах да внасям от тях термоизолационни панели, тъй като на територията на Балканите все още нямаше такива производители\", казва той. Следващият глад е за окантващи профили, с които се закопчават панелите на хладилното съоръжение. Така постепенно предприемачът започва да внася метал и оборудва самостоятелно производство. Един от ключовите моменти в кариерата му е решението да инвестира в Германия. Това се случва по времето на управлението на Жан Виденов. \"Икономическата ситуация тук беше ужасна\", обяснява Шоселов. Инвестицията му е в бивш автосервиз близо до Динслакен, който той превръща в логистичен склад - общо около 250 хил. германски марки. Това обаче му дава достъп до германски контакти и връзка с местния бизнес, което се оказва безценно в бъдеще. \"Ако си коректен и веднъж влезеш в тази верига на германския бизнес, нещата стават много по-лесни\", казва той. Така десет години по-късно, когато ThyssenKrupp затварят завода си в Динслакен, му предлагат съвместна инвестиция в България. Шоселов отказва, защото обемът, който търси световният концерн (1.2 млн. кв.м годишно), е непосилен за местния пазар според него. Вместо това той изкупува част от линиите на затворения завод и ги изнася в България. Центърът в Германия затваря врати преди около година, когато бизнесменът решава да се съсредоточи изцяло върху работата в България. \"Цялата ми печалба е реинвестирана тук\", обяснява той решението си. Днес \"Новотехпром\" разполага с логистичен център в Австрия, който подпомага търговската дейност на компанията. За работата там се грижи дъщерята на предприемача - Антония. Синът му Радослав пък е икономически директор на компанията в България и пръв помощник в бизнеса. Държи и 10% в компанията, като естествено основният пакет от 90% е на бащата. Рискът и успехът Днес, когато се връща назад , за да проследи пътя си, Шоселов казва, че определено смелостта е това, което му е помогнало. Другото важно условие според него е да не се отчайваш от неуспехите, а успехите да те мобилизират за повече работа. Имал е много трудни моменти в бизнеса си. Така, например по време на икономическата криза през 2008 г. губи 2.5 млн. евро. \"Цената на металите падна рязко, започнах да продавам под 150 евро на тон от покупната цена. Това, че предприех смело тази стъпка и продадох голяма част от стоката си, намалих загубите наполовина, иначе те щяха да стигнат до 5 млн. евро, казва Шоселов. Точно по това време фалират и много големи строителни фирми в България. Фирмата оцелява и оборотът на \"Новотехпром\" за 2018 г. е 40 млн. лева, като бележи ръст от 6-7%. В публикувания консолидиран отчет за 2017 г. се виждат приходи от дейността от 37 млн. лв., което е с над 9 млн. лв. повече от постигнатото предходната година. Печалбата също е възходяща - от 3 на 4 млн. лв. за 2017 г. Сив сектор - ниски заплати На срещата с бизнеса на \"Капитал\" миналата година инвеститорът обясни, че единственият начин хората да се върнат в градове като Стара Загора е вдигането на заплатите на приемливо равнище. От бизнес гледна точка това го притеснява, защото непрекъснатият ръст вдига разходите му. От друга, той има отговор на въпроса. \"В момента калкулираме за нацепването на тон метал 30 лв., а за разкрояване на листове - 20 лв. Същите неща в Германия ще бъдат съответно около 90 и 60 евро. Има как да вдигнем стойността на услугата, на нашата продукция веднага.\" Това ще резултира според него в моментално вдигане и на заплатите на работниците му. Проблемът обаче, казва той, е сивият сектор. Шоселов дава пример с редица малки производства, които работят на сиво или дори на черно и свалят цените непрекъснато, защото си спестяват дължими суми. Това е нелоялна конкуренция и тя сваля цените, казва той. Ако държавата реши този проблем, неговият бизнес ще вдигне стойността на някои услуги, което ще бъде последвано от увеличение и на заплатите. Производство \"Новотехпром\" разполага с пет производствени бази. Три от тях се намират в местността Голеш край Стара Загора и имат обща производствена и складова площ от 50 дка. През последните години компанията активно използва европейските субсидии, за да модернизира изцяло производството си, да автоматизира и роботизира част от производствените процеси. Усвоените средства, по-голяма част от които по програма \"Конкурентоспособност\", са от порядъка на 8 млн. лева. \"Конкуренцията в Европа е много голяма и ако не се използват европейски програми, времето за възвръщане на инвестицията става прекалено дълго\", казва Шоселов. С машините, които е закупила фирмата му през 2018 г. и началото на 2019 г., е успял да увеличи с 30% производителността на труда и да намали с 40% разходите за електроенергия при производството на т.нар. окантващи профили. Всеки месец \"Новотехпром\" внася около 3000 тона метал, за да изпълни поръчките на своите клиенти. Работи с доставчици от Италия, Австрия, Австралия и Южна Корея. Прави богата гама от трапецовидни и вълнообразни метални профили. Така клиентът има възможност да получи всичко необходимо от една ръка. Стефан Шоселов се гордее, че притежава най-модерното оборудване за това производство в Европа. На една производствена линия в \"Новотехпром\" работят само двама души, а излизат по 1 тон готови профили на минута. В предприятието работят 100 души. Плановете на Шоселов са и през 2019 г. да използва възможностите на програма \"Конкурентоспособност\", като закупи нова линия за производство на покривни елементи – метални керемиди. Общата инвестиция в този проект ще бъде в размер на около 900 хил. лв. Опит по проекти с европейско финансиране Компанията има до момента четири успешни проекта по европейските програми, като повечето от тях са минали петгодишния период на мониторинг от управляващия орган. Първият проект на \"Новотехпром\" е от 2013 г. по ОП \"Развитие и конкурентоспособност на българската икономика\" и е на стойност 515 584 лв. Той дава възможност на старозагорското предприятие да закупи и внедри в производството си профилираща линия за производство на студено огънати профили с височина от 18 до 50 мм, както и линия за производство на гама профили.  Следващият проект е по същата програма и е насочен към подобряване на конкурентните предимства и пазарните позиции на \"Новотехпром\". Инвестирани са в производството 999 147 лв., като основният актив е линия за дълбоки трапецовидни профили . Следва проект по ОП \"Развитие на конкурентоспособността на българската икономика. Инвестиции за подобряване на енергийната ефективност\". Благодарение на този проект \"Новотехпром\" закупува линия за студено огънати трапецовидни профили, устройство за пакетиране на листов материал, както и товарна инсталация за битова, гореща вода. Инвестираните по проекта средства са в размер на 515 000 лева. Опирайки се на добрия опит, придобит по европейските проекти, \"Новотехпром\" днес разработва проект за подобряване на енергийната си ефективност по ОП \"Иновации и конкурентоспособност 2014-2020 година\". Той е на стойност 557 000 лева и дава възможност на предприятието да закупи огъваща машина, абкант преса, въздушен гейтов компресор и автоматизирана система за мониторинг на енергопотреблението. Ефектът от европейските пари След внедряването на модерните линии за производство, закупени с помощта на европейските средства, \"Новотехпром\"успява да се нареди сред най-добрите производители на студено огънати метални профили на покриви и стени в Европа. \"Благодарение на реализираните инвестиции по европейските проекти спряхме на 100% вноса на подобни профили от Западна Европа. Преди тези профили се внасяха в страната предимно от Германия\", казва предприемачът. Според него ефектът от европейските програми за България е особено важен в периода 2008-2009 г. - времето на икономическата криза. Тогава те са основен източник за инвестиции в икономиката и дават възможност за създаване на нови работни места. Благодарение на средствата, които българският бизнес получи по европейските програми, увеличихме и износа на страната ни, казва Стефан Шоселов. \"През 2018 г. се отчита повишение на износа с близо половин процент, като очакваме в продължителен план още по-голям ръст като резултат от по-високата производителност на труда и ефективността на производствения процес в България\", допълва Шоселов. Според него, ако българският бизнес успее да увеличи производителността на труда чрез ефективност в производството, това ще даде добра възможност за значително увеличение на заплатите. Така голяма част от хората, отишли да работят в чужбина, ще се завърнат в страната си. Препоръката на собственика на \"Новотехпром\" е фирмите, които са реализирали успешно европейски проекти и продължават да разширяват производствения си капацитет в направлението, в което работят, да имат възможност да набират повече точки при кандидатстване по европейските програми. \"Има и фирми, които закупуват машини със средства по европейски проекти, държат ги по складовете и след преминаването на периода на мониторинг от страна на управляващия орган ги продава\", казва Шоселов. Според него тази практика трябва да бъдат ликвидирана, за да могат работещите фирми да получат още по-добри възможности. Клиентите С конструкции на старозагорската фирма са изградени около 80% от магазините \"Кауфланд\", всички магазини \"Джъмбо\", големите логистични бази на \"Лидл\", столичната зала \"Арена Армеец\", халетата на бившия автомобилен завод в Ловеч. Почти няма голям обект в България, в който да не присъстваме с нашите покривни и стенни профили, казва с гордост Шоселов. Извън България \"Новотехпром\" продава в Румъния, Македония, Косово, Гърция, Турция. От тази година фирмата ще започне производството и на метални керемиди, които навлизат все повече в строителството на еднофамилни и жилищни кооперации и в България. Сега българските строители разчитат на вносни метални керемиди предимно от Румъния.", "date": "2019.04.19", "title": "\"Човекът на покрива\", който предпочита да инвестира в Стара Загора вместо в Германия"}
{"url": "https://www.dnevnik.bg/biznes/2019/04/19/3422151_vlastite_na_iran_i_bulgariia_se_dogovariat_za_direktni/", "text": "Българските и иранските авиационни власти ще преговарят за изменение на действащата спогодба за въздушен транспорт и за бъдещата директна линия между двете страни. Това съобщи Министерството на транспорта като резултат от проведеното заседание на българско-иранската междуправителствена комисия. И от двете страни имало интерес да се възобнови и международният автомобилен транспорт на пътници между тях. Заради възстановяването на американските санкции срещу Иран, с които се съобразиха и западните държави, западноевропейските авиокомпании прекратиха полетите си до Техеран през есента на 2018 г. Ръководителят на иранската делегация и министър на пътищата и градоустройството Мохаммад Еслами казал по време на заключителната сесия, че създаването на въздушен мост ще помогне на търговските отношения, туризма и ускоряването на възможностите за инвестиции. За директни полети с Иран заговори лидерът на \"Атака\" Волен Сидеров при посещението си в Техеран точно преди година. През март 2018 г. след 27 г. прекъсване бяха възстановени полетите Техеран - Белград. В рамките на заседанието са подписани меморандуми за сътрудничество в икономиката; акредитацията, пристанищата и морския транспорт, метеорологията, пощите, както и за взаимодействие между търговските палати на двете страни. До шест месеца ще бъде проведена заключителната експертна среща за приключване на проекта на споразумение за международния транспортен и транзитен коридор Персийски залив – Черно море, е обявил Желязков, съобщи пресцентърът му.", "date": "2019.04.19", "title": "Властите на Иран и България се договарят за директни полети София - Техеран"}
{"url": "https://www.dnevnik.bg/zelen/2019/04/19/3422132_nov_uchenicheski_protest_sreshtu_promenite_v_klimata/", "text": "В София за втори пореден месец младежи протестират с искания за сериозни действия срещу промените в климата. Днес от 13 ч. протестът ще бъде пред паметника на Алеко Константинов в началото на пешеходната част на бул. \"Витоша\" и отново е организиран от българската част на глобалната младежка инициативи \"Петъци за бъдеще\" (Fridays for Future Bulgaria). \"Ще продължим да излизаме на улиците и следващия петък с призив \"Да спасим нашето бъдеще\"!\", заявяват организаторите на  събитието във \"Фейсбук \". Те припомнят, че началото на глобалната ученическа и студентска инициатива \"Петъци за бъдеще\" започна от личния протест на Грета Тунберг в Швеция миналото лято. В климатичните протести днес ежеседмично се включват хиляди души в повече от 1600 града в над сто страни. Досега в София младежите протестираха пред сградата на Столичната община, като около малцината ентусиасти-организатори от началото (виж  тук ) постепенно се събират повече младежи и ученици (повече  тук ). Няколко месеца по-късно от Сидни до Брюксел и от Берлин до Хага и Лондон  хиляди ученици и гимназисти  откликват на нейния ежеседмичен призив за стачка в защита на климата, като излизат на улиците с лозунги, призоваващи \"да спасим нашето бъдеще\".", "date": "2019.04.19", "title": "Нов ученически протест срещу промените на климата ще има в София"}
{"url": "https://www.dnevnik.bg/sviat/2019/04/19/3422161_trump_e_negoden_za_dlujnostta_i_drugi_amerikanski/", "text": "Специалният прокурор Робърт Мюлър е разкрил обхвата на историческа руска кампания за саботиране на президентските избори в САЩ през 2016 г. и подробно е описал как американският президент Доналд Тръмп е положил неистови усилия да осуети федерално разследване, застрашаващо неговото управление, пише в. \"Ню Йорк таймс\". Оповестената  редактирана версия на доклада на Мюлър  показва, че неговият екип усилено се е опитвал да реши дали действията на Тръмп представляват престъпно възпрепятстване на правосъдието. В крайна сметка работещите по разследването прокурори са преценили да не повдигат обвинения срещу президента, изтъквайки множество правни и фактически ограничения, но очевидно са отказали да го оправдаят и са намекнали, че може би Конгресът трябва да уреди въпроса, отбелязва американското издание. Дългоочакваният доклад разкрива, че Тръмп е бил избран за президент с помощта на чуждестранна сила, и изброява множество срещи между негови съветници и руснаци, опитващи се да окажат влияние върху кампанията и президентския преходен екип. Мюлър е стигнал до извода, че няма достатъчно доказателства, за да се прецени, че Тръмп или негови сътрудници са участвали в престъпен заговор с руснаците, въпреки че неговият предизборен щаб е приветствал усилията на Кремъл за саботаж и е \"очаквал, че би могъл да се облагодетелства в изборен план\" от хакването и изтичането на имейли на демократите. След това, когато започнало федерално разследване по въпроса, президентът многократно се опитвал да му попречи, посочва \"Ню Йорк таймс\". Мюлър е описал 11 случая, в които Тръмп или неговият предизборен щаб са били въвлечени във възможно възпрепятстване на правосъдието, и е намекнал, че Конгресът може да преследва тези действия като престъпления, пише в. \"Гардиън\". В доклада от почти 450 страници, части от който останаха скрити за обществеността, специалният прокурор подробно е описал руските усилия за оказване на влияние върху президентските избори в САЩ през 2016 г. и отзивчивостта на кампанията на Тръмп посочва британското издание. Президентът се опита да представи заключенията в доклада като победа и оправдаване. Той отново определи разследването като \"измислица\" и каза, че \"това не бива никога повече са се случва на президент\". Тръмп написа в туитър - \"ИГРАТА СВЪРШИ\", и публикува обработена на фотошоп своя снимка на фон, напомнящ за филма \"Игра на тронове\". Лидери на демократите обаче отхвърлиха твърдението на Тръмп, че е оправдан. Председателят на правосъдната комисия на Камарата на представителите Джеролд Надлър каза, че докладът на Мюлър е \"написан вероятно с намерение да предостави на Конгреса пътна карта\" и че евентуални изслушвания за импийчмънт са \"възможен вариант\". Според Надлър \"сега Конгресът има отговорността да потърси сметка за действията на президента\", отбелязва \"Гардиън\". Тръмп се опита пръв да представи своята версия на събитията. Типично в негов стил, тя се състоеше от една-единствена дума, публикувана в туитър с главни букви: \"ОПРАВДАН\". Сега, когато стана обществено достояние редактираният вариант на доклада на Мюлър, се оказа - което не е изненада за никого, че в него пише точно обратното, изтъква в. \"Индипендънт\". Специалният прокурор пише в доклада си, че \"не стига до заключението, че президентът е извършил престъпление, но и не го оправдава\". В цялата суматоха около публикуването на доклада на Мюлър обаче е лесно да се пропусне същината. Тръмп очевидно е негоден за висшата длъжност, която заема. Той умишлено пренебрегва всички норми на съвременната американска демокрация и няма почти никакво уважение към конституционното право. Но все пак засега не е признат за виновен в престъпление - още повече в \"тежко престъпление или нарушение\", което може да гарантира отстраняването му от поста, коментира британското издание.", "date": "2019.04.19", "title": "\"Тръмп е негоден за длъжността\" и други американски коментари за доклада на Мюлър"}
{"url": "https://www.dnevnik.bg/sport/2019/04/19/3422142_kak_unai_emeri_uspia_da_zapishe_nai-uspeshniia_start_v/", "text": "Преди година \"Арсенал\" заемаше шесто място в Англия и се бореше с разочарованието от това, че пропуска Шампионската лига за втори пореден сезон. Сега, 12 месеца по-късно, тимът е четвърти във Висшата лига и при пет оставащи мача има повече точки, отколкото имаше в актива си в края на миналия сезон. Освен това \"артилеристите\" са на полуфинал в Лига Европа и мечтаят за първи европейски трофей от 1994 година насам. Всичко това се дължи на един човек – Унай Емери. Баският специалист дойде с трудната задача да замени Арсен Венгер, който води отбора 22 години, и десет месеца по-късно е любимец на феновете. С ограничени възможности и минимални пари за трансфери той преобрази отбора си, запазвайки го от характерните кризи от предишните сезони. В личен план Емери също има с какво да се гордее. В  двубоя с \"Наполи\"  в четвъртък вечер той записа своя 50-и мач начело на \"артилеристите\". И благодарение на успеха на \"Сан Паоло\" Емери стана мениджърът с най-много победи в първите 50 двубоя начело на \"Арсенал\" - 32. Победите му са с четири повече от тези на легендарния Джордж Алисън (водил \"Арсенал\" между 1934 и 1947 г.). Предшественикът му Венгер има 23 победи в първите си 50 мача. Изгледи за купа и място в топ 4 \"Не очаквайте чудеса от \"Арсенал\" в първия сезон на Емери\", каза през миналото лято легендата на \"артилеристите\" Йън Райт. Славният нападател от 90-те години на ХХ век призова за търпение към испанския специалист, който имаше много тежка задача заради сянката на Венгер. Още в началото обаче Емери отказа да се примири със занижените критерии. Въпреки много успешната ера на Венгер, белязана от 17 трофея и безпрецедентното спечелване на титлата без загубен мач (2004 г.), в последните години \"Арсенал\" на французина беше свалил летвата. За \"артилеристите\" по-важно беше да са в топ 4 в класирането (пропуснато в последните два сезона) и да са на финансова печалба. Въпреки трудното начало със загуби от \"Манчестър сити\" и \"Челси\" Емери успя да стабилизира отбора си. Той записа серия от 22 мача без загуба (най-добрата от сезона на непобедимите насам) и освен това успя да убеди футболистите в своите методи. Макар тимът да се представя много убедително на своя \"Емиратс\" и да изравни 21-годишен рекорд за домакински победи наскоро, тимът показа колебания извън Лондон. В последните седем дни Емери успя да стабилизира и това, като \"Арсенал\" записа две много важни победи далеч от дома. Успехът над \"Уотфорд\" в понеделник беше едва втори като гост във Висшата лига от 29 януари насам. Той остави \"артилеристите\" в полпозишън в борбата за топ 4. \"Сега всичко зависи от нас. Пред преките ни преследвачи сме и беше много важно да победим \"Уотфорд\". Отборът не беше уверен в последно време като гост, но успя да превъзмогне тези проблеми\", каза Емери. Само три дни по-късно \"Арсенал\" постигна нещо още по-трудно, след като надви \"Наполи\" в неговия дом. \"Артилеристите\" станаха едва вторият отбор, направил това през сезона след \"Ювентус\". \"Горд съм от отбора и поведението на момчетата. Те показаха, че свикват да играят срещу големи отбори в обстановка на големи мачове и това не ги притеснява. Ние се доказваме на големите сцени с всеки изминал мач\", коментира испанецът след успеха на \"Сан Паоло\". В полуфиналите в Лига Европа  \"Арсенал\" ще срещне \"Валенсия\"  - един от бившите тимове на Емери. Баскът водеше \"прилепите\" между 2008 и 2012 г., като записа три поредни трети места в Ла Лига. Голямата цел на баска остава спечелване на Лига Европа още веднъж. Той има три купи в турнира със \"Севиля\" (2013-14, 2014-15, 2015-16), а четвърти триумф ще го направи най-успешния треньор в историята на надпреварата. Сравненията с Венгер \"Не искам да ме сравняват с Арсен Венгер, защото той даде много на \"Арсенал\". Благодаря на Арсен за неговото прекрасно наследство, но сега за клуба идва нов период\", каза Емери при представянето си на \"Емиратс\". Сравненията нямаше как да бъдат пропуснати, след като французинът прекара 22 години начело на клуба. Сред феновете имаше и немалко притеснение, гледайки какво се случи в \"Манчестър юнайтед\" след напускането на сър Алекс Фъргюсън. Най-успешният английски отбор беше воден от легендарния шотландец 26 години, а след напускането му през 2013 г. изпадна в криза, от която едва сега опитва да излезе. Емери избегна този сценарий, като не се притесни да прави промени. Методите му дадоха резултати и още след 30-ия кръг във Висшата лига \"Арсенал\" имаше с 12 точки повече от същата фаза преди година. Тимът затвърди прогреса си с двойно повече спечелени точки срещу тимовете от топ 6. Вкараните голове също са значително повече сега в сравнение със същия период преди година. Баскът има девет победи повече от Венгер в първите си 50 мача начело на \"Арсенал\", но и с една загуба повече от французина (11 срещу 10). Осезаема е и разликата при вкараните голове: 94 за Емери (средно по 1.94 на мач) и 88 за Венгер (средно по 1.76 на мач). Все пак \"Арсенал\" на французина е този с по-добрите показатели в защита, защото има само 46 допуснати гола в първите си 50 мача. Резултатът от по-малко от гол, допуснат на мач, се дължи до голяма степен на защитата, която Венгер наследи от Джордж Греъм, с карето Тони Адамс, Стив Боулд, Мартин Киоун и Лий Диксън. В това отношение защитата, която Емери наследи от Венгер, логично отстъпва с получени 53 гола в 50 мача. \"Арсенал\" доказа развитието си - мисля, че няма две мнения по този въпрос. Каквото и да се случи оттук до края на сезона, Емери заслужава похвали за стореното с отбор, който сериозно отстъпва по класа на останалите претенденти в Англия. Мисля, че постигнатото се дължи най-вече на неговите треньорски умения и на тактическите му решения в хода на сезона\", каза бившият играч на \"Арсенал\" Джордж Хартсън в анализа си на двубоя с \"Наполи\".", "date": "2019.04.19", "title": "Как Унай Емери стана треньорът с най-добър старт в историята на \"Арсенал\""}
{"url": "https://www.dnevnik.bg/bulgaria/2019/04/19/3422105_citata_na_denia_kato_kmet_mi_beshe_neudobno_da_minavam/", "text": "Това заяви кметът на София Йорданка Фандъкова в ефира на Би Ти Ви. Повод за коментара ѝ стана вече емблематичният ремонт на централната софийска улица, съпроводен с много скандали. \"Вниманието към този обект е обяснимо, докато не приключат дейностите, той е строителна площадка, настилките ще се пренареждат, докато не стане както трябва\" каза кметът. По думите й ремонтът трябва да приключи до края на май, а след този срок неустойката при забавяне е 200 хил. лв. на ден. \"Общо 15 са големите обекти за това лято, ще се работи през юли и август\", добави тя.", "date": "2019.04.19", "title": "Цитат на деня: Като кмет ми беше неудобно да минавам по \"Графа\""}
{"url": "https://www.dnevnik.bg/bulgaria/2019/04/19/3422169_prokuraturata_i_mvr_startirat_mashtabna_kampaniia/", "text": "Прокуратурата и МВР обявиха, че започват мащабна национална кампания срещу телефонните измамници и разпространиха два видеоклипа, за да предупредят за пореден път най-вече възрастните хора да не дават пари на непознати. \"Досега оценката е, че по случаите с телефонни измами се работи на парче. Най-високото ниво, до което се стигаше, беше мулета. Подходът вече е да се обхване цялата страна с оглед на това, че тези престъпления се извършват в различни градове в страната\", обяви по време на националното съвещание на МВР зам. главният прокурор Иван Гешев. Главният прокурор Сотир Цацаров посочи, че е необходима както системен подход и добри връзки с чуждите служби, така и превенция. \"Повтарящата се практика на телефонни измами, щетите и най-уязвимите групи показва и нещо друго – че трябва освен арести да се полагат и усилия за превенция\", добави главният прокурор. Националната кампания, която започна, е със съдействието на три телевизии, които са предоставили безвъзмездно кадрите, а Андрей Слабаков ги е обединил в два видеоклипа. \"Виждате колко е сърцераздирателно възрастните хора да си дават спестяванията. Видеоклиповете предупреждават хората, че полицията не взема пари и не участва в такива измами. До вчера възрастната жена до последно вярваше, че съдейства на полицията, и е в такъв филм, че трудно може да я изкара човек\", обясни премиерът Бойко Борисов. Повод за кампанията е и операция срещу една от най-големите престъпни групи за телефонни измами на територията на София, Велико Търново и Румъния. Задържани са петима българи \"мулета\", а в Румъния – още 6 души от най-високото йерархично ниво на групата, включително и ръководителят. В ареста са и 23-ма души, които постоянно набират различни телефонни номера в България. Те са от ниските нива на групата, каза Гешев. \"След анализ, извършен от правителството, главния прокурор и МВР в лицето на вътрешния министър, ми бе възложено да се повиши ефективността на работата срещу т.нар. ало-измами. Досега работата беше сегментирана по отделни случаи, свързани повече с нивото на т.нар. мулета, задържани на територията на цялата страна. Поставена бе задача да се насочим към цялото йерархично ниво и всички участници, за които тези измами са професия\", обясни още Гешев. По думите му голяма част от задържаните днес са български граждани от ромски произход. Те са добре интегрирани в обществото и това е видно от жилищата им и иззетите луксозни автомобили, с които разполагат. \"Този стандарт е завиден, но е укорим, ако е постигнат, и най-вероятно е така, с откраднати спестявания и с пари от пенсиите на българските възрастни хора. Досега държавата беше в дълг на тези хора, институциите могат да направят много повече в тяхна полза. Това е първата група задържани по цялото ниво на йерархията и се надявам при добрата работа с МВР проблемът да не е в тези потресаващи размери, както бе досега\", добави още Гешев. Главният секретар на МВР Ивайло Иванов посочи, че в акцията са участвали над 150 служители на МВР. Освен задържаните в Горна Оряховица много задържани има и в съседна Румъния. Задържаният организатор е български гражданин. Разследването е започнало през 2017 г. и е започнало от Велико Търново. Според данните досега измамите, извършени от тази група, са за над 2 милиона лева, съобщи главният секретар на МВР. Разследващите имат данни за около 6 случая, но има вероятност да бъдат събрани доказателства и за още. В Румъния са иззети стотици карти и румънски ваучери. В страната действат около 5-6 подобни групи. Задържаните са само български граждани – петима в България, общо около 30 - в Румъния, като високото ръководно ниво е от района на Горна Оряховица. Сред тях няма задържани в момент на извършване на измама, но има документирани доказателства за извършени измами назад във времето, дори през миналата седмица. \"Сигурно е, че това не са единствените хора, които мамят по телефона, задържаните са само от една от групите. В процеса на разследване по досъдебното производство предстои проверка на имущественото им състояние и ако се съберат доказателства, ще бъде изяснено има ли състав на престъплението \"пране на пари\", допълни Иван Гешев. Премиерът Бойко Борисов изрази надежда, че има законов механизъм, по който да бъде конфискувано имуществото на измамниците и по този начин парите да бъдат върнати на пострадалите.", "date": "2019.04.19", "title": "Прокуратурата и МВР започнаха мащабна кампания срещу телефонните измамници"}
{"url": "https://www.dnevnik.bg/razvlechenie/2019/04/19/3422167_rodjur_uoturs_prizova_madona_da_se_otkaje_ot/", "text": "Известният рок музикант и един от основателите на групата \"Пинк Флойд\" Роджър Уотърс написа коментар, публикуван от \"Гардиън\", по повод обявеното  участие на Мадона във финалите на \"Евровизия\"  в Израел и я призова да се откаже от този ангажимент. Уотърс, който отдавна е радетел за културния бойкот на Израел, казва, че решението на Мадона да пее в Израел \"повдига за пореден път пред нас фундаментално важни етични и политически въпроси, които да обмислим\". В  есето  със заглавие \"Ако вярваш в човешките права, Мадона, не пей в Тел Авив\" той твърди, че решението на организаторите на \"Евровизия\" конкурсът да се проведе в Израел е \"предателство към цялото човечество\". \"Някои близки музиканти, които наскоро имаха участия в Израел, казват, че го правят, за да строят мостове и да разпростират каузата на мира. Глупости. Да свириш в Израел е доходоносен концерт, но това само обслужва нормализирането на окупацията, апартейда, етническото прочистване, затварянето на деца в карцери, клането на невъоръжени протестиращи... всички тези лоши неща\", пише още Уотърс. Той коментира как подкрепата му за човешките права и критиката към израелското правителство за тяхното погазване често водят до обвинението, че той е антисемит. \"Това обвинение може да бъде използвано като димна завеса, която да отклони вниманието и да дискредитира онези, които осветяват израелските престъпления спрямо човечеството. Трябва да изтъкна, че аз подкрепям борбата за човешките права на всички потиснати народи навсякъде. Религията на потисника няма значение.\" В края на текста си той си припомня думите на майка си: \"Роджър, във всяка ситуация, почти винаги има правилен начин да постъпиш; просто помисли внимателно, независимо за какво е, и при всички положения обмисли всички възможни гледни точки, след което реши за себе си как е правилно да постъпиш и просто го направи.\" След това се обръща към младите участници в конкурса и \"всъщност всички млади хора, всъщност всички хора, които са и млади и стари, което включва и Мадона\" и ги призовава да прочетат Декларацията за човешките права на ООН. \"Преведена е на 500 езика, така че всеки да може да се запознае с нейните 30 члена. Ако ние всички се придържаме към тях, все още имаме шанс да спасим красивата си планета от нейното предстоящо разрушение.\"", "date": "2019.04.19", "title": "Роджър Уотърс призова Мадона да се откаже от участието в \"Евровизия\""}
{"url": "https://www.dnevnik.bg/analizi/2019/04/19/3422146_sudiiata_hinov_osudi_na_mulchanie_ne_samo_podsudimite/", "text": "Hиĸoгa нe cъм пpeдпoлaгaл, чe aĸo пyбличнo ce oбявя в зaщитa нa пpoцecyaлнитe пpaвa нa eдин oбвиняeм, вмecтo пoлзa, щe мy нaнeca cepиoзнa вpeдa. Зaтoвa, пpeдвapитeлнo мoля зa пpoшĸa oт пocтpaдaлитe. Дyмaтa ми e зa пpoмянaтa нa мяpĸaтa зa нeoтĸлoнeниe c пpиcъдaтa, пpoизнeceнa cpeщy Дecиcлaвa Ивaнчeвa и Билянa Πeтpoвa. He зa caмaтa пpиcъдa – пpизнaвaнeтo им зa винoвни и нaлoжeнoтo тeжĸo нaĸaзaниe. А caмo зa тoвa пpoцecyaлнo дeйcтвиe – мяpĸaтa зa пpoцecyaлнa пpинyдa \" зaдъpжaнe пoд cтpaжa\". He биx cи пoзвoлил дa ĸpитиĸyвaм ocъдитeлнaтa пpиcъдa, зaщoтo ĸaтo юpиcт c пpaĸтиĸa и ĸaтo cъдия, знaм oт личeн oпит ĸoлĸo мнoгo пoняĸoгa ce paзличaвa инфopмиpaнocттa нa oбщecтвoтo и мнeниeтo мy, cъcтaвeнo въз ocнoвa нa нeя, oт фaĸтичecĸaтa oбcтaнoвĸa, cъдъpжaщa ce \" в ĸopицитe нa дeлoтo\". Ho в ĸoнĸpeтния cлyчaй, пpoцecyaлнитe дeйcтвия пpи зaдъpжaнeтo нa oбвиняeмитe и взeтaтa мяpĸa зa нeoтĸлoнeниe cтaнaxa пoвoд зa пyбличeн дeбaт. Зaщoтo зa вcичĸи бeшe явнo, чe e пpexвъpлeнa вcяĸa гpaницa oтнocнo cпaзвaнeтo нa пpoцecyaлнитe им пpaвa, дo cтeпeн нa пpoизвoл, ĸoeтo бeшe ĸoнcтaтиpaнo в 40-cтpaничнoтo oпpeдeлeниe нa cъдиятa пo дeлoтo Xинoв, c ĸoeтo oтĸaзa дa ce пoдчини нa диĸтaтa на Aпeлaтивния cпeциaлизиpaн cъд. Дeйcтвиятa нa пocлeдния бяxa пpeцeнeни ĸaтo гpyбo нapyшeниe нa пpoцecyaлни нopми и oт пpoвepĸa, нaпpaвeнa oт тpимa въpxoвни cъдии, нaзнaчeнa oт пpeдceдaтeля нa BKC, ĸoeтo вмecтo нaлaгaнe нa диcциплинapни caнĸции oт cтpaнa нa Инcпeĸтopaта пpи BCC, дoвeдe дo oбвинeниe cpeщy Лoзaн Πaнoв, чe e нapeдил тaĸaвa пpoвepĸa. C eднa дyмa, cвидeтeли cмe на Taĸoвa e и пoвтopнoтo зaдъpжaнe нa пoдcъдимитe Ивaнчeвa и Πeтpoвa, c пpoизнacянe нa пpиcъдaтa, cлeд ĸaтo пъpвoнaчaлнaтa мяpĸa \" зaдъpжaнe пoд cтpaжa\" бeшe зaмeнeнa пpeди тpи мeceцa c дoмaшeн apecт, cлeд дpaмaтичнaтa cъдeбнa битĸa, oпиcaнa в peзюмe пo-гope, зa ĸoeтo изĸлючитeлeн пpинoc имa cъдия Xинoв. Ecтecтвeнo, тoй имa пpaвo пpи нecпaзвaнe ycлoвиятa или пpи пpoмянa нa oбcтoятeлcтвa дa пpoмeни тaзи мяpĸa, нo възниĸвaт мнoгo въпpocи във вpъзĸa c пpeдпocтaвĸитe и мoтивитe зa тoвa нeгoвo peшeниe (пpaвя yгoвopĸa, чe зa тяx cъдя пo мeдийни пyблиĸaции). Haлoжeнoтo мнoгo тeжĸo нaĸaзaниe c ocъдитeлнa, нo нe влязлa в cилa пpиcъдa, \"нe мoжe дa бъдe oтчитaнo oт peшaвaщия cъд\" ĸaтo ocнoвaниe зa пpoмянa нa мяpĸaтa – тaĸa e cпopeд TP /Тълкувателно решение/ № 3/15.11.2012г. пo TД № 3/2012 г.нa OCHK /Общото събрание на наказателните колегии на Върховния касационен съд/. Дopи в тoтaлитapнo вpeмe ce пpиeмa oт нaй-aвтopитeтния тoгaвa cпeциaлиcт пo нaĸaзaтeлeн пpoцec – aĸaдeмиĸ Cтeфaн Πaвлoв, чe oбвинeниeтo в тeжĸo yмишлeнo пpecтъплeниe нe e eдинcтвeният ĸpитepий зa пocтaнoвявaнe нa \"зaдъpжaнe пoд cтpaжa\", a \"и в тoзи cлyчaй тaзи мяpĸa мoжe дa нe ce взeмe, aĸo нямa oпacнocт oбвиняeмият дa ce yĸpиe, дa ocyeти paзĸpивaнeтo нa oбeĸтивнaтa иcтинa или дa извъpши дpyгo пpecтъплeниe\". Зaщo cъдия Xинoв ce oбъpнa нa 180 гpaдyca и зaчepĸнa вcичĸo oнoвa, зa ĸoeтo пoлoжи тoлĸoвa ycилия дa oбocнoвe и дoĸaжe нa Cпeциaлизиpaния aпeлaтивeн cъд, чe cĸaндaлнитe мy и пpoтивoзaĸoнни дeйcтвия, c ĸoитo oтмeни измeнeнaтa oт нeгo /Xинoв/ мяpĸa зa нeoтĸлoнeниe oт зaдъpжaнe пoд cтpaжa в дoмaшeн apecт, нe caмo ca пpoтивoзaĸoнни, нo гpaничaт c пpoизвoл? B пyбличнo извecтнитe мoтиви нямa ĸoнcтaтaция, чe пoдcъдимитe ca нapyшили изиcĸвaниятa ĸъм тяx пpи изпълнeниe нa мяpĸaтa зa нeoтĸлoнeниe дoмaшeн apecт. Tя e измeнeнa, зaщoтo пoдcъдимитe cчитaли, чe тexният apecт e нecпpaвeдлив и, ĸoeтo e ocoбeнo пoĸaзaтeлнo и зacлyжaвa cпeциaлнo внимaниe: A тpeтият пoдcъдим – Πeтĸo Дюлгepoв – нe ce пoлзвaл c тaĸaвa пoдĸpeпa, пopaди ĸoeтo нe e нeoбxoдимo зaдъpжaнeтo мy пoд cтpaжa. Bceĸи пoдcъдим, ĸoйтo oбжaлвa нaлoжeнaтa мy мяpĸa зa нeoтĸлoнeниe \"зaдъpжaнe пoд cтpaжa\", cчитa, чe тaзи мяpĸa e нecпpaвeдливa. Aĸo тoвa нeгoвo cyбeĸтивнo yбeждeниe ce пpeвъpнe в oбeĸтивнa пpичинa дa мy ce oпpeдeли пo-тeжĸa мяpĸa, тoвa e paвнocилнo нa oтĸaз дa мy ce пpизнae пpaвoтo нa oбжaлвaнe. A нaли и Bиe, г-н Cъдия, cъщo пpиexтe, чe нe e cпpaвeдливo пoдcъдимитe пoвeчe дa бъдaт в зaтвopa и caм пocтaнoвиxтe тaзи мяpĸa дa бъдe зaмeнeнa c дoмaшeн apecт? Дpyгият apгyмeнт, чe пoдcъдимитe ce пoлзвaли c пoдĸpeпaтa нa мнoгo xopa, нaпpaвo мe шoĸиpa, зaщoтo ниĸoгa нe cъм дoпycĸaл, чe пoдoбeн дoвoд мoжe дa cи пoзвoли eдин oбpaзoвaн и пpoфecиoнaлнo пoдгoтвeн юpиcт, ĸoйтo имa пpeдcтaвa зa eлeмeнтapни ĸoнcтитyциoнни пpинципи и зa пpaвaтa нa гpaждaнcĸoтo oбщecтвo в eднa мoдepнa, дeмoĸpaтичнa, eвpoпeйcĸa дъpжaвa. Πoдcъдимитe Ивaнчeвa и Πeтpoвa винaги ca ce пoлзвaли cъc cъчyвcтвиeтo и пoдĸpeпaтa нa мнoгo xopa, oт мoмeнтa нa cĸaндaлния и пpoтивoзaĸoнeн нaчин, пo ĸoйтo бяxa зaдъpжaни. Фaĸт, пpизнaт дopи oт Bac, г-н Cъдия, зaщoтo имeннo пopaди тoвa нaмaлявaтe глoбaтa нa Ивaнчeвa oт 20 000 нa 10 000лв. ĸaтo ĸoмпeнcaция зa вpeдитe, ĸoитo e пpeтъpпялa oт нeзaĸoннитe дeйcтвия пpи зaдъpжaнeтo и oбиcĸa. И нямa ĸaĸ дa нe гo нaпpaвитe, щoм ĸaтo дopи в дoĸлaдa нa Дъpжaвния дeпapтaмeнт нa CAЩ e пocoчeн ĸaтo пpимep зa пoлицeйcĸи пpoизвoл. и c тaзи ĸoмпeнcaция дeйcтвaтe пpeвaнтивнo в пoлзa нa дъpжaвaтa, ĸaтo зaĸoнocъoбpaзнo и нaxoдчивo ce oпитвaтe дa cпecтитe зa Бългapия пo-гoлямa глoбa oт ECΠЧ в Cтpacбypг. Ho ĸaĸвo oзнaчaвa, г-н Cъдия, чe пoдĸpeпaтa oт мнoгo xopa \"пocтaвя пoд pиcĸ cтpиĸтнoтo изпълнeниe нa дoмaшния apecт\"? Haдявaм ce, чe c тoвa нe иcĸaтe дa ĸaжeтe, чe тeзи, ĸoитo ги пoдĸpeпят, щe opгaнизиpaт бягcтвoтo им!? Bce пaĸ, тaзи oбщa фpaзa тpябвa дa бъдe дeшифpиpaнa – в мoтивитe нa eдин cъдeбeн aĸт тoвa oзнaчaвa дa ce пocoчaт ĸoнĸpeтнитe oпacнocти, a нe дa гaдaeм ĸaĸви ca тe. Изпълнeниeтo нa мяpĸaтa зa нeoтĸлoнeниe \"дoмaшeн apecт\" e peглaмeнтиpaнo в чл. 62 HΠK: \"Дoмaшният apecт ce cъcтoи в зaбpaнa oбвиняeмият дa нaпycĸa жилищeтo cи бeз paзpeшeниe o cъoтвeтния opгaн\". Hищo пoвeчe нe e ĸaзaнo в зaĸoнa. Tpябвa дa ce cпaзвa caмo тaзи зaбpaнa. Tя ce ĸoнтpoлиpa oт opгaнитe нa MBP / чл.62, aл.3 /. \"Cтpиĸтнo\" oзнaчaвa изoбщo дa нe ce нaпyщa дoмa или тoвa дa cтaвa cъc cпeциaлнo paзpeшeниe пpи нaлoжитeлни oбcтoятeлcтвa. Πpeз пoвeчe oт тpимeceчния дoмaшeн apecт нa пoдcъдимитe нe ca ĸoнcтaтиpaни нapyшeния. Toгaвa ĸaĸъв e тoзи pиcĸ oт зaбpaнaтa дa нe нaпyщaт дoмa? Πoдcъдимитe cтaнaxa пyбличнo извecтни нa цялa Бългapия, a дaжe и в чyжбинa. Caмo дa пoĸaжaт нoca cи извън дoмa щe бъдaт вeднaгa зaбeлязaни, xopaтa щe aлapмиpaт пoлициятa, a жypнaлиcтитe вeднaгa щe ги зacнeмaт и зacипят c въпpocи. Hямa дaжe нyждa oт пoлицeйcĸo нaблюдeниe, мaĸap чe тaзи зaбpaнa мoжe дa ce ocъщecтвявa и чpeз cpeдcтвa зa eлeĸтpoннo нaблюдeниe /чл. 62, aл.6/. Moгaт дa им cлoжaт и гpивни, зa ĸoитo c гoдини ce гoвopи, нo нe знaм дaли вce oщe ce пocтaвят тaĸивa и зaщo тoзи въпpoc ce мoтae. Pиcĸ oт нecпaзвaнe нa зaбpaнaтa пo чл. 62, aл.1 ГΠK в ĸoнĸpeтния cлyчaй изoбщo нe cъщecтвyвa или, aĸo тeopeтичнo cъщecтвyвa тaĸъв, тoй e нищoжeн в cpaвнeниe c вcичĸи дpyги cлyчaи, пpи ĸoитo бeшe дoпycнaтo нapyшeниe нa тaзи зaбpaнa. Teopeтичeн pиcĸ дa ce oтĸлoни ocъдeният cъщecтвyвa и aĸo тoй дaжe e в зaтвopa, ĸaĸвитo пpимepи имa. Дaжe oт cpeднoвeĸoвни зaндaни имa poмaнизиpaни oпити. И пoнeжe Гeшeв oбичa фaнтacтичнитe пpимepи – нeгoвo e cpaвнeниeтo \"c дизeлoв aпapaт дa oтидeш нa лyнaтa\" – мoжe би Ивaнчeвa мy ce пpивиждa ĸaтo cъвpeмeнeн гpaф Moнтe Kpиcтo в пола. B тaĸъв cлyчaй, cпopeд cъдa, cъщecтвyвaт няĸaĸви дpyги pиcĸoвe, ĸoитo тoй нe e пocoчил и зa ĸoитo мoжeм caмo дa ce дoceщaмe. Зa няĸoи cъщecтвyвa pиcĸ Ивaнчeвa и Πeтpoвa дa гoвopят нeпpиятни нeщa зa тexнитe минaли и ceгaшни дeйcтвия. Дa ce cвъpзвaт cвoбoднo cъc \"злoнaмepeни\" жypнaлиcти, вpaждeбни нa \"влacттa\", с пoлитичecĸи пapтии и oлигapcи, ĸoитo имaт \"милиapди причини\", пo изpaзa нa Гeшeв, дa ĸoмпpoмeтиpaт KΠKOHΠИ и oбвинeниeтo. Cъвceм cигypнo e, чe тaĸъв pиcĸ cъщecтвyвa – вижтe: Ивaнчeвa дaжe cъбиpa пoдпиcи, зa дa ce ĸaндидaтиpa зa дeпyтaт в EΠ. Ta тoвa e чyдoвищнo, щe ĸaжaт тeзи \"няĸoи\", ĸoитo oщe живeят c мaнтaлитeтa и дeйcтвaт c пpийoмитe нa oнoвa xyбaвo зa тяx вpeмe, ĸoгaтo, пoпaднeш ли в pъцeтe нa милициятa, изчeзвaш oт бeлия cвят. Я пo-дoбpe дa им зaпyшим ycтaтa и дa ги пpaтим в Cливeнcĸия зaтвop, ĸъдeтo жypнaлиcти eдвa ли щe oтидaт, a oщe пo-мaлĸa e вepoятнocттa дa ce дoпycнaт, и вcичĸo щe бъдe \"пoд ĸoнтpoл\". Hиĸaĸъв pиcĸ! Toвa e яcнo, нo Липcaтa нa тeзи пpeдпocтaвĸи, пocoчeни изчepпaтeлнo cпopeд TP № 3/ 2012г. нa OCHK, oзнaчaвa чe вcяĸaĸви дpyги cъoбpaжeния ca извън зaĸoнa. Heщo пoвeчe, пocoчeнoтo ocнoвaниe зa cъщecтвyвaщ pиcĸ зa изпълнeниe нa дoмaшния apecт: чe пoдcъдимитe ce пoлзвaт c пoдĸpeпaтa нa мнoгo xopa e aбcypднo в eднo гpaждaнcĸo oбщecтвo, a и пpoтивopeчи нa изpичния тeĸcт нa Koнcтитyциятa: пoдcъдимият ce cмятa зa нeвинeн дo ycтaнoвявaнe нa пpoтивнoтo c влязлa в cилa пpиcъдa и oгpaничeния нa пpaвaтa мy, нaдxвъpлящи нeoбxoдимoтo зa ocъщecтвявaнe нa пpaвocъдиeтo, нe ce дoпycĸaт / чл. 31 /. Toчнo зaтoвa HΠK лимитaтивнo пocoчвa ocнoвaниятa зa зaдъpжaнe пoд cтpaжa и Πpaвo нa oбвиняeмия e нe caмo дa cмятa, нo и пyбличнo дa изpaзявa мнeниe, чe e нecпpaвeдливo cъдeн и зaдъpжaн, a oбщecтвoтo имa пpaвo дa пoдĸpeпя или oпpoвepгaвa тoвa нeгoвo мнeниe / чл.39 /. Ho дa ce пpиeмe, чe oбщecтвeнo мнeниe зa липca нa cпpaвeдливocт в aĸтoвeтe нa cъдa мoжe дa oбocнoвe нeгaтивни пpoцecyaлни пocлeдици зa пoдcъдимия, e в тaĸoвa ĸpeщящo пpoтивopeчиe c вcяĸaĸви нopми и пpинципи нa пpaвoтo, чe и нaй-нeпpocвeтeният в нeгo мoжe дa cxвaнe тoзи aбcypд. Toвa e иcтинaтa! Дpyгoтo, ocтaнaлoтo e мълчaниe, ĸaĸтo бeшe ĸaзaл Дaтcĸият пpинц. Ocъдeни ca нa мълчaниe нe caмo пoдcъдимитe, нo и oбщecтвoтo, ĸoeтo ги зaщитaвa! Πpeĸлoнeнa глaвa – caбя нe ceчe! Toвa ce иcĸa нe caмo oт пoдcъдимитe, нo и oт вcичĸи нac! Paзбpaxтe ли?", "date": "2019.04.19", "title": "Съдията Хинов осъди на мълчание не само подсъдимите, но и тези, които ги подкрепят"}
{"url": "https://www.dnevnik.bg/sport/2019/04/19/3422168_mok_shte_dari_500_hil_evro_za_notr_dam_zaradi_igrite_v/", "text": "Международният олимпийски комитет ще дари 500 хил. евро за възстановяването на \"Нотр Дам\". Стремежът на организацията е катедралата да бъде възстановена за олимпийските игри в Париж 2024. Президентът на МОК Томас Бах обяви решението в обръщение към председателя на организационния комитет Тони Естанге. \"Целта за завършване на реставрацията навреме за Париж 2024 ще е допълнителна мотивация за всички ни\", заяви Бах. По думите му това ще е силно послание \"за начина, по който МОК винаги е синоним за обединяване (на хората)\", както и за това, че стремежът е спортът да бъде в полза на човечеството. Средновековната катедрала, която е една от основните забележителности в Париж,  понесе много щети след пожара в понеделник . Веднага беше започната кампания за събиране на средства за възстановяването на \"Нотр Дам\", като последните информации сочат, че са осигурени около 850 млн. евро. \"С голяма тъга видяхме кадрите на разрушенията, причинени от трагичния пожар в \"Нотр Дам\", заяви Бах. Германецът добави, че като човек, който много пъти е посещавал катедралата, се е разстроил.", "date": "2019.04.19", "title": "МОК ще дари 500 хил. евро за \"Нотр Дам\" заради игрите в Париж 2024"}
{"url": "https://www.dnevnik.bg/sviat/2019/04/19/3422185_bivsh_sobstvenik_na_vestnikarski_pavilioni_kupuva/", "text": "Таблоидът \"Нешънъл инкуайрър\", който бе замесен в скандали около Доналд Тръмп и Джеф Безос, е продаден на Джеймс Коен, бивш ръководител на компанията за вестникарски павилиони по летищата \"Хъдзън нюз\" (Hudson News), информира \"Асошиейтед прес\". Компанията - собственик на вестника \"Америкън мидия\" (American Media), обяви късно снощи плановете да продаде изданието на Коен. Финансовите параметри на сделката, включваща още два таблоида - \"Глоуб\" и \"Нешънъл екзаминър\" - засега не са оповестени. \"Америкън мидия\" обяви миналата седмица, че се оттегля от издаването на таблоиди, за да се концентрира върху други дейности. Федералната прокуратура на Манхатън се съгласи миналата година да не преследва компанията в замяна на съдействието й при разследването на финансирането на кандидатпрезидентската кампания на Доналд Тръмп през 2016 година. Разследването в крайна сметка доведе до тригодишна присъда за бившия личен адвокат на Тръмп Майкъл Коен по редица обвинения, включително нарушаване на правилата за предизборните кампании. \"Америкън мидия\" призна, че е платила 150 хил. долара на бившия модел на \"Плейбой\" Карън Макдугъл, за да осигури мълчанието й за предполагаема афера с Тръмп в опит да подпомогне кампанията му. \"Нешънъл инкуайрър\" също така бе обвинен от шефа на \"Амазон\" (Amazon) Джеф Безос в опит за изнудване. Според него таблоидът е заплашвал да публикува негови компрометиращи снимки. Адвокатът на \"Америкън мидия\" отрече изданието да е участвало в опита за изнудване, но атаката от Безос създаде риск от големи юридически разходи и опасност да бъде развалена сделката с прокуратурата, при която компанията обеща да не нарушава законите в бъдеще.", "date": "2019.04.19", "title": "Бивш собственик на вестникарски павилиони купува таблоида, замесен в скандала с Джеф Безос"}
{"url": "https://www.dnevnik.bg/sviat/2019/04/19/3422189_bratut_na_atentatora_ot_tuluza_be_osuden_na_30_g/", "text": "Братът на ислямистки екстремист, който уби седем души в Тулуза през 2012 г., вчера бе осъден на 30 години затвор от Парижкия апелативен съд, предаде ДПА. Съдът прецени, че Абделкадер Мера е виновен в съучастничество в убийствата и в присъединяване към терористична групировка с по-малкия си брат Мохамед Мера. На първа инстанция Абделкадер Мера бе осъден на 20 години затвор през 2017 г. за присъединяване към терористична групировка, но тогава бе оневинен по обвинението в съучастничество в убийство. Мохамед Мера уби трима френски войници от северноафрикански произход, както и един учител и три деца в еврейско училище в поредица от нападения през март 2012 година. Той заяви, че е убил тези хора в името на \"Ал Каида\". Мера бе убит в апартамента си от полицията няколко дни по-късно. Друг обвиняем, Фетах Малки, бе осъден на 10 години затвор за предоставяне на едно от оръжията, които Мохамед Мера е използвал при убийствата. На първа инстанция присъдата му беше 14 години затвор.", "date": "2019.04.19", "title": "Братът на атентатора от Тулуза бе осъден на 30 г. затвор във Франция"}
{"url": "https://www.dnevnik.bg/bulgaria/2019/04/19/3422199_remontite_po_magistrala_trakiia_shte_prikljuchat_do/", "text": "Ремонтите по магистрала \"Тракия\" ще приключат до лятото. В момента се обновяват стари участъци по нея и по \"Хемус\", които не са ремонтирани повече от 20-30 години. Това обяви Георги Терзийски, председател на управителния съвет на Агенция \"Пътна инфраструктура\" (АПИ) в интервю за  \"24 часа\". \"Ремонтираме  три виадукта на \"Хемус\"  на територията на Софийска област и тръбата за София на тунел \"Витиня\". На \"Тракия\" също се ремонтират три виадукта и два моста. Работата ще продължи до началото на летния сезон, така че пътуващите да бъдат максимално улеснени в посока Бургас\", каза той пред медията. Той обяви и че до началото на лятото ще приключи изграждането на първата отсечка в участъка от Благоевград до Крупник на магистрала \"Струма\", което ще отпуши движението към Гърция. За пътуването по празниците шефът на АПИ заяви, че са взети всички мерки за улеснение на трафика. \"По време на почивните дни, както и през уикенда, ще бъдат осигурени по две ленти за движение в посока Бургас и Варна, а в последния почивен ден движението се обръща в посока София\", заяви Терзийски и призова шофьорите да карат внимателно и със съобразена скорост и да спазват ограниченията. Той направи и коментар за  обвиненията към агенцията, които бяха отправени  заради инцидента на 14 април в района на село Загорско по главния път към ГКПП Маказа. Терзийски заяви, че е \"странно представители на неправителствения сектор да обявяват мнение по отношение на инциденти, които са в досъдебна процедура\". По-рано през деня в писмо до медиите Институтът за пътна безопасност обяви, че \"изключително тъжно и жалко е поведението на АПИ, която ходи след института да замита следите си. Това нямаше да е толкова страшно, ако от това не загиваха хора по пътищата\". В позицията си добавят, че имат предвид и катастрофата до Своге от август миналата година с 20 жертви. Вчера прокуратурата  повдигна обвинения на 7 души  – длъжностни лица, сред които членове на управителния съвет на Агенция \"Пътна инфрастуктура\" (АПИ) и бившият директор Светослав Глосов за престъпление по служба. Терзийски казва и че до края на годината ще започнат няколко проекта, сред които е магистралата София - Калотина, която е разделена на три отсечки. Едната ще бъде финансирана по механизма \"Свързана Европа\", останалите две ще се изграждат със средства от бюджета. За два от участъците има вече избрани изпълнители. За последната отсечка, която започва на около 7 км от Сливница и е до връзката на Северната скоростна тангента, се изготвя технически проект и подробни устройствени планове за съответните имоти. Друг обект, който предстои да започне, е обходът на Поморие. За него са подписани договори с избраните изпълнители. Има избран изпълнител и за останалите 6 км от Околовръстното шосе на София от \"Цариградско шосе\" до кв. \"Младост\".", "date": "2019.04.19", "title": "Пътната агенция се ангажира ремонтите по \"Тракия\" да приключат до лятото"}
{"url": "https://www.dnevnik.bg/sviat/2019/04/19/3422197_blizo_1_mlrd_evro_sa_subrani_za_vuzstanoviavaneto_na/", "text": "Средствата, събрани за възстановяването на катедралата \"Нотр Дам\" в Париж, са почти милиард евро, съобщи агенция \"Ройтерс\". Според френския журналист Стефан Берн сумата вече надхвърля милиард евро. Изчисленията на медиите съвпадат с критики към най-богатите хора в страната, че използват случая и даряват средства след пожара, за да получат данъчни облекчения или спечелят симпатиите на повече французи. Бернар Арно, най-богатият човек в страната, и управляваната от него група за луксозни стоки LVMH, дариха 200 млн. евро, след като най-големият му съперник обяви дарение за 100 млн. Последваха и други представители на бизнеса, някои от които си навлякоха гнева на благотворителни организации и подозрението, че са дарили толкова големи суми толкова бързо само с користна цел. Пред акционери в LVMH Арно е обяснил, че в момента компанията му не би могла да получи облекчения заради даренията според френското законодателство.", "date": "2019.04.19", "title": "Близо 1 млрд. евро са събрани за възстановяването на \"Нотр Дам\""}
{"url": "https://www.dnevnik.bg/politika/2019/04/19/3422187_skandalite_s_imotite_izravniha_poziciite_na_bsp_i_gerb/", "text": "Ефектът на скандалите и разкритията от последните седмици води до разколебаване на електората на ГЕРБ. Това на практика изравнява позициите на БСП и ГЕРБ и дава дори моментна по-изгодна позиция за левицата. ДПС остава константа, а в патриотичното пространство изпъква ВМРО. Това показват резултатите от провежданото всеки месец независимо национално представително изследване лице в лице на \"Галъп интернешънъл\", съобщава организацията. Изследването е проведено между 5 и 11 април сред 1015 пълнолетни българи в цялата страна. Сред онези, които заявяват, че ще гласуват със сигурност, 32.1% твърдят, че ще гласуват за БСП, 31% - за ГЕРБ и СДС, а 11,1% - за ДПС. ", "date": "2019.04.19", "title": "Скандалите с имотите изравниха позициите на БСП и ГЕРБ за изборите, според \"Галъп\""}
{"url": "https://www.dnevnik.bg/bulgaria/2019/04/19/3422202_arest_za_policeiski_slujitel_iskal_otkup_za_vrushtane/", "text": "Задържан е служител на Специализирания отряд за борба с тероризма (СОБТ) за искане на откуп за откраднат автомобил. Това съобщи пред журналисти главният секретар на МВР Ивайло Иванов след  Националното съвещание на ръководството на МВР . Служителят е на ръководно ниво и е започнало както разследване на прокуратурата, така и вътрешна проверка на МВР. Вчера е получен сигнал в столичната полиция, че за откраднат автомобил е бил поискан откуп от собственичката. На мястото на уговорената среща били изпратени криминалисти, които заснели мястото и са провели скрито наблюдение. Предварително са били описани и парите, които жената трябвало да предаде, за да върне автомобила си \"Мерцедес\", обясни Иванов. Той обаче не каза каква е исканата и предадена сума. Човекът, който отишъл на срещата за предаването на откупа, е служител на СОБТ. Той е в ареста за 24 часа.", "date": "2019.04.19", "title": "Полицай е арестуван заради поискан откуп за връщане на краден автомобил"}
{"url": "https://www.dnevnik.bg/politika/2019/04/19/3422204_ne_konflikt_a_suvpadenie_na_vuzgledite_imalo_mejdu_ivo/", "text": "Поставеният на избираемото четвърто място в листата на БСП за предстоящите в края на май избори за Европейски парламент Иво Христов отрече да е в конфликт с президента Румен Радев, съобщава \"Фокус\". Повод за коментара му стана вчерашното решение на държавния глава  да го освободи от длъжността началник на кабинета си . Христов остана обаче председател на Стратегическия съвет към президента. \"Не само, че няма конфликт между мен и Румен Радев, а има съвпадение на възгледите. Някои медии представят желаното за действителност. Не само, че няма конфликт, а има съвпадение на възгледите още от самото начало - от неговата кампания, та до ден днешен\", уточни той. Изказването му дойде, след като БСП регистрира в Централната избирателна комисия (ЦИК) листата си за евровота. Лидерът на партията Корнелия Нинова определи листата като \"силна и с ярки хора, които са политически и граждански ангажирани\". Тя добави, че левицата ще се бори да стане първа политическа сила. Нинова каза още, че освен програмата \"Визия за България\" в партията са съставили и \"Визия за Европа\", по която ще се водят. Първият проект на левицата беше представен миналата година с уточнението, че това е управленската алтернатива на БСП. Тя отказа да коментира дали би подала оставка, ако партията загуби изборите. Също така подчерта, че  не се чувства бламирана от Националния съвет на БСП , който пренареди предложената от нея листа за евроизборите.", "date": "2019.04.19", "title": "Не конфликт, а съвпадение на възгледите имало между Иво Христов и президента"}
{"url": "https://www.dnevnik.bg/detski_dnevnik/2019/04/19/3409541_s_decata_v_pochivnite_dni_20_i_21_april/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg  и  абонамент . Събота  - Кога и защо \"татко\" става най-важната дума в живота на един мъж? За да отговорят на този въпрос, в първата по рода си конференция \"Бащите говорят!\", посветена на бащинството, ще вземат участие бащите Дончо Папазов, Тервел Пулев, Цветан Цветанов, Таньо Шишков, майката Искра Ангелова, семействата Магдалена Малеева и Любомир Ноков, Стефан Командарев и Надя Кожухарова. Конференцията ще се проведе от 10 до 14 ч. в \"Сити Арт Марк Център\". Билетите са по 10 лева и могат да бъдат купени на касата на \"Сити Арт Марк Център\" и  онлайн . Входът е свободен за деца до 6 години.  - Двудневен курс - на 20 и 21 април от 10:30 до 16:30 часа ще запознае деца между 8 и 11 години с възможностите за развитие в сферата на инженерството и ще подкрепи интересът им към техниката и създаването триизмерни (3D) модели.  В \"Техномеджикленд\"  всяко дете може да стане истински изобретател и да превърне идеите си в реални проекти като се запознае с основни понятия от графичното моделиране, геометрията, механиката и кинематиката. -  Форум бременност и детско здраве  ще отговори на най-важните въпроси на бъдещите и настоящи родители и ще разгледа нови полезни тематични аспекти, изведени от опита на водещи български специалисти. Форумът е организиран от здравния сайт Puls.bg и ще се проведе на 20 и 21 април в зала 3, на НДК.  - На работилница за шоколадови зайци и яйца са поканени децата в \"Тренолино\" на 20 април. Ще правят и лазарови венци от плодове. За записване и информация тел. - 0889 06 96 74. - Мацаница ще има от 16 до 20 ч. в  Павилион Cafe & Bakery . Боите, които се използват, са за рисуване с пръсти. Подробности -  тук .  -  Приказка без край  и  Студио Театрална Шапка  канят на празненство на Лазаровден. Записване за участие: на  teatralna.shapka@gmail.com . - \"Мини джунгла\" очаква децата от 3 до 10 години в детска къща \"Оксиния\" от 10 до 13 ч.Пълната програма можете да намерите  тук . -  Школа за музика и танци \"Орион\"  е отворена за детско литературно четене от 11 ч. в книжарница \"Хеликон\" на бул. \"Патриарх Евтимий\" 68. Книга \"Мечокът и пианото\" на британския автор Дейвид Личфийлд ще е в центъра на вниманието. Четенето ще бъде съпроводено с акомпанимент на пиано, а за финал вокалната група \"Комети\" ще изпълни песен.  - Над 500 танцьори и певци от различни краища на страната ще участват във фолклорния фестивал \"Веселие в Елена\" на открита сцена на централния площад.  - Вход свободен е обявил зоопаркът и кани всички на своето официално откриване от 11 часа. Посетителите ще се запознаят и с неговите нови обитатели - чифт лемури и чифт маймунки от вида зелена морска котка. Ще има развлекателна програма за малки и големи, а зоопаркът ще бъде празнично украсен.  - Общо 64 деца от цялата страна ще участват в шестнайсетото издание на конкурса \"Цветен камертон\", който ще се проведе на сцената в зала \"Сливен\".  - Изложба с детски рисунки, участвали в конкурс на тема \"Вяра и упование\", ще бъде подредена в Регионалната библиотека \"Любен Каравелов\". Конкурсът е посветен на предстоящите великденски празници.  Неделя  - Научен клас ще запознае децата с биологията, като ги срещне с микроорганизмите, клетките, вековните растения и бълбукащите вулкани. Занятията са от 10 часа в център  \"Малките големи\" . -  Форум бременност и детско здраве  ще отговори на най-важните въпроси на бъдещите и настоящи родители и ще разгледа нови полезни тематични аспекти, изведени от опита на водещи български специалисти. Форумът е организиран от здравния сайт Puls.bg и ще се проведе на 20 и 21 април в зала 3, на НДК.  - Над 500 танцьори и певци от различни краища на страната ще участват във фолклорния фестивал \"Веселие в Елена\" на открита сцена на централния площад. Победителите в надпяването и надиграването ще бъдат обявени в 13 часа.  - Общо 64 деца от цялата страна ще участват в шестнайсетото издание на конкурса \"Цветен камертон\", който ще се проведе на сцената в зала \"Сливен\".", "date": "2019.04.19", "title": "С децата в почивните дни (20 и 21 април)"}
{"url": "https://www.dnevnik.bg/sport/2019/04/19/3422208_kamenica_obiavi_kraia_na_ljubitelskiia_si_futbolen/", "text": "След 16 поредни години, хиляди мачове и голове \"Каменица\" обяви, че тази година любителският ѝ футболен турнир \"Каменица фен купа\" няма да се проведе. \"Благодарим ви за подкрепата и за всички приятни мигове през последните 16 години, които споделихте с нас и най-големия футболен турнир за приятели в България\", се казва в обръщението към футболните любители. От компанията не посочват причината. Засега няма информация дали и под каква форма турнирът може да бъде подновен от 2020 г. От \"Каменица\" уточняват, че се работи по \"създаването на нова и подобрена платформа за емоционални изживявания, която да предложим на почитателите на \"Каменица\" и всички бирени любители\". \"Водени от общата ни любов към футбола, за тези 16 години заедно с вас, нашите приятели, посетихме всички областни градове на България, справихме се с природните стихии, загърбихме клубните страсти, минахме през \"Уембли\", \"Маракана\" и \"Камп ноу\", построихме заедно футболни терени и сбъдвахме футболни мечти\", допълват от \"Каменица\" и благодарят на участниците. През годините лица на турнира бяха известни личности от българския футбол като Димитър Пенев, Христо Стоичков и Трифон Иванов.", "date": "2019.04.19", "title": "Любителският футболен турнир \"Каменица фен купа\" няма да се проведе тази година"}
{"url": "https://www.dnevnik.bg/sviat/2019/04/19/3422226_feisbuk_e_suhraniavala_imeil_kontakti_na_15_mln_dushi/", "text": "Социалната мрежа \"Фейсбук\" съобщи, че \"неволно\" е съхранявала имейл контакти на над 1.5 млн. потребители, без да поиска от тях разрешение, предаде Би Би Си. Събирането на данните е станало чрез система, използвана, за да се потвърди самоличността на нови членове. \"Фейсбук\" е искала от нови потребители да напишат паролата на имейл адреса си и впоследствие е копирала контактите им. Според компанията собственик на социалната мрежа този подход вече е променен. Ще бъдат известени всички потребители, чиито контакти са били копирани без тяхно разрешение. Копията на данните, съхранявани от мрежата, ще бъдат изтрити. Смята се, че тази информация е била използвана, за да се анализират по-добре социални и лични връзки между потребители. За \"Бизнес инсайдър\" компанията обяснява, че копирането на контакти е започнало през 2016 г. Преди това новите потребители са били питани дали искат да потвърдят самоличността си чрез имейл адреса си, както и дали искат доброволно да качат списъка си с контакти. През март \"Фейсбук\" установи, че  паролите на близо 600 млн. потребители са били съхранявани  месеци наред на вътрешни сървъри.", "date": "2019.04.19", "title": "\"Фейсбук\" е съхранявала имейл контакти на 1.5 млн. души, без да ги пита"}
{"url": "https://www.dnevnik.bg/bulgaria/2019/04/19/3422237_mitnicheski_slujiteli_zadurjaha_288_kg_heroin_na_punkt/", "text": "Служители на Агенция \"Митници\" откриха 288 кг хероин в камион на пункт \"Капитан Андреево\", скрити в тайник на машина за боядисване на текстил. На 14 април на границата пристигнал товарен автомобил с иранска регистрация, управляван от ирански гражданин, който е и собственик на камиона. При проверката той обявил, че превозва машина за боядисване на текстил на стойност 16 000 евро, състояща се от две части, поставени в дървени каси. По документи товарът пътувал от Иран до Пловдив. Камионът минал проверка на рентген, а при сканирането служителите установили подозрителни кухини в зоната на пода и тавана, обясни Иван Кучмов от Главна дирекция \"Митническо разузнаване и разследване\". Допълнителна проверка показала, че в тавана и пода са залепени със силикон по 18 керамични плочи (общо 36), във вътрешността на които са открити 144 пакета с квадратна форма с приблизително тегло от 2 кг всеки. В тях изключително добре били скрити общо 288 кг хероин. На 15 април камионът бил изпратен и проследен от служители на Главна дирекция \"Борба с организираната престъпност\" в Пловдив. Шофьорът на камиона получил инструкции да тръгне към склад в село, близо до Пловдив. Малко след пристигането на камиона в складовата база, в момента на разтоварване на машината, криминалистите арестували 40-годишен турски гражданин. Той влязъл в България от Турция през пункт \"Лесово\" на 12 април, два дни преди влизането на иранския камион в България. Шофьорът и турският гражданин са с повдигнати обвинения. Получател на стоката била българска фирма, за която е установено, че през последните 4 години не е получавала други пратки от чужбина. Собствениците са напуснали страната към Турция в деня, в който камионът е влязъл през границата. Те се издирват.", "date": "2019.04.19", "title": "Митнически служители задържаха 288 кг хероин на пункт \"Капитан Андреево\""}
{"url": "https://www.dnevnik.bg/evropa/2019/04/19/3422218_korupcionen_skandal_obtegna_oshte_poveche/", "text": "Италианската партия \"Лига\" заплашва да свали правителството заради корупционен скандал, в който е замесен един от нейните високопоставени политици, заяви коалиционният й партньор, Движение \"Пет звезди\", предаде \"Ройтерс\". Коалицията попадна в един от най-тежките си вътрешни конфликти в четвъртък, когато срещу Армандо Сири, икономически съветник на вицепремиера и лидер на \"Лига\" Матео Салвини, започна разследване по обвиненията, че е приемал подкупи в замяна на подкрепа за интересите на компании за възобновяема енергия. Сири, който е високопоставен служител в транспортното министерство, отхвърли обвиненията. Скоро след като се появи информацията за съдебната проверка, транспортният министър Данило Тонинели, който е член на \"Пет звезди\", прекрати правителствените му задължения до второ нареждане. Едностранното решение разгневи \"Лига\" и доведе до яростни взаимни обвинения между коалиционните партньори. Лидерът на \"Пет звезди\" Луиджи ди Майо написа във \"Фейсбук\", че неговата група в миналото е блокирала опити на Сири да въведе \"спорни\" мерки, и призова \"Лига\" да реши по отговорен начин проблема. \"Помним ги. Когато дойдоха на бюрото ни, изглеждаха странни и ги спряхме... Без нас кой знае какво щеше да стане\", каза Ди Майо, без да даде подробности. \"Дори днес \"Лига\" заплашва да свали правителството. Наистина съм смаян\", допълни той. Салвини отговори с кратко изявление: \"Лига\" иска да управлява добре и за дълго време в интересите на италианците. Мисли за правителствена криза могат да бъдат намерени единствено в главата на Ди Майо.\" След като тръгна с изключителен резултат на парламентарните избори през март 2018 г. - над 32 процента от гласовете - \"Пет звезди\" постепенно се оказа обхванато от вихър, с намаляващ електорат и все по-силно брожение сред парламентаристите му, разочаровани от равняването по позициите на партньора в правителството - крайнодясната партия \"Лига\" на Матео Салвини. Някои сенатори от движението вече без колебание гласуват против указанията на председателя Луиджи ди Майо, който е във все по-слаби позиции. В началото на годината  управляващата коалиция в Италия изпадна в тежка турбуленция  за пръв път, откакто пое властта през юни 2018 г.", "date": "2019.04.19", "title": "Корупционен скандал обтегна още повече отношенията в италианската коалиция"}
{"url": "https://www.dnevnik.bg/bulgaria/2019/04/19/3422242_ljutvi_mestan_otnovo_e_s_parichna_garanciia_ot_10_hil/", "text": "Лидерът на ДОСТ Лютви Местан отново е получил парична гаранция, постанови Окръжна прокуратура – Кърджали. Той е обвиняем за причиняване на смърт по непредпазливост след участие в пътен инцидент през уикенда. Днес отново му е наложена мярка за неотклонение парична гаранция от 10 хил. лв., съобщава пресцентърът на Апелативна прокуратура - Пловдив. В четвъртък съдът отмени наложената мярка, която беше същата, заради липса на данни за имущественото му състояние. Мярката за неотклонение е наложена, като е съобразена с обществената опасност на престъплението, с доказателствата срещу обвиняемия и с имущественото му положение, за което са събрани доказателства, се казва в днешното решение. Инцидентът стана на 14 април около 13.30 часа в района на село Загорско по главния път към граничен пункт \"Маказа\". При включване в главния път колата \"Фолксваген\" на Местан се е ударила в автомобил, в който пътувало семейство с две деца. Бебето на 6 месеца е починало, ранени са 9-годишно дете и родителите му. На мястото на инцидента е извършено тестване за употреба на алкохол и наркотични вещества и на Лютви Местан, и на водача на другия автомобил. И четирите теста са били отрицателни. За подобно обвинение законът предвижда затвор от 2 до 6 години, а при особено тежки случаи - от 3 до 10 г.", "date": "2019.04.19", "title": "Лютви Местан отново е с парична гаранция от 10 хил. лв."}
{"url": "https://www.dnevnik.bg/politika/2019/04/19/3422246_karadaiu_shte_e_vodach_na_evrolistata_na_dps_peevski_-/", "text": "На пета позиция е Атидже Али–Вели, която е заместник изпълнителен директор в Държавен фонд \"Земеделие\" с ресор прилагане на мерките от Програмата за развитие на селските райони. На шеста - Севим Мусак, която работи в екипа на групата на АЛДЕ в Европейския парламент. Седми е Станислав Анастасов, който през 2014 г. бе избран за министър на околната среда и водите, след като Искра Михайлова стана евродепутат. В листата е и бившият министър на финансите в кабинета \"Орешарски\" Петър Чобанов, който е на единадесето място. Осми е Сюлейман Сюлейман от Добрич. Следват Антоанета Асенова от Младежко ДПС и Гюлфие Арнаудова от села Абланица, община Хаджидимово. След тях са Петър Чобанов (Ямбол), Сузан Мехмедова (Бургас), Синан Пехливанов (Велико Търново), Танер Кабил (Пловдив), Синай Якуб (Хасково), Ертен Анисова (Варна) и Цветан Енчев (София).", "date": "2019.04.19", "title": "Карадайъ ще е водач на евролистата на ДПС, Пеевски - втори, според 24rodopi.com"}
{"url": "https://www.dnevnik.bg/bulgaria/2019/04/19/3422254_policiiata_v_troian_i_smolian_razkri_dve_ubiistva/", "text": "Окръжната прокуратура в Ловеч поиска постоянно задържане под стража за 29-годишен мъж, обвинен за изнасилване и убийство, извършени през 2016 г. На 25 май 2017 г. в околностите на Троян били намерени човешки останки. Извършени са няколко експертизи. Първата показала, че откритият череп е на мъж. ДНК анализ обаче показал, че останките са на 59-годишна жена от Троян. Тя била обявена за издирване през 2016 г. Експерти установили, че смъртта й е настъпила след удар в областта на главата. Бил изготвен и психологически профил на вероятния извършител на престъплението, който насочил разследващите към криминално проявен мъж от Троян. Той е направил пълни самопризнания и разказал пред разследващите, че убил жената в следобедните часове на 10 януари 2016 г. Той описал подробно, че на горски път срещнал жената, която била в нетрезво състояние. Отвел я до близко дере, където завързал ръцете й и я изнасилил. За да не се съпротивлява и да не вика за помощ, извършителят я ударил по главата с газов пистолет, преработен в боен. След това завлякъл тялото в най-ниската част на дерето и го покрил с шума, след което се прибрал. Преди тръгване взел част от накитите й, които са намерени в дома му. След Националното съвещание на ръководството на МВР директорът на Областната дирекция на полицията в Ловеч Милен Маринов обясни, че жената е била издирвана с целия ресурс на полицията. Той добави, че извършителят има предишни криминални регистрации за кражби и незаконно притежаване на оръжие. Лежал е в затвора за оръжие. Премиерът Бойко Борисов поздрави разследващите и обясни, че случаят в Троян много прилича на убийството, придружено с изнасилване, на  телевизионната водеща Виктория Маринова в Русе . В полицията в Смолян са разкрили друго убийство. На 15 април около обед бил получен сигнал на тел. 112, че в гориста местност е намерен труп, покрит с клони. Разследващите установили, че тялото е на рецидивист, излежавал присъди за кражби, който излязъл от затвора 15 дни по-рано. Полицаите се насочили към версията, че убиецът е бивш съкилийник. При разпитите той е направил пълни самопризнания. Разказал, че извършил престъплението със съучастник, който също е криминално проявен. Двамата превозили тялото от Смолян до гориста местност. Според разследващите мотивът за тежкото престъпление е разчистване на стари сметки. Освен това убитият е разполагал със сума, която допълнително мотивирала извършителите.", "date": "2019.04.19", "title": "Полицията в Троян и в Смолян разкри две убийства"}
{"url": "https://www.dnevnik.bg/sviat/2019/04/19/3422239_bitkata_za_prezident_na_severna_makedoniia_prerasna_v/", "text": "Кандидати на управляващи и опозиция в Северна Македония се готвят да закрият кампаниите си преди първия тур на президентските избори в неделя. На него се надпреварват трима университетски професори по право, но въпреки това битката за гласове понякога бе под нивото на справедливото отношение, пише македонската редакция на \"Дойче веле\". Крайната оценка за  Стево Пендаровски , кандидат на управляващата коалиция на премиера Зоран Заев, и Гордана Силяновска Давкова ще дадат гражданите, които видяха много дуели и симпатични гафове на митингите. Според \"Ройтерс\" вотът се е превърнал в неофициален референдум за промяната на името на страната, договорена в сделката с Гърция миналата година. \"Обществото е силно разделено между подкрепящите и отхвърлящите споразумението\", казва за агенцията анализаторът Петар Арсовски. \"Това се отнася и за двамата основни президентски кандидати, от които никой не е близо до мнозинство.\" Повечето проучвания сочат, че Пендаровски и Давкова ще отидат на балотаж, който ще е на 5 май. Силяновска е противник на новото име.  Тя каза в интервю за \"Дневник\" , че ако стане президент (и е първата жена на този пост в Северна Македония), ще се погрижи експертна комисия да оцени валидността на Преспанския договор. От екипа ѝ определят опонента ѝ Пендаровски като \"втори Заев\". Отговорът на управляващия Социалдемократичен съюз на Македония (СДСМ) е, че Силяновска е \"втори Иванов\" - определението е за президента с изтичащ в втори мандат, отказал да подпише няколко документа, сред които са договорът за името и законът за езиците, разширяващ употребата на албанския. На последния си митинг Пендаровски призова гражданите на \"изпълнят завета на борците\", изградили основите на Северна Македония. \"В последните две години сме свидетели на изцяло нов подход в отношенията със съседите, който решава най-трудните проблеми и отваря вратата на Северна Македония към напредък, сигурно бъдеще и просперитет\". По-рано през седмицата той предупреди, че \"глас за Силяновска е глас за груевизма\" или управлението на избягалия в Унгария бивш премиер Никола Груевски. За Силяновска вотът трябва да е \"против шуробаджанащината и престъпността\". Думите ѝ са за управляващата водена от СДСМ коалиция, която според нея няма \"смисъл, нито желание, нито познание\" как да се справя с проблемите, а напротив, \"стимулира и толерира корупцията и престъпността\" и така \"руши суверенитета на Македония\". Силяновска не използва името Северна Македония, което влезе в сила тази година. \"Не може аз да се чувствам добре, ако половината от гражданите се чувстват зле\", каза кандидатът на консервативната ВМРО-ДПМНЕ, определяйки се като \"посланик на бедните\". Тя твърди, че ще се откаже от част от заплатата си, за да помогне на хората в затруднено положение. Последните събития на двамата основни кандидати са днес. Подкрепяният от две по-малки албански партии - Алианс на албанците и \"Беса\" - Блерим Река приключи кампанията си още вчера с митинг в Тетово. Утре ще гласуват затворниците, изпратените в изправителни домове и хора, които не могат да стигнат до секциите в неделя поради здравословни проблеми. Вотът за тях утре, както и този за останалите граждани на Северна Македония в неделя, ще продължи 12 часа - от 7 до 19 ч. местно време, или от 8 до 20 българско.", "date": "2019.04.19", "title": "Битката за президент на Северна Македония прерасна в неофициален референдум за името"}
{"url": "https://www.dnevnik.bg/bulgaria/2019/04/19/3422267_fandukova_vse_oshte_ne_e_reshila_dali_shte_se/", "text": "Столичният кмет Йорданка Фандъкова все още не е решила дали ще се кандидатира за местните избори през есента, стана известно след интервю в Би Ти Ви. \"Искам да напреднем в работата и тогава ще взема решение\", каза тя. В последните си медийни изяви тя отбягваше да коментира темата. \"Не знам по какъв начин ще  повлияе \"Апартаментгейт\"  на изборите, но мисля, че действията са категорични. В този случай виждате, че още преди приключване на проверките колегите проявяват отговорност. Ясно показахме, че се носи отговорност, и се надявам и другите политически сили да покажат такова нещо\", каза още тя. Серия от оставки и рокади в ГЕРБ Първата подадена оставка заради скандала, свързан с имотни сделки, направени на на цени под средните за пазара, беше в края на март - на министъра на правосъдието  Цецка Цачева . Последваха я заместник-министрите на енергетиката  Красимир Първанов  и на спорта  Ваня Колева . Най-голямата жертва за ГЕРБ от скандала беше  оставката на председателя на парламентарната група на ГЕРБ Цветан Цветанов  след публикация за новия му апартамент в столичния квартал \"Изток\",  купен от \"Артекс\" на по-ниски от пазарните цени . На 9 април сериите от оставки продължиха със  заместник областния управител на област София Томи Николов , кметът на Созопол  Панайот Рейзи,  който се оттегли като депутат от ГЕРБ, което направи и Делян Добрев. Последната оставка стана факт преди два дни -  заместник-министърът на икономиката  Александър Манолев. Конкретната причина са медийни публикации и сигнали за злоупотреба с европейски средства по Програмата за развитие на селските райони. Амбициозни планове за София в следващите месеци Въпреки сътресенията в партията Фандъкова има амбициозни планове за ремонтни дейности в рамките на следващите месеци. \"Очаквам до средата на месец юни напълно да бъде завършен бул. \"Филип Кутев\", заяви Фандъкова, цитирана от \"Фокус\". \"Ремонтът върви по график. Трябва да припомня, че този участък е изключително важен. Това всъщност е участък от бъдещия вътрешен ринг на София с бул. \"Тодор Каблешков\" от страната на район \"Триадица\", ул. \"Филип Кутев\" до \"Симеоновско шосе\". Работи се по всички участъци\", добави тя. По думите й на някои места има непредвидени проблеми. \"Всъщност най-напред се изпълни канализацията и водопроводът от \"Софийска вода\", за да може да се отводнява бул. \"Черни връх\" заедно с \"Кръстова вада\", и след това вече започнахме пътните дейности\", каза тя и уточни, че очаква около средата на месец юни да бъде напълно завършен участъкът с 4 ленти – по две в посока, да има изградено осветление, тротоари. \"Работим поетапно, но много сериозно по цялостното протежение на бъдещия вътрешен ринг, който е стратегически проект за следващите години, за да може да облекчим трафика в центъра на града и по този начин да намалим вредните емисии във въздуха. В същото време от неделя трябва да започне и изграждането на още един много важен канализационен колектор за отводняването на кв. \"Кръстова вада\" и на бъдещия пробив по бул. \"Тодор Каблешков\", който обаче ще затрудни движението по ул. \"Сребърна\", каза още Йорданка Фандъкова. Йорданка Фандъкова е кмет на столицата от ноември 2009 година. Това е вторият ѝ пълен мандат, спечелен през 2015 г. с 60% от гласовете на софиянци. Преди това кмет беше настоящият премиер Бойко Борисов.", "date": "2019.04.19", "title": "Фандъкова все още не е решила дали ще се кандидатира за кмет"}
{"url": "https://www.dnevnik.bg/sport/2019/04/19/3422276_ruski_oligarh_ima_interes_da_kupi_otbora_na_uiliams/", "text": "Руският олигарх Дмитрий Мазепин преговаря с \"Уилямс\" за купуването на отбора във Формула 1, съобщава Motorsport.com. Милиардерът е бил забелязан в падока по време на Гран при на Китай, където е разговарял с вицепрезидента на британския тим Клеър Уилямс, дъщеря на сър Франк Уилямс. Интересът на Мазепин към Формула 1 се дължи на успешната автомобилна кариера на неговия син Никита Мазепин, който е на 20 години. Младият състезател беше резервен пилот на \"Форс Индия\" в продължение на две години, а в момента е част от Формула 2. През миналия сезон Никита Мазепин завърши втори в крайното класиране на GP3 сериите, където спечели четири победи от 18 старта. Още през миналата година имаше интерес от страна на Дмитрий Мазепин към покупката на \"Форс Индия\", който изпадна в администрация. В крайна сметка канадският милиардер Лорънс Строл купи тима и го прекръсти на \"Рейсинг пойнт\". В отбора кара синът му Ланс Строл, който преди това беше пилот на \"Уилямс\". Руският милиардер Мазепин първоначално е искал да сключи договор с \"Уилямс\" за спонсорство посредством своята металургична компания \"Уралхим\". След проведените разговори с Клеър Уилямс обаче е станало ясно, че той вече иска купи отбора. Личното състояние на Мазепин (51 г.) се оценява на 7.1 милиарда долара. \"Уилямс\" е сред най-успешните частни тимове във Формула 1. Британският тим, който е в спорта от 1977 г., има девет световни титли при конструкторите и седем при пилотите. \"Уилямс\" има 114 победи, но последната дойде през 2012 г.", "date": "2019.04.19", "title": "Руски олигарх има интерес да купи отбора на \"Уилямс\" във Формула 1"}
{"url": "https://www.dnevnik.bg/sviat/2019/04/19/3422277_kremul_izrazi_razocharovanie_ot_doklada_na_mjulur/", "text": "Според говорителя на Кремъл Дмитрий Песков американските данъкоплатци би могло да проявят интерес за какво са похарчени държавните средства, отпуснати за дейността на специалния прокурор на САЩ Робърт Мюлър, предаде ТАСС. В разговор с журналисти президентският прессекретар изрази днес недоумение във връзка с качеството на доклада на Мюлър. \"Съжаляваме, че документи с подобно качество пряко влияят върху хода на развитието на двустранните руско-американски отношения, които бездруго не са в най-добро състояние\", каза той. \"Ако говорим не толкова сериозно, у нас от такъв доклад би се заинтересувала Сметната палата - за какво са били похарчени парите на американските данъкоплатци (...) Тези въпроси нека си задават самите американски данъкоплатци\", добави той. Докладът на Мюлър \"във вида, в който бе публикуван\", не съдържа според Песков \"никаква нова информация\", нито аргументирани доказателства, че Русия се е месила в изборния процес в Америка. \"Както и досега, не приемаме подобни обвинения\" - такава намеса не е имало и \"публикацията (на доклада) отново потвърждава това\", допълни говорителят на Кремъл.", "date": "2019.04.19", "title": "Кремъл изрази разочарование от доклада на Мюлър"}
{"url": "https://www.dnevnik.bg/bulgaria/2019/04/19/3422309_iordanka_fandukova_za_10_godini_v_sofiia_sa_postroeni/", "text": "За 10 години в София са построени 92 нови сгради на детски градини, 3 нови училища, две нови училищни сгради, 9 нови физкултурни салона. Въведени са мерки за енергийна ефективност и модернизация на спортните бази на територията на всички райони в града. Това заяви кметът на София и заместник-председател на ГЕРБ Йорданка Фандъкова по време на гражданския диалог \"Европа в нашия дом\" на тема образование, който се проведе в столицата. Кметът на София напомни, че преди 10 години началната заплата на учител е била 450 лв., а днес е 920 лв., като увеличението е почти двойно. Тя подчерта, че делът на населението с висше образование в София е двойно по-голям от това в страната. \"Винаги съм вярвала, че образованието следва да бъде стратегическият приоритет на страната и основният приоритет в града\", добави Фандъкова. По думите й тази година в столицата е отделен рекорден бюджет за инвестиции в образователната инфраструктура. \"Средствата са над 75 млн. лева. С тях ще бъдат изградени 15 нови сгради на детски градини, 10 разширения на училища. По ОП \"Региони в растеж\" са модернизирани 9 училища, а сега се работи върху 27 училища и детски градини. Образованието е поделена отговорност и наша обща кауза. София е град с перспектива, град на младите хора, а европейската солидарност достига до всички граждани\", каза кметът на София. Българският еврокомисар по цифрова икономика и цифрово общество Мария Габриел подчерта, че образованието предопределя пътя на страната. \"Ние можем да се гордеем с това, че усилията ни допринасят образованието да стои високо в европейския дневен ред\", обясни Мария Габриел. Тя добави, че цифровизацията е част от ежедневието ни, а след 2020 г. 90% от работните места ще изискват основни цифрови умения. Мария Габриел обясни, че по нейна идея през 2018 г. е създадена програмата за платени стажове \"Цифрова възможност\". Целта е до края на 2020 г. 6 хил. студенти да преминат обучение. По време на форума евродепутатът Ева Майдел заяви, че за първи път от много години вижда как едно управление поема конкретен ангажимент за повече инвестиции в образованието и започва да ги изпълнява. \"Радвам се, че заедно с евродепутатите от ГЕРБ можем да се включим в усилията, конкретните проекти и теми, които се реализират в нашата страна. Вярвам, че образованието трябва да е приоритетът на приоритетите на всяко едно управление\", заяви Ева Майдел. Министър на образованието и науката Красимир Вълчев подчерта, че учителите са важни, защото ако има добри учители, ще има добри специалисти във всички останали професии. Той посочи, че най-добрите образователни системи са тези, които спомагат най-добрите ученици да станат учители. \"Средствата, заложени за увеличение на заплатите на педагогическия персонал за следващата и по-следващата година, са 360 млн. лв.\", каза Вълчев. Той поясни, че целта е да бъдат привлечени възможно най-много млади хора в системата. Председателят на Комисията по образование и наука в 44-то Народно събрание Милена Дамянова заяви че учителите са моторът на промените. Тя добави, че те са тези, които са създали и продължават да създават нови пътища. \"Образованието е пътят напред за всяка една страна, а учителите са тези, без които не можем. Те са в основата на нашия успех, защото без тях няма как да имаме и добри специалисти\", каза Малина Едрева – председател на Комисията по образование в СОС. Гражданският диалог на тема образование, който се проведе в София, събра близо 800 представители на образователния сектор. На форума присъстваха и народни представители, общински съветници, районни кметове и много граждани.", "date": "2019.04.19", "title": "Йорданка Фандъкова: За 10 години в София са построени 92 нови сгради на детски градини"}
{"url": "https://www.dnevnik.bg/kultura/2019/04/21/3419498_otkus_ot_atlas_na_shtastieto_na_helun_rusel/", "text": "Хелън Ръсел - автор на бестселъра \"Така го правят датчаните\". \"Атлас на щастието\" - Околосветско пътешествие в търсене на тайните на щастието! Оптимизмът не е лекомислие – той е необходимост! От Австралия до Уелс, през Бразилия, Финландия, Тайланд, Япония, Холандия, Русия и много други държави, \"Атлас на щастието\" разкрива тайните на щастието и как те могат да променят нашия живот. Събрани са разбиранията за добър и пълноценен живот както в страни, които са в челната десетка на проучванията за индекса на щастие, така и в страни, които не попадат там. Да се запознаем с тях ще ни помогне да открием безброй нови начини да сме щастливи. Настоящите страници без капка срам славят най-хубавите моменти от културата на всяка включена държава, както и най-изтънчените черти на националния ѝ характер. Така че ето 33 причини да сте щастливи – вдъхновения, които ще ви изпълнят с надежда. Някои от концепциите са в противоречие с други, точно както традициите на някои страни са диаметрално противоположни на обичаите на съседите им. Но всичко това е в реда на нещата – всички сме различни. Вземете това, което би ви било полезно. Четете! Вдъхновявайте се! И действайте! КРАСОТАТА НА НЕСЪВЪРШЕНСТВОТО ЯПОНИЯ Wabi-sabi e фраза, съставена от \"wabi\", означаващо \"простота\" и \"sabi\" със значение \"красотата на възрастта и стареенето\". Това изразява светоглед, фокусиран върху приемането на преходността и несъвършенството. Загърбил всички естетически идеали, които изискват \"съвършенство\", уаби-саби е философия, която ни учи да ценим нещата такива каквито са, да изпитваме наслада от палитрата и сложността на реалния живот и красотата на несъвършенството. Помислете за асиметрични лица, възлести зеленчуци и напукани гърнета. От всички непреводими понятия в света уаби-саби е сред най-трудните за осмисляне. През последното десетилетие прекарах известно време в Япония, проучвах страната и имах две-три изключителни преживявания по японската телевизия, но и те не помогнаха. Необходими бяха няколко изтощителни консултации по темата, за да се добера до някакво осмисляне. Но отправната аналогия изглежда е тази: \"Също като баба ти е\". Юкико, дизайнерка, родом от Хирошима, ми обяснява: – Като най-възрастна в семейството получаваш много уважение, а да си \"стар\" не е нещо лошо в японската култура. То означава, че имаш история, което повишава ценността ти. А със старостта идва мъдростта. Което днес има значение повече от всякога. Защото въпреки че има един от най-високите показатели за продължителност на живот, зашеметяващо висок БВП и рафтовете в книжарниците из цялата страна се огъват под тежестта на книгите за самопомощ, Япония не е особено щастлива страна. Урбанистичната изолация и нарастващата пропаст между застаряващото население и младото поколение означава, че мнозина признават, че се чувстват загубени, стресирани и тревожни през повечето време. Но чрез поддържане на връзките с миналото, без прекалено вторачване в новото и лъскавото, и почитане на старото, философията уаби-саби може да се окаже решение на този проблем. Юкико е научила много от баба си като дете: – Тя отглеждаше ориз и казваше: \"Бог е във всяко зрънце\". Юкико е научила от най-ранна възраст, че кръговратът на живота и уважението към природата са изключително важни за удовлетворението от живота, както и че те са основни принципи на уаби-саби. Юкико е помагала на баба си на полето и е виждала как всеки ден по дигите около оризищата израства трева, поемайки храна и вода от ориза. – Режехме я всеки ден – разказва ми тя, – а на следващия тя отново беше там. Това е природата! Научих се да уважавам силата на естествения свят заедно с всичките му несъвършенс­тва. Той непрекъснато се променя и всичко има своя жизнен цикъл. Понякога реколтата е добра, друг път не е. Понякога времето ще доведе до добър урожай, понякога няма. Но в японската култура човек е благодарен, независимо от резултата, и човек прави най-доброто от това, с което разполага. – Учим се да ценим несъвършенствата – казва Юкико – и ми се струва, че уаби-саби е като английската дума \"патина\". Само дето в Англия нещата често не се оценяват по тяхната патина. Стар кожен стол с напукани ръкохватки? Купи нов. Бръчки от смях? Използвай някакъв филър. Коремът ми след три деца? Носи широки туники през целия си живот (Никой не ми казва, че кожата ми е прекалено голяма за мен, че тя е \"патина\"). Повдигам този въпрос пред Юкико и тя кимва: – В Япония е различно. Ние уважаваме нещата, които остаряват и са добре използвани – от хора до керамика. Кинцуги е древното японско изкуство да се поправя счупена керамика с метал и лак, така че пукнатините – вместо да бъдат покривани или прикривани, се подчертават с чисто злато – почитани са дори. При кинцуги белегът се позлатява и красотата е заради несъвършенствата, а не въпреки тях. Пукнатината е красотата. Кинцуги цени старото, повторно използваното и го издига до нещо с далече по-висока ценност от новата версия, взета от магазина. Това е уаби-саби. Но японската култура не прощава всички грешки. – По принцип не обичаме провалите – казва ми Юкико. – Ние, японците, толкова се боим да не направим грешка, че ако турист ни попита как да стигне някъде, хората, които не са напълно уверени в своя английски, ще предпочетат да кажат само \"Не, съжалявам!\", отколкото да рискуват да направят грешка. Грешките в работата се смятат за още по-голяма катастрофа. – Ако е нещо, което мога сама да оправя, тогава може би е ОК. Може би Но ако трябва да говоря с други хора за това – приятели, семейство и т.н. – умирам от срам – казва тя. И тук се крие парадоксът. Япония е хомогенно общество, където високите стандарти са норма. Тези стандарти може да се струват \"перфекционистки\" на останалата част от света, но в Япония те са всекидневие. Будистките идеи за приемането и ненамесата са добре известни на всички японци на теория. Но на практика много японци издигат до опасни нива конкуренцията в старанието, вниманието към детайла и трудолюбието. Кароши, в превод \"смърт от претоварване\", е професионален риск в Япония и обичайно се стига до инсулт, инфаркт или самоубийство. В първия си официален доклад за кароши през 2016-а г. правителството съобщава, че един от петима служители е в риск от смърт поради претоварване. Японците работят значително повече часове на ден от жителите на която и да е друга развита страна, като служителите редовно вземат по-малко от половината от полагаемия им се годишен отпуск, така че тук цари повсеместен стрес на работното място. – Това е голям проблем – признава Юкико. – Дори някои от нашите най-популярни традиционни термини за неща като \"цел в живота\" (икигай) – които за останалата част от света изглеждат свързани с щастието – при нас са свързани по-скоро с дълга, отколкото с удоволствието. Така че твоят икигай може да е твоята работа, твоето семейство, но това не означава, че тези неща те правят щастлива, а само че ще работиш упорито за тях. И изобщо, каквото и да правим ние, японците, правим го, хвърляйки всички си сили в него. – Тогава къде е уаби-саби? – То е в парченцата щастие – казва ми Юкико. – Работим здраво, а после се оттегляме сред природата, за да се възстановим и да се заредим с енергия отново. Много млади хора на по двайсет-трийсет години също се стараят да излизат сред природата през уикендите, за да се освежат. Уаби-саби ни учи, че има красота и дълбок смисъл в наблюдението на сезоните – от опадалите листа до цветчетата, понесени от вятъра, и скалите, покрити с мъх. – Това успокоява ума, освобождава напрежението и ни подготвя да се върнем към нормалния си живот. Миюки, колежка от Токио, се съгласява и добавя: – Чрез самите си несъвършенства уаби-саби сякаш се доближава до нашата човешка природа и така ни дарява спокойствие, отморявайки ума и духа. Когато изпитваме уаби-саби, сякаш някакъв покой обгръща сърцата ни, та макар и само за миг. Уаби-саби може да освежи ума \"давайки ни различен поглед към ежедневието\" – казва тя. Така че срещата ти може да се е оказала пълен провал, но върху любимото ти дърво в гората се е захванал мъх или пъпките на цветето на прозореца ти са започнали да се разтварят. Отдава се голямо значение и на посещенията на онсен (горещи извори), както и на оханами, традицията да се събират хора, за да се наслаждават на цъфналите дръвчета и особено на черешите. А после се нарежда и прекрасният японски обичай шинринюко или \"горска баня\". За нея няма нужда от вода, прилича по-скоро на слънчева баня, само че в гората, като целта е просто да си сред дърветата и наистина да се потопиш в зелената атмосфера. Проучване, проведено през 2010-а г. от японския университет \"Чиба\", е установило, че при участниците, които са се разхождали в гора, се измерва по-ниско кръвно налягане и по-ниски нива на кортизол (хормонът на стреса). Според проучване на Японското общество за физиологична антропология \"горската баня\" доказано променя мозъчната активност по начин, който насърчава релаксацията. Зарежете всички театрални, перфектни на снимка \"излети сред природата\" в стил #блаженство, тези външни излияния за \"щастие\", с които ни бомбардират в Инстаграм – при горската баня става дума за презареждане, възстановяване и прекарване на време сред дивата природа. След това можете да се върнете при натоварващата си работа, при стресиращия транспорт, при семейството напълно възстановени и готови да се справите с това, с което денят ще ви затрупа. Вместо да \"прегорите\", тази философия ви предлага устойчив начин на живот, при който притежавате и миналото, и настоящето – като примирявате и двете. Забравете \"абсолютно новото ми аз\" – това е старото ви аз, но освежено. Уаби-саби, всъщност. – Понякога забравяме да го правим всеки ден – казва Юкико, – но това е идеалът – придържаме се към философията уаби-саби, за да сме щастливи и да останем нормални. Знаем, че това е начинът да сме здрави и да се презареждаме. Така че дори и съвременният живот да стане прекалено стресиращ и да се боим от провал, уаби-саби е инструментът, който ще ни \"рестартира\". Аз не съм обрулена от времето развалина, изсъхнала шушулка от предишното ми аз, държана да не се разпадне единствено от шампоана за суха коса, кафето и волята ми – аз съм кинцуги творба от най-висша класа. Всички ние сме уаби-саби шедьоври, които сами сме сътворили – нашите пукнатини и белези си заслужават позлатата и нека всички да я видят. КАК ДА ИЗЖИВЕЕМ УАБИ-САБИ 1 Ценете старото, изживяното и обичаното. От пенсионери до керамика (и първите детски чантички) 2 Придайте нова, различна стойност на нещо старо и продължете да го използвате. Поправете онази счупена стара купа с кинцуги. Използвайте стари мебели за ново предназначение. Създавайте нови приятелства в уаби-саби стил. 3 Намерете местенце, което ви зарежда. В гората, в парка, край реката или някъде, където бихте могли да усетите разнообразието и чудото на природата. 4 Потънете в красотата на природата, насладете се на цъфтежа и на падането на цветчетата, та дори и само в няколко саксии на прозореца. Обърнете внимание на промяната в цвета на цветчетата и как венчелистчетата падат едно по едно.", "date": "2019.04.19", "title": "Откъс от \"Атлас на щастието\" на Хелън Ръсел"}
{"url": "https://www.dnevnik.bg/biznes/2019/04/19/3422285_elektronniiat_registur_za_obshtestvenite_poruchki_shte/", "text": "Законът за обществените поръчки въвежда изискване след 1 ноември 2019 г. всички обществени поръчки да бъдат възлагани чрез електронни средства посредством използване на централизирана електронна платформа. Към тази дата обаче се очаква част от модулите на регистъра да са готови. Това се разбра от думите на финансовия министър Владислав Горанов по време на парламентарния контрол. Ангажиментът за въвеждането и поддържане на електронната система е на Агенцията по обществени поръчки, напомня министърът в отговора на депутатски въпрос, разпространен до медиите от пресцентъра на министерството. Системата се предвижда да се състои от 32 модула, като на първия етап ще са готови 16 модула, част от които служебни, а друга част включват основните функционалности, необходими в процеса на възлагане. До края на 2020 г. ще бъдат разработени, тествани и пуснати в експлоатация още 16 модула, с което ще се електронизира целият процес на възлагане на обществени поръчки, обяви министърът. Тези модули ще се включват в продукционната система постепенно, като се осигурява необходимата информация на потребителите, уверява той. Централизираната електронна платформа е разработена по проект \"Разработване, внедряване и поддръжка на единна национална електронна уеб базирана платформа: Централизирана автоматизирана информационна система \"Електронни обществени поръчки\" (ЦАИС ЕОП)\", финансиран от оперативна програма \"Добро управление\", съфинансирана от Европейския съюз чрез Европейския социален фонд. С пускането на електронната платформа ще е нужно използването на квалифициран електронен подпис за всички действия с правно значение като решенията за откриване на поръчка, за удължаване на срокове, за прекратяване и пр., поясня министърът. В системата е вградена услуга за удостоверяване с времеви печат на важни действия като изпращане или оттегляне на оферта, публикуване на разяснение и др. Времевият печат гарантира точното контролиране на сроковете. Горанов уверява, че системата гарантира висока степен на защита, която обхваща и това да не се разкрива конфиденциална информация преди датата, на която се отварят офертите. Системата не позволява неправомерно манипулиране на документите от страна на възложителите и участниците. Заявленията за участие и офертите на стопанските субекти са максимално защитени и преди да изтече срокът за тяхното отваряне, се съдържат в базите данни само в криптиран вид. Те ще бъдат двойно криптирани - с уникални ключове, генерирани автоматично от системата. Те от своя страна ще се криптират чрез уникален ключ, генериран в интернет браузъра на потребителя. Този ключ ще бъде известен само на участника. Технически е невъзможно да се отвори заявление или оферта в системата без изрично допълнително действие по предоставяне на ключа за декриптиране от страна на стопанския субект – участник в процедурата, пояснява министърът. Участниците в пазара на обществените поръчки в страната включват повече от 6500 възложители и над 29 хил. изпълнители и всички те следва да бъдат обучени за работа със системата. Това е огромно предизвикателство, което следва да бъде преодоляно с провеждане на разяснителни кампании, подходящи обучения, издаване на указания и др. Системата е разработена от консорциум \"ЕОП България\".", "date": "2019.04.19", "title": "Електронният регистър за обществените поръчки ще заработи отчасти"}
{"url": "https://www.dnevnik.bg/sviat/2019/04/19/3422281_zmii_poprechiha_na_prezidenta_na_liberiia_da_otide_na/", "text": "Либерийският президент Джордж Уеа е принуден да работи от дома си, след като две змии са намерени в сградата, където се помещава канцеларията му, заяви говорител, цитиран от \"Асошиейтед прес\". Уеа е бил посъветван да не идва в офиса, докато сградата не бъде обезопасена, каза Смит Тоби. Очаква се президентът, който е бивша футболна звезда, да бъде отново на работа в канцеларията в понеделник. Черните змии са били забелязани тази седмица да се появяват за кратко от дупка в стена в сградата. В Либерия има отровни змии и властите не искат да поемат рискове.", "date": "2019.04.19", "title": "Змии попречиха на президента на Либерия да отиде на работа"}
{"url": "https://www.dnevnik.bg/sport/2019/04/19/3422347_dostatuchno_zashto_futbolisti_se_otkazaha_ot/", "text": "Какво може да накара футболисти да загърбят социалните мрежи? Хаштаг #Достатъчно е мотото на кампания в британския футбол в  борбата с расизма . Професионалните играчи от Англия и Уелс обявиха бойкот на социалните мрежи за 24 часа в знак на протест срещу зачестилите случаи на расистки обиди. В последните няколко седмици редица играчи бяха обиждани от трибуните на различни стадиони. Други получиха обиди чрез съобщения в \"Туитър\", \"Фейсбук\" и \"Инстаграм\". Футболистите от националния отбор на Англия бяха обиждани в столицата на Черна гора Подгорица по време на  европейска квалификация . Същото се случи с играча на \"Челси\" Калъм Хъдсън–Одой в среща от Лига Европа. Последният случай беше с Андре Грей и Трой Дийни от \"Уотфорд\", обиждани от фен на \"Уулвърхемптън\" в \"Инстаграм\" след полуфинала във ФА къп между двата тима. Кампанията е инициирана от Асоциацията на професионалните футболисти (PFA) и срещна голяма подкрепа. Със съобщения по темата излязоха Кевин де Бройне, Гарет Бейл, Ектор Бейерин, както и легендата на \"Саутхемптън\" Мат льо Тисие. Капитанът на \"Уотфорд\" Трой Дийни пък обяви, че е премахнал опцията за коментари под своите снимки, за да няма подобни обиди. \"Това е нещо недопустимо в 21-и век. Аз и моите съотборници бяхме обиждани по най-грозния начин в социалните мрежи.\" \"Докато не променим представите на хората какво е черно и какво представлява тази раса, няма да постигнем нищо. Хората не са по-висши, защото са от една раса или друга. Хората са едни и същи и ние опитваме да покажем това\", каза бившият английски национал Джон Барнс. Рахим Стърлинг заяви, че  напускането на терена не е решение, защото тогава \"те печелят\" . \"Аз лично не бих се съгласил с напускането на терена. Спечелването на мача ще ги нарани повече. Те опитват единствено да те сломят. Ако си тръгнеш, те печелят. Ще е по-добре, ако вкараш или победиш\", каза играчът на \"Манчестър сити\" наскоро. Селекционерът на Англия Гарет Саутгейт заяви, че  футболистите не подават жалби, защото не вярват, че нещо ще се промени . Инициативата ще продължи в социалните мрежи до събота сутрин.", "date": "2019.04.19", "title": "#Достатъчно: защо футболисти се отказаха от социалните мрежи за 24 часа"}
{"url": "https://www.dnevnik.bg/analizi/2019/04/19/3422542_zashto_bogatite_bulgari_suzdavat_lavki_a_ne_fondacii/", "text": "Пепелта от горящата парижка катедрала Нотр Дам още не се бе разнесла из въздуха, но първите 600 милиона евро дарения за възстановяването ѝ вече бяха факт - обявени от най-богатите предприемачески фамилии във Франция. Тези средства, събрани още в първите 24 часа на бедствието, не са просто разходи за \"корпоративна социална отговорност\" (CSR) - неразделна част от маркетинга на всяка голяма компания, нито само корпоративна филантропия. \"Парижката Света Богородица\" е един от символите на Франция и пресъздаването ѝ отива далеч отвъд конструктивното възстановяване на храма, чийто първи камък е положен преди повече от 800 години. Тези средства са приносът, който богатите французи и техните компании дължат на обществото. Разбирането и осмислянето на този дълг е белег за гражданственост, за морал, за вдъхновяващ патриотизъм. И, разбира се, включва и отговорността за начина, по който се генерира богатството. Добрите богати граждани Защо в България не е така? Познатата от САЩ и Западна Европа практика богатите да създават фондации, чрез които финансират и управляват проекти, насочени към образованието, здравеопазването, към иновации за подобряване живота на хората на българска земя липсва. Не че богати българи не правят дарения за хора в нужда и не подкрепят различни инициативи, предимно концерти и публични мероприятия. Но в България това се случва рядко, твърде рядко в името на \"общото благо\" - както го дефинира в есето си \"Евангелието на богатството\" индустриалецът и филантроп Андрю Карнеги, оставил след себе си не само известната концертна зала \"Карнеги хол\", но и обществени библиотеки и научноизследователски центрове. Така са го правили и големите от Възраждането, за които общото благо е означавало образование - братята Евлоги и Христо Георгиеви, Иван Денкоглу, Васил Априлов, Христо Тъпчилещов. Построили са училища, издържали са със свои средства българи да се образоват в чужбина. Едва ли можем да мечтаем за българско подобие на \"Рокфелер център\". Съвременните български предприемачи предпочитат да осигуряват терени и жилища на преференциални цени за фигури от властта или да оставят паметници на културата като прочутата Къща с ягодите в София да се рушат, за да се възползват от терена. Богатите българи: в България и извън нея Соченият някога за най-богат българин Илия Павлов не остави спомени за филантроп след себе си. Но за сметка на това помним как ръководената от него корпорация \"Мултигруп\" изцеждаше държавни предприятия и се опита да узурпира българската енергетика в полза на чужди интереси. Но пък Павлов, който е правил дарения на манастира \"Свети Николай\" в Арбанаси, както и повечето представители на българския бизнес имат изявен дарителски уклон към Църквата. Точно това няма да открием във филантропските практики на запад, докато в България - от страх и за опрощение, предприемачите са особено щедри към отците. Мажоритарният собственик на фалиралата Корпоративна търговска банка Цветан Василев е дал над половин милион лева на манастира в Гигинци - \"Св.св. безсребреници и чудотворци Козма и Дамян Асийски\", където бе изографисан като ктитор и епитроп. Раздавал е и на политици, спортисти, артисти, журналисти, но това е далеч от филантропията. Други - като бизнесмена Георги Гергов - предпочитат да даряват партията си. В неговия случай това е БСП. Но проекти като училище \"Българско школо\" на собственика на \"Овергаз\" Сашо Дончев и съпругата му Ева не намират последователи. А мнозина забогатели българи изобщо избягват да даряват, вероятно защото не биха могли да обяснят произхода на средствата си. Но пък има такива, за които това не представлява никакъв проблем - но те са в чужбина. През февруари м.г. българинът Шефкет Чападжиев, известен с благотворителността си, дари 1 милион долара на болницата в родния си Мадан - само и единствено за медицинско оборудване и обзавеждане в МБАЛ \"Д-р Константин Чилов\". Видял, че част от оборудването в болницата е на повече от 50 години, от времето, когато е избягал от социалистическа България, и решил да помогне. Миналата година българка от Австралия - Маргарита Занеф, завеща близо 2 милиона лева на Националната художествена галерия в София. Тя е емигрирала в Сидни през 60-те години на миналия век, завещала е и голяма сума на местната галерия. Строителният предприемач от Канада Игнат Канев редовно прави дарения на родния си град Русе. Последното известно са 500 000 лева на педиатричното отделение на Университетската болница в града. Да си спомним обаче голямата железопътна катастрофа в Хитрино, при която имаше седем жертви и разрушени домове. Тогава се проведе Национална дарителска кампания, която събра само 2 076 495 лева. Нищожна сума за разрушените тридесет къщи, 70-те частично пострадали и още двеста домове с по-малки повреди. Не можем да се надяваме и някой особено богат човек като Делян Пеевски например да построи за своя сметка обещаната ни от властта национална педиатрична болница в София. Моделът \"Пеевски\" не строи за общото благо, но пък може да отваря лавки. За величието на отечеството Когато след 5 години кулата на Нотр Дам отново се издигне над Париж, едва ли ще се помни, че Франсоа-Анри Пино, чиято компания притежава луксозни марки като \"Гучи\", \"Ив Сен Лоран\", \"Баленсиага\" и \"Ботега Венета\", е дал 100 милиона евро, че милиардерът Бернар Арно, собственик на марката \"Луи Вютон\", е осигурил 200 милиона евро, че семейство Бетанкур-Мейер, собственици на козметичния гигант \"Лореал\", също са дарили 200 милиона евро. Но също като възрожденеца Евлоги Георгиев и те ще знаят, че са участвали в \"преуспяването и величието на отечеството\"*. *\"", "date": "2019.04.19", "title": "Защо богатите българи създават лавки, а не фондации"}
{"url": "https://www.dnevnik.bg/sviat/2019/04/19/3422536_huauei_obeshta_5g_telefon_na_iznenadvashto_niska_cena/", "text": "Китайският гигант в телекомуникационно оборудване \"Хуауей\" отправи сериозно предизвикателство към конкурентите - компанията обеща, че ще продава телефон, поддържащ мобилна мрежа от пето поколение (5G) на почти двойно по-ниска стойност от прогнозираното от анализатори, съобщи в. \"Файненшъл таймс\". За вестника Питър Чжоу, директор, отговарящ за маркетинга на компанията, каза, че това може да се случи още тази година на цена 600 долара. \"Догодина някои хора казват, че може да видим (5G) смартфони за 300 долара и мисля, че това е много възможно.\" Скъпите телефони се смятат за една от най-големите спънки пред пълноценното разгръщане на 5G мрежи, което би трябвало да започне тази година, но  да се осъществи пълноценно едва в следващите  няколко. Цената, която обещава китайската компания, е пряко предизвикателство пред американския конкурент \"Епъл\". Във вторник компанията  разреши сериозен спор , който се отразяваше на възможността ѝ да използва 5G чипове, и е възможна промяна в плановете ѝ да пусне такъв телефон едва догодина. \"Шайоми\", китайски конкурент на \"Хуауей\", също смята да пусне 5G телефон в Европа в близките месеци, но това вероятно ще е за сметка на качеството на камерите и други характеристики. Според Чжоу китайската компания, заради чиито планове за 5G мрежите  се разрази напрежение със САЩ , ще спечели от новия телефон. Той отхвърля предположението, че новите устройства ще целят просто да поддържат бизнеса на компанията, свързан с изграждането на телекомуникационна инфраструктура по света.", "date": "2019.04.19", "title": "\"Хуауей\" обеща 5G телефон на изненадващо ниска цена още тази година"}
{"url": "https://www.dnevnik.bg/gradska_sreda/2019/04/19/3422534_airbg_mrusniiat_vuzduh_v_bulgariia_skusiava_jivota/", "text": "Градът, в който най-дълго време са превишавани нормите за фини прахови частици (ФПЧ) през изминалия отоплителен сезон, е Видин. Заради масовото отопляване с твърдо гориво 91 дни или 42% от сезона жителите на града са дишали замърсен въздух. Втори е Русе със 73 дни, трети е Пловдив – с 65, следва София – с 41. Данните бяха изнесени на годишната конференция на гражданското сдружение AirBG. Неговият ръководител Стефан Димитров обяви, че вече разполагат с 900 станции за измерване замърсеността на въздуха в цялата страна. \"Въздушното замърсяване като фактор за заболеваемост все още не присъства в обучението на лекарите\", каза пулмологът д-р Александър Симидчиев, председател на сдружение \"Въздух за здраве\". Затова и няма адекватно отношение на медиците към този враг на здравето, обясни лекарят. С 1.8 години се скъсява средно живота от мръсния въздух, докато от пушенето – с 1.6 години, каза той. България е с най-висока смъртност в ЕС, като доклад на Световната здравна организация от март обяви, че 41 души всеки ден умират от преждевременна смърт (тоест, по-рано от средната продължителност на живота за страната). По данни на българското Министерство на здравеопазването от юни 2018 г. броят им е 49 души дневно. \"При 29% от общия брой починали от рак на белите дробове причината е мръсният въздух. При смъртните случаи от исхемична болест на сърцето този процент е 25%, а при инсултите – 24%, съобщи д-р Симидчиев. Данните за въздуха, които получава от своите станции сдружението AirBG, се припокриват в 75% с тези на Министерството на околна среда, са изчислили от Института по метеорология и хидрология. \"Нашите изчисления показват, че припокриването с официалните станции е 95%\", заяви Стефан Димитров. Като предстоящ проблем за София бе посочен планираният строеж на инсинератор за изгаряне на отпадъци до ТЕЦ София, зад Централна гара. \"При изгарянето на средно 600 т отпадъци дневно там, столицата ще получава по 256 т азотни окиси годишно. Такова количество вредни емисии се отделя, когато 1 милион дизелови автомобили карат 1000 км\", даде пример Димитров. Активисти сформираха \"Група за чист въздух\", за да заведат колективен иск на граждани и организации за чист въздух срещу бездействието на Столична община по проблема, бе обявено на конференцията на AirBG. Първото заседание по делото е на 20 май. Димитров каза, че нараства броят доброволци, желаещи да се включат в структурите на сдружението в цялата страна. \"Повишават се и възможностите на гражданите да се осведомяват за реалното състояние на въздуха, който дишат\", каза Димитров и предложи на интересуващите се да влизат в сайта на сдружението. Там ще получат информация къде могат да купят евтини части и сами да си сглобят измервателна станция на въздуха. \"Предстои да разработим чат бот, в който всеки ще може от телефона си да се осведоми какво е качеството на въздуха, където се намира\", обяви председателят на  AirBG. Сдружението следва проекта на граждани от Щутгарт, които преди три години решиха сами да измерват качеството на въздуха поради нежеланието на местните власти да се заемат с проблема. Вече в 75 държави следват германската инициатива, наречена \"Luftdaten.info.", "date": "2019.04.19", "title": "AirBG: Мръсният въздух в България скъсява живота повече от пушенето"}
{"url": "https://www.dnevnik.bg/evropa/2019/04/19/3422205_pes_i_rumunskite_socialisti_licemerie_ili_neshto/", "text": "Който все още се е надявал, че европейските социалдемократи най-сетне ще се противопоставят на румънските си колеги, се е излъгал. Не, Социалдемократическата партия на Румъния все още не е изключена от редиците на Партията на европейските социалисти (ПЕС). Партията, която от над две години се опитва  да подчини правосъдието  и да подкопае върховенството на закона. Тя няма да бъде и суспендирана, както направиха европейските консерватори  с унгарската партия \"Фидес\"  на либералния и антиевропейски настроен премиер Виктор Орбан. Въпреки това връзките между ПЕС и румънските социалдемократи  ще бъдат замразени  до европейските избори на 26 май. Дотогава няма да има общи действия на европейските социалисти и румънските им колеги. Никакви предизборни мероприятия, никакви подиумни дискусии, никакви изяви по телевизията с югоизточноевропейските партии. През юни ще бъде взето окончателното решение какво ще стане с румънската социалдемократическа партия. Замразяване и затопляне Замразяването и затоплянето в европейската партийна политика взаимно се допълват и се променят редовно в зависимост от интересите. От хранително-вкусовата промишленост обаче знаем, че това не винаги свършва добре. Ако един продукт бъде замразен много късно, не е изключено той да граняса и в крайна сметка да изгние. Ако пък процесът на замразяване бъде прекъснат, често същият този продукт вече не става за консумация. През юли значи, европейските социалдемократи искат да дискутират дали да размразят отношенията си с румънската партия-посестрима или да се разделят с нея. Защо чак тогава? Защото целият процес зависи от резултата от европейските избори на 26 май. Фракцията на социалистите и демократите в европейския парламент си мечтае за победа и за това, нейният основен кандидат Франс Тимерманс да стане председател на Европейската комисия. И тук е важен всеки един глас. Дори и да идва от мърлявите деца на собственото семейство. Не е лошо да споменем, че суспендирането на \"Фидес\" от ЕНП също не е далеч от тази логика. Ако сметката не излезе, тогава може отново стъпка по стъпка да се погрижим за собствената си надеждност. И естествено елегантно да се разделим с една партия, която отдавна се е сбогувала с ценностите на социалдемокрацията и се е превърнала в котило на корупцията. Хроника на един предизвестен развод Бъдещето на т.нар. социалдемократи в Румъния под ръководството на осъдения за изборни манипулации партиен председател Ливиу Драгня не изглежда никак розово. В понеделник Европейският парламент в извънредно заседание отново решително осъди постоянните атаки срещу върховенството на закона на румънското правителство. Остра критика отправи и германският правосъден министър и основен кандидат на ГСДП за европейските избори Катарина Барлей. Тя също заплаши румънската партия-посестрима с последствия. И тези последствия на закъсняха. Почти по същото време председателят на ПЕС Сергей Станишев обяви споменатото замразяване на отношенията. Това не беше лесна стъпка за българския социалдемократ Станишев, тъй като неговата партия БСП в София бе сполетяна от същата съдба. БСП е в опозиция, но дългогодишните корупционни афери по времето, когато Станишев беше премиер, са оставили дълбоки следи. Всички депутати от европарламента отдавна би трябвало да са наясно, че европейските партии трябва да се разделят с черните овце в тяхното семейство. Защото демокрацията е поставена на карта. И този, който не действа, сам потъпква с крака висшите европейски ценности. В това отношение политическият цвят вече не играе никаква роля.", "date": "2019.04.19", "title": "ПЕС и румънските социалисти: лицемерие или нещо повече"}
{"url": "https://www.dnevnik.bg/sport/2019/04/19/3422549_snimka_na_denia_maratonsko_izpitanie_za_nadal_po_putia/", "text": "Рафаел Надал се класира за полуфиналите в   в Монте Карло след победа над Гуидо Пея от Аржентина със 7:6 (1), 6:3. 11-кратният шампион не загуби сет, но имаше големи трудности, като му отне 2.20 часа да стигне до успеха. Двубоят беше съпътстван от 12 пробива, но и много хубави отигравания от двете страни на корта.   записа 48-а победа от 50 мача срещу левичари и ще играе за 14-и път на полуфинал в Монте Карло.", "date": "2019.04.19", "title": "Снимка на деня: Маратонско изпитание за Надал по пътя към 14-и полуфинал в Монте Карло"}
{"url": "https://www.dnevnik.bg/biznes/2019/04/19/3422562_valentin_zlatev_izliza_ot_operativnoto_rukovodstvo_na/", "text": "Валентин Златев вече не е Генерален директор на ЛУКОЙЛ-България ЕООД. Той е назначен за председател на Контролния съвет на дружеството, като заменя на тази длъжност представителя на президента на ПАО ЛУКОЙЛ Алексей Ламбин. Това съобщиха от пресслужбата на компанията. Заедно със зам.-председателския пост в надзорния съвет на \"Лукойл Нефтохим Бургас\", на новата си по-висока позиция той ще координира цялостната дейност на двете дружества от групата ЛУКОЙЛ и ще осъществява контролни функции над работата им, свързана с мястото им в социално-икономическия живот на страната, продължава съобщението.  Оперативното ръководство на \"Лукойл-България\" ЕООД се поема от Булат Субаев, досегашен генерален директор на подразделенията на ПАО ЛУКОЙЛ в Белгия, Холандия и Люксембург. Смяната на Златев със Субаев се обяснява с  планова ротация на ръководни кадри в системата на ПАО ЛУКОЙЛ. Твърде много версии за началото на \"преходния период\" \"Капитал\" посочва , че документи в Търговския регистър показват, че решението на \"Лукойл Юръпс Холдинг Б.В.\" е било взето на 10 април (миналата сряда) и влиза в сила днес. Седмичникът цитира свои източници, според които смяната \"се обмисля отдавна, като вариантите са били два - дружеството да е с двама управители или Златев да е остане като съветник на някаква позиция в дружеството-търговец\". Същите източници смятат, че компанията влиза в преходен период, в който трябва да стане ясно дали може и без Валентин Златев. Още не е ясно дали случващото не се дължи на процеси в руската корпорация или на серията проблеми за \"Лукойл\" в България - от споровете за секторния закон за горивата през напускането от Златев на председателския пост в Българската петролна и газова асоциация и оттеглянето ѝ от КРИБ през янари 2019 г. до възхода на конкурентната \"Инса Ойл\". Златев работи за най-голямата частна руска петролна компания от 1991 г., т.е. почти веднага, след като завършва международни отношения в Москва. Той оглавяваше българското поделение на \"Лукойл\" в продължение на близо 20 години. През 1999 г. е назначен за ръководител на проекта на ПАО ЛУКОЙЛ в България и генерален директор на \"ЛУКОЙЛ-България\" ЕООД, какъвто е и досега, пише за него в официалната справка на сайта на компанията (корекцията за новата му позиция още не е направена). Кой е Булат Субаев Кариерата на Булат Субаев също преминава почти изцяло в \"Лукойл\". Той е роден и израства в семейство на служител в петролния добив в Татарстан. Завършва училище в Когалим в Тюменска област и Държавния университет за нефт и газ \"И.М.Губкин\" в Москва, след което се завръща на работа в Западен Сибир. Скоро отново е в руската столица, където е поканен през 2000 г. да работи в \"Лукойл\". Като обещаващ млад специалист е изпратен на едногодишна специализация в американската компания \"КонокоФилипс\" (ConocoPhillips). Когато се прибира в Русия го назначават за изпълнителен директор за маркетинга на дъщерната компания на \"Лукойл\" в САЩ (Getty Petroleum Marketing). През 2007 г. \"Лукойл\" купува от \"КонокоФилипс\" почти 400 бензиностанции в Централна и Западна Европа (Белгия, Люксембург, Финландия, Унгария, Словакия, Полша и Чехия) и 32-годишният Субаев се връща в Европа, за да ръководи от LUKOIL Belgium NV бизнеса в Белгия и Люксембург. През ноември 2011 г. той оглавява поделението на \"Лукойл\" в Прага, отговарящо за Централна Европа и Белгия (LUKOIL CEEB, Central and Eastern Europe + Belgium). В интервю за чешко издание той казва, че понеже компанията няма рафинерия в района, амбициите ѝ не се простират отвъд това да бъде \"играч от средна величина\". След анексирането на Крим от Русия през март 2014 г. и първите санкции на Европа срещу страната \"Лукойл\" бързо се раздели с веригите си в Чехия, Словакия и Унгария. като ги продаде през август на MOL Plc. и Norm Benzinkut Kft. През февруари 2016 г. LUKOIL Europe Holdings BV напусна изцяло и бизнеса си в Полша, Литва и Латвия, като го продаде на австрийската AMIC Energy Management GmbH. Така управлението от пражкия офис се сви само до дейността в Бенелюкс. На 44 години Субаев поема в България за пръв път ръководството на компания с рафинерия с регионално значение и верига от обекти за търговия на дребно.", "date": "2019.04.19", "title": "Валентин Златев излиза от оперативното ръководство на \"Лукойл България\""}
{"url": "https://www.dnevnik.bg/sport/2019/04/19/3422426_citat_na_denia_niamam_ideia_kak_shte_sprem_mesi/", "text": "Нямам идея как можем да спрем Лионел Меси. Със сигурност не мога да направя това сам, както се твърди, а ще трябва да действаме колективно. Вярвам, че треньорът ще изгради план, когато дойде време за срещата.\" Така защитникът на \"Ливърпул\" Върджил ван Дайк реагира на факта, че неговият тим ще срещне  \"Барселона\"  и Лионел Меси в  полуфиналите на Шампионската лига . Аржентинецът е водещ реализатор в турнира с 10 попадения дотук в осем мача. Във всички турнири Меси има 45 гола и 21 асистенции в 42 срещи. 'Той е невероятен футболист, всички знаят какво представлява и едва ли ще кажа нещо различно. Ние обаче не се плашим от никого\", добави Ван Дайк. Откакто играе за \"Барселона\", Меси се е изправял два пъти срещу \"Ливърпул\" - в осминафиналите на Шампионската лига през сезон 2006-2007, когато мърсисайдци продължиха напред. Аржентинецът не се е разписвал срещу следващия съперник на тима си.", "date": "2019.04.19", "title": "Цитат на деня: Нямам идея как ще спрем Меси"}
{"url": "https://www.dnevnik.bg/sport/2019/04/19/3422541_totnum_iska_da_prieme_final_v_shampionskata_liga/", "text": "Тотнъм\" откри новия си стадион в Северен Лондон преди по-малко от месец, но вече има сериозни планове да приеме най-големите спортни събития на него. Съоръжението \"Тотнъм стейдиъм\" ще бъде сред кандидатите за домакин на финала в  Шампионската лига , обяви президентът на клуба Даниел Леви. Според думите му стадионът е най-модерният в Европа и заслужава да приеме най-големите събития. През септември Европейската футболна федерация (УЕФА) ще се събере, за да определи домакина на финала през 2021 г.  Кандидатите са \"Алианц арена\" в Мюнхен и стадион \"Крестовский\"  в Санкт Петербург. Също така УЕФА ще съобщи кандидатите за финалите през 2022 и 2023 г. \"Много сме доволни от реакцията на нашите фенове, които приеха отлично стадиона. Стандартите, които налагаме са високи, а целта ни е да създадем едно съоръжение от световна величина, което да приема най-големите събития. Затова Шампионската лига влиза в плановете ни\", каза Леви пред \"Ивнинг Стандард\". Ръководството на \"Тотнъм\" вече има договор с Националната футболна лига (НФЛ) за провеждане на два мача на сезон на своя стадион. Освен това \"шпорите\" изразиха желание да бъдат първия стадион в Европа, който да приеме най-голямото спортно събитие \"Супербоул\". \"Тотнъм стейдиъм\", както ще се казва стадионът докато не бъде намерен спонсор да плаща за името, е считан за един от най-модерните в Европа. С капацитет от 62 062 места стадионът на \"шпорите\" е третият най-голям в Англия след \"Уембли\" (80 хиляди) и \"Олд Трафорд\" (75 хиляди). Повече за стадиона на \"Тотнъм\" четете  тук .", "date": "2019.04.19", "title": "\"Тотнъм\" иска да приеме финал в Шампионската лига"}
{"url": "https://www.dnevnik.bg/photos/2019/04/19/3422502_fotogaleriia_svetovnite_snimki_na_denia_-_19_april/", "text": "Морето край фара на Ню Брайтън (близо до Ливърпул) вече става за плуване.", "date": "2019.04.19", "title": "Фотогалерия: Световните снимки на деня - 19 април"}
{"url": "https://www.dnevnik.bg/politika/2019/04/19/3422567_rumen_radev_nastoia_da_se_razsledvat_i_podstaveni_lica/", "text": "Президентът Румен Радев смята, че с действията си по \"апартаментгейт\" управляващите размиват темата. Той предупреди, че скандалът носи мощен заряд на негодувание и непримиримост на хората и настоя да се проверява имуществото на политиците не само в България, но и в чужбина, включително и офшорни фирми на подставени лица, както и на пълнолетните им деца. \"Това било политическа атака в навечерието на изборите и трябвало да спрем, защото всичко е приключило с оставките и това било битовизъм?! Напротив, ако искаме най-сетне да сме нормална държава, апартаментгейт трябва да има последствия. Той носи мощен заряд на негодувание и непримиримост на хората, Това е вододел дали ще останем общество, тънещо в корупция и безпътица, или ще поемем по пътя на правовата държава\", каза държавният глава в предаването \"Панорама\" на БНТ. Запитан дали е против стабилността, президентът отговори с въпрос: \"Коя стабилност? На сауните и персоналните асансьори, на безнаказаността, на бедността и напускащите българи?\" Той подчерта, че оставките от държавни постове не са достатъчни, защото същите хора запазват високите си партийни позиции, чрез които влияят на политиките и на стила на управление на своята партия. Правителството, според него, се е отказало от оставките, защото вече \"прехвърлят критичната маса\". \"Партиите вместо да се чистят сами, да излязат с нов морален облик, ревностно бранят тези хора и ги изкарват морални герои\", добави държавният глава. Помолен да коментира публикациите за това, че самият той се е сдобил с жилище на занижена цена, Радев отговори: имам само едно жилище в кв. \"Редута\" и мога да докажа всеки лев.\" Той определи въвличането на своето име в скандала като \"отчаяни опити на властта да приравни имотните проблеми на управляващите с жилищата на всички българи и така да размие собствените безобразия. За своето жилище президентът уточни, че го е купил едва като е стигнал до чин полковник и командир на авиобаза като цената е била еднаква за всички във входа, както за старшината, така и за полковника. На въпрос дали едновременно е ползвал две ведомствени жилища, отговори: \"Ако беше така, щях да бъда санкциониран от Министерството на отбраната\". \"Нямат нищо общо социалната политика на Министерството на отбраната и забогатяването от власт. .Управляващите днес трябва да отговарят как са придобити средствата за луксозни жилища и елитно образование на децата,\" заяви държавният глава. \"Жалките напъни да бъда въвлечен в имотните далавери на властта само ме амбицират да бъда още по непримирим, всичко да излиза наяве и реалните грабители да отидат там, където им е мястото\", добави той. Според него скандалът с жилищата показва, че антикорупционната политика на държавата се е провалила. Нередностите са разкрити от медиите, докато институциите, отговорни да проверяват, чакали да получат сигнал, за да се задействат. Дали поради липса на воля или от интерес, електронните регистри не позволяват пълен и свободен достъп на граждани и медии, нито възможност да се правят справки по определени критерии, напомни президентът. Трябва да се изкарат не само всички несъответствия на политиците, но и сметките навън, в офшорни компании и това е предизвикателство към оторизираните органи - по отношение на имотите\" продължи той. В отговор на въпрос Радев поясни, че в продължение на година не е свиквал заседание на консултативен съвет за национална сигурност, защото дори когато са демонстрирали съгласие в негово присъствие, след като излязат, политиците говорят пред медиите друго. Това е неуважение към самия закон, по който функционира съветът, добави той. Запитан дали в предупреждението на премиера Борисов за пълзяща диктатура Радев разпознава себе си, той отговори: \"Откъдето и да го погледнем, една диктатура може да се осъществи само от властта. А тя е у г-н Борисов. Освен ако г-н Борисов не се осъзнава като опозиция на самия себе си\".", "date": "2019.04.19", "title": "Румен Радев предложи да се разследват и подставени лица на политиците в чужбина"}
{"url": "https://www.dnevnik.bg/bulgaria/2019/04/19/3422569_prezidentut_nastoia_pravitelstvoto_da_osiguri_mashini/", "text": "Президентът Румен Радев настоява правителството да осигури машини за гласуване, защото делът на невалидните бюлетини е много висок и изкривява вота на гражданите, а партиите толерират функционерите си, които \"обучават\" как да стане това. \"Докато не снижим влиянието на субективния фактор, секционни комисии, преправяне на протоколи, депутати влачат чували... Докато има клипове в ютюб, където на партийни събрания се показва как регионални ръководители дават инструкции как да се произвеждат недействителни бюлетини, а партиите вместо да ги изключат, ги издигат за кметове, ще продължавам да настоявам за машинно, електронно и дистанционно гласуване\", каза той в интервю за БНТ. В отговор на обясненията, че машинното гласуване било ретроградно и страни като Холандия вече се отказвали от него, Радев изтъкна, че в тази страна процентът невалидни бюлетини е 0.4%, а в България - над 6% при международен праг от 3%. \"Това е малък коалиционен партньор, който в наши условия влияе на управлението понякога драматично\", добави той. Запитан дали с включването на началника на кабинета му Иво Христов в листата на БСП за евроизборите президентът прелива свое влияние към левицата, той отговори: \"Няма как да прелея влияние към БСП. Няма как да ме слагат в един кюп с която и да е партия. с никоя партия. Президентът не е и не може да бъде опозиция, но заедно с милионите българи, които не одобряват действията на изпълнителната и законодателната власт аз съм ценностна опозиция, останалото е конспирация\". В отговор на въпрос защо в международните си позиции застава най-близо до Русия държавният глава отговори, че винаги се ръководи от националния интерес и международното право. Даде за пример Германия, Италия и Австрия, които процедират така в енергетиката и икономиката. Радев настоя по която ще се строи продължението на газопровода \"Турски поток\" като подчерта, че при срещата си с премиера на Русия Дмитрий Медведев изрично е посочил изгодната цена като условие да сътрудничество. \"Казах на Медведев, че ние имаме интерес да реализираме съвместните енергийни проекти, но при спазване на много важни принципи за конкурентоспособност, прозрачност и сигурност на доставките и при изгодна за нас цена. Правителството трябва да отговори как точно се определя цената на трасето през България, само ние ли ще платим и ако е така, защо, колко е рентабилно, кога ще се изплати и какъв е рискът. На този въпрос чакаме отговор\", заяви президентът.", "date": "2019.04.19", "title": "Президентът настоя правителството да осигури машини за гласуване"}
{"url": "https://www.dnevnik.bg/bulgaria/2019/04/19/3422581_chovek_zagina_v_haskovo_zatisnat_ot_padnala_stena_v/", "text": "Случаен минувач загина тази вечер в Хасково, затиснат от стена на запусната сграда на бивше военно поделение, съобщи Министерството на отбраната. Инцидентът е станал около 18.30 часа, когато стена на саморазрушаваща се сграда на бившия военен обект паднала и причинила смъртта на човека. Министерството уточнява, че от 2001 г. теренът е с отпаднала необходимост за Българската армия. В дните преди инцидента е започнала процедура за бракуването на сградния фонд, а намерението било след това той да бъде почистен и обезопасен. МВР разследва инцидента. ", "date": "2019.04.19", "title": "Човек загина в Хасково, затиснат от паднала стена в бивше военно поделение"}
