{"url": "https://www.dnevnik.bg/sport/2018/05/05/3174242_juventus_se_dobliji_do_titlata_sled_vajen_obrat/", "text": "Ювентус\" докосва седмата поредна титла в Серия А след нова важна победа. След като спечелиха по драматичен начин дербито с \"Интер\" в миналия кръг, сега хората на Масимилиано Алегри отново трябваше да излизат от трудна ситуация, но се справиха срещу \"Болоня\" – 3:1 в Торино. Червено-сините поведоха с гол на Верди, но \"бианконерите\" обърнаха след автогол на Де Майо и попадения на Сами Кедира и Пауло Дибала. До края на сезона \"Ювентус\" има два мача – срещу \"Рома\" на \"Олимпико\" и с \"Верона\" у дома. \"Бианконерите\" водят със седем точки пред  \"Наполи\"  и при грешна стъпка на неаполитанците утре с \"Торино\" на \"Сан Паоло\", ще са шампиони. \"Наполи\" ще остане в битката за титлата единствено при победа над \"биковете\". Гостите от Емилия-Романя изненадващо водеха след първото полувреме, когато точен беше Симоне Верди. Нападателят на \"Болоня\" се разписа в 30-ата минута от дузпа, след като Даниеле Ругани извърши нарушение. Голяма вина за дузпата обаче има Джанлуиджи Буфон, който подаде неточно на Ругани и го принуди да прави фаул. Изстрелът на Верди от 11-те метра беше и единственият точен удар на \"Болоня\" преди почивката. Тимът на Роберто Донадони не блестеше с нищо на \"Алианц стейдиъм\", но игра ефективно. През втората част \"Ювентус\" вдигна темпото, а ключова се оказа и смяната на почивката. Алегри извади Блез Матюиди и пусна Дъглас Коста, а бразилецъв раздвижи играта. В 52-ата минута \"Ювентус\" изравни благодарение на автогол на Себастиен Де Майо. Френският защитник опита да изчисти остро центриране на Куадрадо, но прати топката в собствената си врата, изнендвайки и стража си Антонио Миранте. Въпреки ранното попадение \"Болоня\" опита да отговори и стигна до опасен удар на защитника Емил Крафт. Шведският футболист се озова на отлична позиция, но Буфон спаси изстрела му. Секунди след опасността пред вратата на \"бианконерите\", те успяха да изнесат играта и да вкарат гол след контраатака. В 64-ата минута Сами Кедри изведе домакините напред. Дъглас Коста центрира отляво, вратарят Миранте увисна, а пласираният отлично Кедира без проблем вкара в опразнената врата. Големия удар по амбициите на \"Болоня\" беше пет минути по-късно Дибала оформи крайния резултат. В основата на третия гол беше Коста, който нахлу по левия фланг и намери нахлуващият на скорост Дибала, а той беше точен – 3:1. До края на мача се игра пред вратата на Миранте, който имаше доста работа. Гостите не стигнаха до нищо в атака освен един слаб изстрел на резервата Матиа Дестро.", "date": "2018.05.05", "title": "\"Ювентус\" се доближи до титлата след важен обрат срещу \"Болоня\" у дома"}
{"url": "https://www.dnevnik.bg/bulgaria/2018/05/05/3173979_pochti_vsichki_peshehodni_puteki_ne_otgovariat_na/", "text": "Общо 85% от пешеходните пътеки не отговарят на нормативните изисквания, макар и да са видими за шофьорите.. Това показва проверка на Министерството на регионалното развитие на състоянието на пътната маркировка и съоръжения, ограничаващи скоростта на движение по републиканската пътна мрежа, извършена в началото на годината, съобщиха от ведомството. Обект на проверката бяха трите вида пешеходни пътеки тип \"Зебра\", пешеходните пътеки, регулирани от светофарна уредба, и повдигнатите пешеходни пътеки като е оценявано местоположението, видът на маркировката, цветът и светлоотразяване на маркировката, видимост на пешеходната пътека, размерът, сигнализацията с пътен знак и типът пешеходна пътека. Общият брой на пешеходните пътеки по републиканската пътна мрежа, в това число първи, втори и трети клас пътища, е 3531 бр., от които 3000 бр. (84.9%) не отговарят на част от изискванията. До края на май областните пътни управления ще направят конкретни заявки за необходимите финансови средства, необходими за подобряване на състоянието на пътеките. Резултат ще има до края на юни при осигурено финансиране.", "date": "2018.05.05", "title": "Почти всички пешеходни пътеки не отговарят на изискванията"}
{"url": "https://www.dnevnik.bg/bulgaria/2018/05/05/3174041_borisov_prizova_da_se_pomisli_za_po-efektivno/", "text": "Да се преосмисли ефективността на разходите за отбрана и да се разпределят по-добре нуждите за колективната отбрана между отделните страни от НАТО и Европейския съюз. Такова предложение е лансирал днес премиерът Бойко Борисов при откриването на Неформалната среща на министрите на отбраната на държавите членки на ЕС в София. \"Не считам, че е нужно всяка държава да купува от щанда на килограм. Може колегите от НАТО и ПЕСКО да направят точен разчет за всяка страна какво би било приоритет, за всяка една държава какъв да бъде акцентът, какво да й се даде да произвежда\", е казал Борисов, цитиран от правителствената пресслужба. Министър-председателят акцентирал върху ефективността на разходите за отбрана, като посочил, че Европейският съюз влага огромни усилия в тази сфера, но критерият за отделяне на 2% от БВП за отбрана не може да бъде единствено достатъчен за постигане на целите на колективната отбрана. Премиерът отново говорил и по темата-приоритет на българското европредседателство – Западните Балкани. \"Това, което правим на Западните Балкани е мир. Тук е имало най-много войни и продължават да действат международни мироподдържащи мисии, а между отделни държави остават нерешени проблеми. Даването на евроатлантическа перспектива пред страните от региона означава да затворим страницата с войните\", е заявил Борисов. Българският министър-председател подчертал и усилията на страната в борбата с нелегалната миграция. Той посочил, че нулевият натиск по границите се дължи и на споразумението с Турция и отново призовал за нормализиране на отношенията с този най-голям съсед на ЕС и член на НАТО, който има най-силната армия в Южния фланг на Алианса. Борисов информирал министрите на отбраната и за плановете на страната за купуване на военна техника за нуждите на Българската армия.", "date": "2018.05.05", "title": "Борисов е несъгласен всяка страна да купува въоръжения \"от щанда на килограм\""}
{"url": "https://www.dnevnik.bg/zdrave/2018/05/05/3173976_kak_naduvat_cenite_na_lekarstvata/", "text": "Фармацевтичните концерни често биват упреквани в това, че блокират важни научни изследвания. Те трупат огромни печалби от хронично болните пациенти, които в продължение на целия си живот са принудени да приемат медикаменти. По-добрата алтернатива би била лекарство, което за кратко време да излекува коварната болест веднъж завинаги. Точно това обещава и американският фармацевтичен гигант \"Gilead\". Неговите хапчета могат например да преборят светкавично хепатит С. Но и те са доста скъпи. Андреас Майстер е живото доказателство за това. В продължение на дълги години той боледувал от хроничен хепатит С - коварна болест, която постепенно разрушавала черния му дроб. В тази напреднала фаза той бил почти през целия ден на легло. \"Всяка сутрин ставах в 6 часа заедно със съпругата ми, за да изпия едно кафе. И после отново се връщах в леглото. Опитвах се да излизам с кучето навън, но кратката разходка бързо ме поваляше и пак лягах.\" Хепатит С е заразна болест. Андреас не знае как точно се е заразил, но неговият лекар успява да го излекува. С лекарството на \"Gilead\", което съществува от 2014 година. \"Този медикамент блокира размножаването на вируса обикновено само след няколко седмици - така, че вирусът вече не може да бъде открит в кръвта\", казва имунологът Щефан Дупке. Единственият проблем е цената на лекарството. Двумесечният курс на лечение с него струва 40 000 евро. Сума, непосилна за мнозина. Д-р Дупке се ядосва на ценовата политика на концерна. Според него, производството на този медикамент е значително по-евтино. Пациентът Андрес Майстер обаче имал късмет. Германската здравна каса е поела изцяло разходите по лечението, тъй като вече бил тежко болен. Много хора по света обаче нямат достъп до този медикамент. \"Заради високата цена на това лекарство здравната система не може да си позволи да лекува всички пациенти с хепатит С. В някои южни страни пък това е още по-трудно, отколкото в Германия. Вярно, в различните страни то се продава на различна цена, но като цяло в Европа медикаментът е толкова скъп, че не е възможно здравните каси да платят лечението на всички пациенти\", критикува имунологът. Не всички пациенти имат късмет През 2011 година американският фармацевтичен концерн \"Gilead\" придобива една биотехнологична фирма, която разработва активното вещество. Цената на сделката възлиза на 9 милиарда евро. През 2014 година печалбата на \"Gilead\" само от препарати срещу хепатит С е била 10 милиарда евро. Тенденцията се запазва и през следващите години. Още преди време концернът разкри как формира цените си. \"Нашата ценова политика отчита стандарта в отделните страни. Така например медикаментите ни за Европа или за САЩ са по-скъпи, отколкото за бедни страни като Египет например, където това лекарство струва само 750 евро\", обяснява Норберт Бишофбергер, вицепрезидент на \"Gilead\". Само че в страни като Египет за някои пациенти дори 750 евро са цяло състояние. И все пак: излиза, че цената на един човешки живот зависи от това къде живеем. В Германия мнозина биха могли да получат нужното лечение. В други страни обаче пациентите изобщо не биват лекувани. Морална ли е тази ценова политика? И докога фармацевтичните концерни ще трупат необезпокоявани все нови и нови милиардни печалби?", "date": "2018.05.05", "title": "Как надуват цените на лекарствата"}
{"url": "https://www.dnevnik.bg/sviat/2018/05/05/3174049_princ_hari_i_megan_markul_veroiatno_niama_da_imat/", "text": "Целувката на балкона може да бъде една от най-емблематичните части на кралската сватба, но това е една традиция, която принц Хари и Меган Маркел няма да спазят по време на предстоящата си на 19 май сватба. В петък   съобщи, цитирайки говорител на двореца, че двойката няма да се появи на балкона за традиционната снимка пред хората. Не е ясно защо двамата са решили да пропуснат традицията, но изданието допуска, че това е защото параклисът \"Св. Георги\" в замъка Уиндзор не разполага с балкон. И тъй като Бъкингамският дворец, където традиционно се правят снимките от балкона, се намира на около час път от замъка Уиндзор. Но само защото първата брачна целувка пред хората вероятно няма да е на балкон, това не означава непременно, че няма да видим първата целувка между принц Хари и Маркъл, пишат английските медии. Както вече съобщи Бридж, някои наблюдатели смятат, че първата целувка ще е на стъпалата на параклиса \"Св. Георги\". Традицията на целувката на балкона се чака с нетърпение от хората, но и в същото време действително е и една от първите целувки след сватбата. Английската църква всъщност забранява целувките на свещени места, така че първата целувка на кралската двойка трябва да бъде направена другаде. Снимките и кралска първа целувка на балкон могат да бъдат проследени назад във времето най-малкото до принц Филип и кралица Елизабет II, които се женят в Уестминстърското абатство и след това пътуват до Бъкингамския дворец за снимките. Такива снимки имат също принц Чарлз и принцеса Даяна, принц Андрю и Сара Фъргюсън, както и принц Уилям и Кейт Мидълтън. Принц Хари и Меган Маркъл ще седнат в отворена каляска и от нея ще поздравят хората, докато преминават по пътя до Фрогмор хаус, където ще се състои приема за гостите. Меденият месец на двойката също вероятно ще се отложи, тъй като седмица след сватбата Меган и Хари имат планирано официално събитие. Двамата все пак планират да прекарат романтична ваканция в Африка, за да отпразнуват женитбата. Меган нямало да има и шаферки. Тя има много сплотен и близък кръг от приятели. По тази причина не иска да избира някой от тях. Всичките й приятелки й помогнаха за сватбата и ще бъдат до нея в този важен момент. Меган е много благодарна за тяхната подкрепа\", казва говорител на Кенсингтънския дворец.", "date": "2018.05.05", "title": "Принц Хари и Меган Маркъл вероятно няма да имат целувка на балкон след сватбата"}
{"url": "https://www.dnevnik.bg/politika/2018/05/05/3174047_predozirane_cvetanov_na_cheverme/", "text": "Пресцентърът на ГЕРБ разпространи съобщение и снимки от участието на председателя на парламентарната група и зам.-председател на партията Цветан Цветанов в празника на чевермето в Златоград, организиран за пета поредна година от кмета Мирослав Янчев (ГЕРБ). Цветанов участва в празника за четвърти път поред, като в предишни години обществеността също е била информирана за изявата му. От съобщението обаче се разбира , че майсторите на чевермета стават с всяка изминала година все по-добри. Освен политиците от ГЕРБ, между които председателят на Народното събрание Цвета Караянчева и депутати, в тържеството са взели участие и местни жители и туристи. Цветанов е бил облечен с родопска носия от Златоград, а ножът в пояса му е бил подарен днес от жител на Батак, според съобщението. \"Той с радост отбеляза, че днес времето е по-благосклонно към събитието в Златоград, като направи сравнение с предходната година, когато през нощта бе валял дъжд и майсторите бяха доста притеснени дали ще успеят да си свършат работата качествено. \"Тази година се надяваме всичко да е наред и хората да се заредят максимално с позитивна енергия. Има много хора, които идват за първи път. И сега като вървяхме към центъра, облечени в носии хора казват: \"Толкова добре се чувстваме в носиите и като виждаме, че около нас има толкова много хора с носии, се гордеем, че сме българи и че сме в Родопите - в една от перлите на Родопите – Златоград\", посочи Цветанов. Кметът на Златоград Мирослав Янчев заяви, че с всяка изминала година стават по- добри в майсторлъка с чеверметата, защото това вече за пета поредна година това се случва в Златоград. \"Хубавото е, че освен автентичното приготвяне на чеверметата, народните носии, може да се види красивата Родопа планина - едно от най-важните неща в днешния Гергьовден. Защото Родопа планина винаги има какво да покаже\", коментира Янчев и уточни, че 150-те чевермета се приготвят от 80 човека, завършва прессъобщението на ГЕРБ.", "date": "2018.05.05", "title": "Предозиране: Цветанов на чеверме"}
{"url": "https://www.dnevnik.bg/sport/2018/05/05/3173990_mourinyo_za_poreden_put_se_nahvurli_vurhu_igrachite/", "text": "Жозе Моуриньо определи играта на \"Манчестър юнайтед\" като слаба след  загубата от \"Брайтън\" с 0:1 . \"Чайките\" осигуриха оцеляването си във Висшата лига след успеха над \"червените дяволи\", а португалският мениджър н не спести критиките за отбора си. \"Може би сега ме разбирате защо някои играчи са на терена повече от други. Вече можете да спрете да ме питате защо А, В или С играе по-малко\", каза Моуриньо с повишен тон. Португалецът обясни, че не е разочарован от футболистите си, защото ги познава и е наясно какви са качествата им, но не може да се примири, когато те играят под възможностите си. \"Ако ги попитате ще ви кажат какво им обясних на почивката. Знаех какво ще се случи, защото видях как играем. Те (\"Брайтън\") бяха по-мотивирани от нас, бореха се повече и показаха, че искат победата. Това е, което ме ядосва. Не че сме загубили един мач, а начинът, по който това се случва\", добави Моуриньо. Това са поредни критики към играчите през сезона. Специалния не ги спести и преди полуфинала в \"Тотнъм\" във ФА къп,  заплашвайки да извади слабо играещите от състава .", "date": "2018.05.05", "title": "Моуриньо за пореден път се нахвърли върху играчите след загуба"}
{"url": "https://www.dnevnik.bg/bulgaria/2018/05/05/3174056_trafikut_po_hemus_i_trakiia_e_intenziven/", "text": "Натоварено е движението по автомагистрала \"Хемус\". На места там са се образували леки тапи, съобщи \"Пътна полиция\" в обобщение на данните към 12.30 ч. Според очевидци задръстване над 3 км е имало в района на тунел \"Витиня\", където има стеснение на пътя поради ремонт. Интензивно е и движението на моторни превозни средства по автомагистрала \"Тракия\". От полицията напомнят водачите да шофират с повишено внимание и съобразена с пътната обстановка скорост и да проявяват повече толерантност на пътя.", "date": "2018.05.05", "title": "Трафикът по \"Хемус\" и \"Тракия\" е интензивен"}
{"url": "https://www.dnevnik.bg/sviat/2018/05/05/3174060_desetki_aresti_po_vreme_na_protestite_sreshtu_putin/", "text": "Хиляди руснаци излязоха в събота на протест в цяла Русия срещу президента Владимир Путин, който след по-малко от 48 часа ще положи клетва за поредния си мандат като държавен глава. Стотици са задържани на митингите в близо 90 града, включително Москва и Санкт Петербург. На повечето места властите не позволиха протестите. Акциите започнаха от Далечния Изток и стигнаха до западната граница на Русия. Сред арестуваните в Москва е и популярният с антикорупционната си дейност активист Алексей Навални, както и фоторепортер на изданието \"Новая газета\". Само в сибирския град Красноярск полицията е задържала с насилие поне 150 души, а според симпатизант на Навални в Якутск са арестувани още 75. В Хабаровск множеството е скандирало \"Долу царя!\". Лозунгът, по който преминават акциите, е \"Той не ни е цар!\" и изразяват недоволството от управляващите след 18 години власт на Путин, която според тях е олицетворение на корумпираност и закостенялост. Призивът дойде от Навални, а властите го предупредиха да не изкарва хората на протест, който е \"абсолютно незаконен\". Очевидци разказват, че в Москва събралите се са били нападнати от хора в казашки униформи, а сред събралите се на популярния сред опозицията площад \"Пушкин\" има групи от симпатизанти на Путин, скандиращи \"Нашата страна, нашите правила\" и \"Ние сме с Путин\". В Санкт Петербург мястото на протеста се оказа заето от рокери, а в Москва части за борба с безредиците са с бронирани жилетки. Много поддръжници на Навални бяха арестувани още вчера в навечерието на демонстрациите, планирани за днес в Русия. \"Страхливият старец Путин мисли, че е цар. Той не е цар и затова трябва да излезем на улицата на 5 май\" - с този призив Навални прикани поддръжниците си са излязат днес на протести в цялата страна. Путин спечели изборите на 18 март с 76 процента от гласовете. Опозицията и независими наблюдатели казаха, че е имало нарушения на изборите като тъпчене на урните с бюлетини и други изборни измами, припомня БТА. Сега наблюдатели се притесняват протестите днес да не се изродят в сблъсъци с полицията, последвани от масови арести както се случи преди шест години след преизбирането на Путин за трети президентски мандат.", "date": "2018.05.05", "title": "\"Не ни е цар!\" - хиляди протестират срещу Путин в Русия, стотици са арестувани (обновена)"}
{"url": "https://www.dnevnik.bg/biznes/2018/05/05/3174059_katar_se_vrushta_v_rosneft_na_miastoto_na_kitai/", "text": "Катар придобива дял от близо 19 процента в \"Роснефт\", спасявайки руския петролен гигант от н еуспешна сделка с китайския конгломерат Си И Еф Си  (CEFC), предаде \"Ройтерс\", цитирана от БТА. Постигнатото споразумение заздравява връзките между Москва и Доха в момент, когато Катар е бойкотиран от съседите си в Залива. Държавният Катарски инвестиционен фонд (QIA) първоначално бе купил заедно с швейцарския консорциум Гленкор (Glencore) 19.5 процента в \"Роснефт\" за 10.2 млрд. евро (12.2 млрд. долара) при частичната приватизация на руската компания през 2016 г. Миналата година обаче консорциумът се съгласи да продаде дял от 14.16 процента в \"Роснефт\" на Си И Еф Си за 9.1 млрд. долара. Сделката се възприемаше като ключова в разширяването на отношенията между Русия и Китай - най-големия енергиен износител и съответно потребител. Тя обаче се натъкна на проблеми, тъй като китайските власти започнаха разследване на основателя и председател на управителния съвет на китайската компания Е Цзянмин за предполагаеми икономически престъпления. \"Гленкор\" съобщи снощи, че консорциумът, който продаваше дела си в \"Роснефт\", се разпуска и допълни, че Катар и \"Гленкор\" сега ще притежават пряко дялове. Катарският инвестиционен фонд ще контролира 18.93 процента от акциите на компанията, а \"Гленкор\" ще държи около 0.57 процента. \"Роснефт\" бе сериозно засегната от американските санкции срещу Русия, наложени заради анексирането на Крим и заради ролята на Москва в кризата в Източна Украйна. Източници, близки до Катарския инвестиционен фонд, посочиха, че \"Роснефт\" може да се окаже изгодна дългосрочна инвестиция, като се има предвид, че огромната компания струва 65 млрд. долара, въпреки че произвежда повече петрол от американската \"ЕксънМобил\" (ExxonMobil), чиято стойност е 324 млрд. долара. Представител на \"Роснефт\" е коментирал пред руския \"Ведомости\" , че компанията няма отношение към промяната в холдинговата структура на консорциума между \"Гленкор\" и Каратския инвестиц;ионен фонд, но подкрепя решението на акционерите да преминат към пряко притежание на акциите си. \"Убедени сме, че прякото участие на Катарския фонд ще доведе до нови взаимноизгодни двустранни и международни договори, е коментирал представител на руския нефтен гигант. Руската РБК припомня, че в края на март емирът на Катар разговаря над 3 ч. с руския президент Владимир Путин в Кремъл. Анализатори, цитирани от икономическото издание, допускат, че Катар е заинтересован от инсталации за втечнен газ в Русия и разработването на нефтени находища в Източен Сибир.", "date": "2018.05.05", "title": "Катар се връща в \"Роснефт\" на мястото на Китай"}
{"url": "https://www.dnevnik.bg/skorost/2018/05/05/3169810_fotorazkaz_suzdaden_za_grada/", "text": "Шест години след лансирането си \"Опел Адам\" си остава най-подлежащият на персонализация модел на компанията от Рюселсхайм.  , но с ръчна скоростна кутия, но за града отличен избор се оказа роботизирана трансмисия. По същество тя е механична скоростна кутия, съединителят на която обаче се управлява от електроника. Така педалите са само два (газ и спирачка), което прави шофирането в града много по приятно.", "date": "2018.05.05", "title": "Фоторазказ: Създаден за града"}
{"url": "https://www.dnevnik.bg/sport/2018/05/05/3174066_hristo_stoichkov_vliza_v_komentatorskiia_ekip_na_bnt/", "text": "Легендата на българския футбол Христо Стоичков ще бъде част от екипа на Българската национална телевизия за световното първенство в Русия. Носителят на \"Златната топка\" за 1994 г. ще помага с анализи от мястото на събитието. Стоичков ще бъде в Русия с телевизията \"Унивижън\", за която работи, но ще помага и на БНТ. \"Ние не можем да си позволим какво да е, а само най-доброто затова Христо влиза в нашия екип за световното първенство\", каза генералният директор на БНТ  Константин Каменаров . БНТ е единствената телевизия в България, която ще излъчва двубоите. Тя ще дава всички мачове на живо. \"Щастлив съм, приех тази покана и за мен ще бъде голяма чест и отговорност да предавам някои от мачовете на националните отбори за това Световно първенство по БНТ\", заяви Христо Стоичков. Той говори и за  юбилея на ЦСКА , който чества 70 години от създаването си. Легендарният №8 ще присъства на Националния стадион \"Васил Левски\" за двубоя на ЦСКА срещу \"Лудогорец\". \"Това е история и аз се радвам, че съм част от нея. Над 400 спортисти са европейски, световни и олимпийски шампиони. Искам на този празник хората да се почувстват щастливи, защото няма друг по-голям клуб от ЦСКА. Аз съм винаги за победата, но не на всяка цена\", добави Стоичков.", "date": "2018.05.05", "title": "Стоичков влиза в коментаторския екип на БНТ за световното в Русия"}
{"url": "https://www.dnevnik.bg/sport/2018/05/05/3174070_ludogorec_i_levski_posetiha_turjestvoto_na_cska_1948/", "text": "Състезаващият се в Трета лига  \"ЦСКА 1948\"  организира тържество по случай  70-ата годишнина  от създаването на ЦСКА. Събитието беше във Военния клуб в София и беше уважено от някои от големите имена в историята на червения клуб. Спас Джевизов, Радослав Здравков и Методи Томанов, които са в основата на отбора, достигнал до полуфинал в Купата на европейските шампиони през 1982 г. бяха на тържеството. Присъстваха още Валентин Станчев, Емил Бучински и бившият капитан на червените Валентин Илиев, който в момента е старши треньор на \"ЦСКА 1948\". По информация на \"Дневник\" пътуване в чужбина в последния момент е спряло Любослав Пенев да присъства. Легендарният голмайстор също е имал покана. \"Да играеш за ЦСКА и да носиш ценностите на този клуб е една гордост и привилегия. Радвам се, че мога да се нарека цесекар, защото този клуб ме възпита и оформи като човек. Поздравявам всички армейци с празника\", каза Илиев. Тържеството на клуба беше уважено от \"Лудогорец\" и \"Левски\", които бяха представени от изпълнителните си директори Ангел Петричев и Красимир Иванов. \"Това, че съм уважил празненството на \"ЦСКА 1948\" означава, че искам да честитя юбилея на всички истински привърженици на ЦСКА. За мен този ЦСКА е ЦСКА, който избра трудния път към завръщането към елита. Това е достоен път и заслужава уважение. Как приемам \"ЦСКА-София\"? Като отборът на \"Литекс\", преместил се в София\", каза Петричев. Днес в 20 ч. \"Лудогорец\" се изправя именно срещу ЦСКА на \"Васил Левски\". \"Отзовахме се на поканата на ЦСКА 1948 от любезност. Те също ни поздравиха по случай  75-годишнината от рождението на Гунди \", обясни директорът на \"Левски\" Красимир Иванов. На тържеството присъстваха още собствениците на \"Локомотив\" (София) и \"Локомотив\" (Пловдив) Иван Василев и Христо Крушарски, а други изпратиха поздравителни плакети.", "date": "2018.05.05", "title": "\"Лудогорец\" и \"Левски\" посетиха тържеството на \"ЦСКА 1948\" по случай 70-ата годишнина на ЦСКА"}
{"url": "https://www.dnevnik.bg/sport/2018/05/05/3173928_boka_huniors_shte_gostuva_na_levski_prez_avgust/", "text": "Един от най-големите южноамерикански отбори - \"Бока хуниорс\", ще гостува в София. Аржентинците ще излязат срещу \"Левски\" в приятелска среща, посветена на 75-ата годишнина от рождението на Георги Аспарухов-Гунди. Сините обявиха официално съперника си тази вечер след мача с \"Ботев\". Воденият от Делио Роси отбор  направи обрат от 0:2 до 3:2 на своя стадион , като в двубоя  представи и новите си екипи , на които е поставен ликът на Георги Аспарухов. Мачът с \"Бока хуниорс\" ще е на 19 август на Националния стадион \"Васил Левски\" и ще започне в 19.43 ч. Билетите за събитието \"75 години Георги Аспарухов\" струват от 9.57 до 194.30 лева и се продават в мрежата на Eventim. Има и семеен пакет - два билета за възрастни и един билет за дете до 16 години, като те ще са за сектор Г.", "date": "2018.05.05", "title": "\"Бока хуниорс\" ще гостува на \"Левски\" през август"}
{"url": "https://www.dnevnik.bg/sport/2018/05/05/3173933_cska_praznuva_70-ata_si_godishnina/", "text": "Клубовете на ЦСКА в различните спортове ще отпразнуват днес 70-ата си годишнина. Тържествата започват от 9.00 часа на стадион \"Българска армия\" и ще продължат през целия ден. Кулминацията ще е празникът на Националния стадион \"Васил Левски\", който е от 18.00 часа. Тогава ще бъдат отличени около 400 спортисти, постигнали значими успехи на национално и международно ниво. След това от 20.00 часа е срещата от Първа лига между ЦСКА и \"Лудогорец\". На събитието ще присъстват много футболни легенди, включително и Христо Стоичков. \"За мен тези четири букви означават слава и гордост. Дойдох в ЦСКА много малък, а първите стъпки никога не се забравят. Историята говори сама по себе си. Трябва да знаеш кой е минал през този клуб. Мислите ли, че аз не знам кои спортисти са минали през ЦСКА? Кои олимпийски шампиони са били в ЦСКА? Аз съм си направил труда да ги науча. Като ги видя на улицата, да не ги подмина, а да ги поздравя. Защото те са легендите. Ето това липсва на младите днес\", каза пред Би Ти Ви Стоичков, който е акционер в \"ЦСКА-София\" заедно с Гриша Ганчев и Юлиян Инджов. Според думите му са необходими стратегия и хубава база, където да се подготвят децата. \"Като погледне какви спортисти са минали през ЦСКА, човек настръхва. Как няма да бъда горд? 70 години не са минали никак леко. Много труд, много пот. Много лишения. Трябва да мислим за момента, когато отново ще бъдем познатата сила. Но това ще изисква време. Няма как ЦСКА да бъде шампион във всеки един момент. Защото в съвременния спорт се изисква много труд. Затова трябва да имаме готов план, програма - четири-пет-осем-десет години. Стратегия на работа, а не от днес за утре\", продължи Стоичков. Във футбола след фалита на ПФК ЦСКА АД голямата част от привържениците застанаха зад ръководения от Стоичков и Ганчев клуб в елита. Малка група запалянковци се обединиха около друг проект - \"ЦСКА 1948\", като те организират свое тържество в 12.00 часа във Военния клуб, а в 18.00 ч. третодивизионният отбор играе срещу \"Чавдар\" на стадион ДИТ. Спортните клубове на ЦСКА са подготвили богата програма с демонстрации. Във ВИП залата на \"Българска армия\" беше открита изложба с фланелките на футболния отбор през годините, наречена \"Червения път\". Спортният директор на \"ЦСКА-София\" Пламен Марков заяви при откриването ѝ: \"ЦСКА е велика магия\" и призова запалянковците да дойдат на \"Васил Левски\". Изложбата включва кът на Стоичков, изложени са Златната, Сребърната и Бронзовата обувки на Петър Жеков, има обособена и спортна секция.  - Турнир по мини футбол с участието на отбори на фенове, ветерани, медии, военни, спонсори и спортни игри и предизвикателства за феновете - изкуствен терен №2 на \"Армията\" - Турнир за набор 2008 с участието на ЦСКА, Славия, Локомотив (София), Арес (София), Локомотив (Пловдив), Дунав (Русе), Хасково и Марек (Дупница) - изкуствен терен №3 на \"Армията\"  - Приятелски мач на U16  - Открита тренировка на U19  - Отрита тренировка на U8 и U10  - Открита тренировка на U12  - Демонстрация - изкуствен терен №1 на \"Армията\" - Демонстрации и спаринги - изкуствен терен №1 на \"Армията\" - Демонстрации и спаринги в различните спортове - изкуствен терен №1 на \"Армията\"  - Турнир на открито за фенове и почитатели на играта - алеята от \"Армията\" към Националния стадион - Атрактивни демонстрации - площадката с уреди в Борисовата градина", "date": "2018.05.05", "title": "ЦСКА празнува 70-ата си годишнина"}
{"url": "https://www.dnevnik.bg/bulgaria/2018/05/05/3151813_pravoslavnite_pochitat_dnes_sveta_velikomuchenica_irina/", "text": "Православната църква почита днес паметта на света мъченица Ирина. Светицата се родила в езическо семейство в град Магедон, днешна Македония. Там баща й Ликиний бил областен управител. Първо я нарекли Пенелопа, но по-късно тя тайно приела християнското си кръщение от св. апостол Тимотей - ученик на апостол Павел. Когато Пенелопа станала пълнолетна, баща й решил да я задоми и й избрал съпруг. Момичето помолило за време за размисъл и се обърнало към Христос за съвет. Бащата се разярил и заповядал дъщеря му да бъде прегазена от стадо коне. Вярата спасила момичето и конете побегнали към бащата. Той се убедил в правотата на дъщеря си и приел християнството заедно със семейството си. Ирина започнала да приучава и други граждани. Света Ирина починала в началото на II в. Днес имен ден имат Ирина, Ирена, Иринка, Ириней, Мира, Мирослав, Мирослава, Мирчо.", "date": "2018.05.05", "title": "Православните почитат днес света великомъченица Ирина"}
{"url": "https://www.dnevnik.bg/kultura/2018/05/04/3173454_otkus_ot_mashenka_na_vladimir_nabokov/", "text": "За първи път на български език излиза от печат \"Машенка\", дебютният роман на ненадминатия гений на стила Владимир Набоков. \"Машенка\" е изящно изваян носталгичен портрет на изгнаничеството и на любовта в двете й най-мощни и паметни проявления – към избраницата на сърцето и към родината. Сюжетът ни връща към двайсетте години на XX век и един берлински пансион, където неколцина руски емигранти пребивават в сянката на миналото, с бледа надежда за едно неизвестно бъдеще и с тъга и копнеж по прокудилата ги Русия. Ненадейно съдбата поднася скъп дар на потъналия в призрачното ежедневие Лев Глебович Ганин. В снимката на жената на своя съсед, която пристига след броени дни, той съзира лика на първата си любов. В съзнанието му оживяват някогашните сърдечни трепети на фона на изплувалите идилични картини на родната земя и покълва увереност, че е възможно сияйните дни да се върнат Владимир Набоков /1899-1977/ е забележителен романист, поет, литературен критик и преводач. Роден е в аристократично семейство в Санкт Петербург, по-късно емигрира с родителите си в Англия. Известен като космополитна фигура с ярка индивидуалност, той се отличава с богатството и дълбочината на лингвистичното си умение, с ерудитския си стил и необичайни творчески инвенции. Произведения като \"Вълшебникът\", \"Лолита\", \"Смях в тъмното\" и \"Покана за екзекуция\" го утвърждават като един от най-даровитите и влиятелни стилисти на нашето съвремие. \"Машенка\" е издаден през 1926 г. под псевдонима В. Сирин и екранизиран във Великобритания през 1987 г. от режисьора Джон Голдшмит. Пансионът беше руски, при това неприятен. Неприятно беше най-вече дето по цял ден и през голяма част от нощта се чуваха влаковете на градската железница; поради това сякаш цялата сграда бавно беше потеглила нанякъде. Антрето, където бе окачено тъмно огледало с подставка за ръкавици и бе оставен дъбов сандък, в който лесно можеше да блъснеш коляно, се стесняваше в гол, много тесен коридор. От двете му страни имаше по три стаи с черни цифри, налепени по вратите: това бяха просто листове, откъснати от стар календар – шестте първи дни на април. В първоаприлската стая – първата врата отляво – сега живееше Алфьоров; в следващата – Ганин, в третата – самата хазайка, Лидия Николаевна Дорн. Беше вдовица на германски търговец, довел я преди двайсет години от Сарепта и умрял по-миналата година от мозъчно възпаление. В трите стаи отдясно – от четвърти до шести април – живееха старият руски поет Антон Сергеевич Подтягин, Клара – едрогърда госпожица със забележителни синкаво-кафяви очи; и най-сетне – в шестата стая, до чупката на коридора – балетните танцьори Колин и Горноцветов; и двамата по женски прихваха за щяло и нещяло, бяха слабички, с напудрени носове и мускулести прасци. В края на първата коридорна част имаше трапезария с литография на \"Тайната вечеря\" на стената срещу вратата и с рогати жълти еленски черепи на другата стена, над издутия бюфет с двете кристални вази, някога най-чистите предмети в цялото жилище, а сега потъмнели от пухкав прахоляк. От трапезарията коридорът свиваше под прав ъгъл надясно: нататък сред трагичните и неароматни дебри се намираха кухнята, килерчето за прислугата, мръсната баня и тоалетната килийка, на чията врата се мъдреха две пурпурни нули, извадени някога от законните си десетици, които навремето са представлявали две различни недели в настолния календар на господин Дорн. Месец подир смъртта му Лидия Николаевна, дребничка, възглуха и малко нещо чудата жена, нае празния апартамент и го превърна в пансион, като при това демонстрира необичайна, леко потресаваща изобретателност относно разпределянето на всички тези части от обзавеждането, които бе получила като наследство. Масите, столовете, скърцащите гардероби и бубунестите диванчета се разпиляха по стаите, които бе решила да дава под наем, а щом по такъв начин се разделиха едни с други, мебелите веднага посърнаха, добиха умърлушен и нескопосен вид като костите от разбишкан скелет. Писалището на покойника, дъбова грамада с желязна мастилница във вид на жаба и с дълбоко като трюм средно чекмедже, се бе озовало в първи номер, където живееше Алфьоров, а въртящото се столче, придобито някога заедно с писалището, сиротно се бе отлъчило при танцьорите, обитаващи шеста стая. Двойката зелени кресла също се бе разделила: едното скучаеше у Ганин, в другото се заседяваше самата хазайка или старият ѝ дакел, черна дебела кучка с прошарена муцунка и провиснали уши, кадифени в крайчетата и като че с пеперудени реснички. А на рафта в стаята на Клара за украшение бяха наредени няколкото първи тома от енциклопедията, докато пък останалите бяха попаднали при Подтягин. Клара бе удостоена и с единствения приличен умивалник с огледало и с чекмеджета; във всяка от другите стаи имаше просто плот с ламаринен леген и със също такава кана. Виж, наложи се креватите да бъдат купени, което госпожа Дорн стори пряко сили не защото ѝ се свидеше, а защото изпитваше някакъв сладък хазарт, някаква домакинска гордост, задето толкова успешно разпределя цялото си предишно обзавеждане, но в дадения случай се ядосваше, че няма как да разреже двойното си легло на нужната бройка части, а нали за нея, вдовицата, бе твърде просторно да спи на него. Тя лично почистваше стаите, при това едва криво-ляво, за готвене хич не я биваше, та бе наела готвачка, страшилището на пазара, огромно червенокосо женище, което в петък нахлузваше малинова шапка и отпрашваше за северните квартали да печели от съблазнителната си едрина. Лидия Николаевна не смееше да влиза в кухнята, изобщо си беше кротичка и плашлива. Случеше ли се да ситни с тъпи крачета бегом по коридора, на наемателите им се чинеше, че тази дребничка, прошарена, чипоноса женица изобщо не е хазайката, а е просто изкуфяла бабичка, озовала се в чуждо жилище. Прегъваше се като парцалена кукла, когато заран набързо смиташе с четката боклука изпод мебелите, сетне потъваше в стаята си, най-малката от всички, а там четеше някакви опърпани германски книжлета или преглеждаше документацията на покойния си съпруг, от която хабер си нямаше. Единствено само Подтягин се отбиваше в тази стая, милваше черния гальовен дакел, пощипваше му ушичките, брадавицата върху прошарената муцунка, мъчеше се да накара кучката да му подаде крива лапа и разправяше на Лидия Николаевна за мъчителната си старческа болест и дето от сума ти време, от половин година вече, кандидатства за виза за Париж, а там живее племенничката му и там дългите хрупкави франзели и червеното вино са много евтини. Старицата кимаше, понякога го разпитваше за другите си наематели и най-вече за Ганин, който според нея никак не приличал на всички руски млади мъже, отсядали в пансиона ѝ. Подир трите месеца при нея Ганин сега се гласеше да напусне, бе ѝ казал дори, че ще освободи стаята тази събота, но не за пръв път решаваше да се изнесе, все отлагаше и оставаше. Та Лидия Николаевна от думите на стария поет бе узнала, че Ганин си има приятелка. В това явно беше проблемът. Напоследък той бе станал отпуснат и мрачен. Та нали съвсем доскоро можеше да ходи на ръце като японски акробат, стройно изпънал нозе и поел напред като платноходка, успяваше да вдигне стол със зъби и да скъса връв със стегнатия си бицепс. В тялото му постоянно пламтеше огън: все му се щеше да се прехвърли през ограда, да разклати стълб, накратко – да се развихри, както се изразявахме на младини. Сега обаче като да се беше разхлабила някаква гайка, дори се бе попрегърбил и си признаваше пред Подтягин, че \"като някоя лигла\" страда от безсъние. Не спа добре и през онази нощ срещу понеделника, подир двайсетте минути, прекарани с бъбривия господин в заседналия асансьор. В понеделник заран сума ти време седя гол, стиснал изопнати възхладни ръце между коленете си, стъписан от мисълта, че и този ден ще трябва да навлича риза, чорапи, панталон – всички тези просмукани от пот и прах парцали, – и се сещаше за цирковия пудел, дето изглеждаше ужасяващо, премално жалък. Тази вялост отчасти бе породена от безделие. Сега не му се налагаше особено да се труди, тъй като през зимата бе насъбрал известна сума, от която впрочем сега му оставаха към двеста марки, не повече: изминалите три месеца му бяха коствали скъпичко. Миналата година, още щом пристигна в Берлин, веднага си намери работа и сетне се труди до януари – много и разнообразно: познаваше жълтеникавия мрак на ранния час, когато човек поема към фабриката; знаеше също как отмаляват краката, след като се натърчиш цели десет версти с подноса в ръце между масичките в ресторанта \"Pur Goroi\"; познат му беше и какъв ли не друг труд, вземаше на кредит за продан всичко, каквото му попадне – както гевреци, така и брилянтин, така и просто брилянти. Не се гнусеше от нищо: неведнъж бе продавал сянката си като мнозина от нас. Другояче казано, бе участвал в киноснимки извън града като статист, където в набързо скован сайвант с мистичен писък лумваха в светлина чудовищните кръгове на прожектори, насочени като оръдия срещу мъртвешки ярката тълпа статисти, стреляха от упор бял убийствен блясък, озарявайки гримирания восък на застиналите лица, гаснеха с пукот, но дълго още в тези сложни стъкларии доизтляваха червеникави зари: нашият човешки срам. Сделката бе извършена, безименните ни сенки поемаха по света. Останалите му пари бяха достатъчни да се махне от Берлин. За целта обаче трябваше да скъса с Людмила, а как да скъса – представа си нямаше. Макар да си беше определил срок от седмица и да бе казал на хазайката, че категорично е решил да замине в събота, Ганин чувстваше, че нито тази, нито следващата седмица ще променят каквото и да било. В същото време влечение по нова чужбина го налягаше най-вече през пролетта. Прозорецът му гледаше към релсите на железницата, затова възможността да замине го чоплеше непрестанно. На всеки пет минути къщата сдържано избоботваше и се раздвижваше, сетне облак дим се издуваше пред прозореца, закриваше белия берлински ден, полека се стапяше и тогава отново се провиждаше ветрилото на релсите, стесняващо се в далечината, между черните задни стени на сградите, сякаш отрязани, а над всичко това – небето, бледо като бадемово мляко.", "date": "2018.05.05", "title": "Откъс от \"Машенка\" на Владимир Набоков"}
{"url": "https://www.dnevnik.bg/analizi/2018/05/05/3173827_zashto_rustut_na_neravenstvoto_ne_e_zaduljitelno_losha/", "text": "През тази седмица НСИ публикува   редовното си изследване за доходите и условията на живот  (EU-SILC), което се отнася за доходите през 2016 г. Фокусът в него разбираемо пада върху увеличаващото се подоходно неравенство в страната: - Както коефициентът на Джини (индекс, който показва разликата между благосъстоянието на бедните и богатите в едно общество - бел. ред.), така и отношението между най-богатите и най-бедните 20% от населението достигат най-високите си нива до този момент. - Линията на бедност се увеличава до 351 лв. месечно, а броят на лицата с доход под нея нараства с 36 хиляди души. - Относителният дял на лицата с доход под линията на бедност се увеличава от 22.9 на 23.4%, което също е рекордна стойност. Тези данни обаче не трябва да стряскат, дори напротив – те са в голяма степен резултат на продължаващото подобрение на пазара на труда както по линия на ръста на възнагражденията, така и по линия на по-големия брой заети лица. Важно е да уточним, че по-високият дял на населението под линията на бедност  . Чисто теоретично, ако утре половин милион българи изгубят работата си, относителният дял на бедните ще намалее, но това едва ли ще е повод за радост, тъй като много домакинства няма да могат днес да си позволят това, което са успявали да си позволят вчера. Последните данни на НСИ показват именно обратното -    (т.е. доходно неравенство)   на благосъстоянието на българските домакинства. Чувствителният ръст на линията на бедност с 43 лв. означава, че доходите на медианния българин (този, от когото половината българи получават повече, а другата половина - по-малко) са се повишили с близо 14% на годишна база[1]. Именно те са отправната точка за определяне на линията на бедност - по-конкретно последната е равна на 60% от медианния доход (Ниво на дохода в едно общество, което разделя хората или домакинствата в него на две части - половината получават по-висок доход, а другата половина - по-нисък - бел. ред.). Данните на НСИ показват още, че експанзията на трудовия пазар и повишаването на заплащането на работещите са довели до спад на относителния дял на работещите бедни от 11.4% на 9.9%. Честите спекулации с понятието \"работещи бедни\" налагат отново да поясним какво се крие зад него. Тъй като \"бедността\" е характеристика на домакинството, а наличието на работа е лична характеристика, е напълно възможно човек да получава добра заплата и въпреки това да бъде считан от статистиката за \"работещ беден\". Ако едно лице живее само, но работи на минимална работна заплата, то по дефиниция не може да бъде работещ беден, тъй като нетната сума, която получава месечно, е по-висока от линията на бедността. Така като водещ фактор за това дали едно работещо лице е бедно или не се очертава структурата на домакинството, в което живее - има или няма безработни възрастни или зависими лица в него, включително деца, има ли втори работещ възрастен и т.н. Не трябва да забравяме, че част от днешните работещи бедни най-вероятно са били безработни и още по-бедни в предишни периоди, особено ако се гледат данните за дългосрочно безработните, които намаляват стабилно последните години. Възрастовите разбивки показват, че  . Това се потвърждава и от данните за риска от бедност сред различните типове домакинства, които НСИ следи – видим ръст се наблюдава само при едночленните домакинства, като най-осезаем е той при самотните възрастни (от 44% на 55%). Подобна динамика е очаквана предвид бързия ръст на трудовите доходи последните две години заради недостига на кадри и изоставащия от тях ръст на пенсиите. На практика в момента ставаме свидетели на обратната тенденция на тази, която наблюдавахме в годините на кризата. Тогава част от работещите загубиха трудовия си доход, което доведе до спад на линията на бедността и дори до \"изплуване\" на част от пенсионерите над нея (тъй като техните доходи не бяха намалени по време на кризата). Сега хората, които работят, се увеличават, увеличават се и възнагражденията им, което води до ръст на линията на бедността и \"потъване\" под нея на част от хората с фиксирани доходи (предимно пенсионери). Потвърждения за това виждаме и в разбивките по етнически принцип, които НСИ отскоро публикува. Те показват, че през 2016 г. 53.3% от бедните лица от българския етнос са всъщност пенсионери при 42.6% през 2015 г. Този ръст с над 10 процентни пункта в рамките на една година е съпътстван от спад на бедните българи, които работят, от 27.9% на 20%. Спадът на относителния дял на работещите сред бедните е виден и при турската, и при ромската етническа група, макар в много по-малка степен. И доколкото доходното неравенство в обществото се увеличава поради положителните процеси в икономиката, някои от водещите структурни причини за неговото изначално високо ниво остават без промяна. Образованието продължава да бъде водещ фактор, определящ риска от бедност. Бедните висшисти сред работещите са под 2.5% независимо от техния етнос. При работещите лица с начално или по-ниско образование обаче този риск е близо 70%, като етническият произход също е почти без значение. [1] Последните данни НСИ потвърждават  някои от резервите ни спрямо тези от предходното изследване . Тогава в условията на добър икономически растеж и стабилен пазар на труда беше регистриран необясним спад на линията на бедност, който би означавал, че доходът на медианният българин е спаднал. При предходното изследване на НСИ броят на анкетираните домакинства беше увеличен от 7300 на 8652, което на практика означаваше, че макар данните да са по-представителни, те не са директно сравними с тези от предишни периоди.", "date": "2018.05.05", "title": "Защо ръстът на неравенството не е задължително лоша новина"}
{"url": "https://www.dnevnik.bg/sport/2018/05/05/3173961_grigor_dimitrov_moje_da_sreshtne_raonich_oshte_v/", "text": "Григор Димитров може да се изправи срещу бившия №3 Милош Раонич в първия си двубой в турнира от сериите \"Мастърс\" в Мадрид. Българинът почива на старта като поставен под №3 на червените кортове в испанската столица. Канадецът ще играе с тенисист от квалификациите в първия кръг. Димитров има три победи в четирите си мача с Раонич в турнирите на АТП. За последно двамата се срещнаха в полуфиналите в Бризбейн в началото на 2017 г. Българинът спечели със 7:6 (7), 6:2 и впоследствие стигна до титлата. Другите две победи на шампиона от финалите на АТП също са на австралийска земя - 6:3, 3:6, 6:4, 7:6 (10) в третия кръг на Australian Open 2014 и 6:3, 6:4 в осминафиналите в Бризбейн. Победата на Раонич е от първия двубой помежду им - 7:5, 6:4 на четвъртфиналите в Стокхолм през 2011 г. Двамата имат и една среща в надпреварите от сериите \"Фючърс\", докато бяха тинейджъри. Тя беше спечелена от българския тенисист в два сета - 6:4, 6:2 в Лонг Бийч през 2009 г. Димитров и Раонич са част от третата четвърт на схемата в Мадрид, където се оформиха няколко много интригуващи потока. Ако българинът стигне до третия кръг за пети път при шестото си участие в испанския мастърс, той ще срещне един измежду Лука Пуи, Беноа Пер, Денис Шаповалов и Тенис Сандгрен. Носителят на 12 титли от Големия шлем Новак Джокович среща Кей Нишикори в най-обещаващия двубой от първия кръг. Победителят от него ще играе във втория кръг с четвъртфиналиста от Australian Open Кайл Едмънд или един от представителите на голямата вълна от руски таланти - Данийл Медведев. Един от тях четиримата може да срещне Давид Гофен в третия кръг. Белгиецът обаче също няма да има лесна задача да стигне до там. Той почива на старта като поставен под №8, а първият му съперник ще е победителят от мача между Хьон Чунг и Робин Хаазе. Другият поток в долната половина се оглавява от поставения под №2 Александър Зверев. В първия си мач германецът ще срещне квалификант или участващия с \"уайлд кард\" Стефанос Циципас. Гръцкият тинейджър направи фурор в Барселона, където стигна до финала. В тази част на схемата впечатление правят още Джон Иснър, Джак Сок, Пабло Куевас, Фабио Фонини, Фернардо Вердаско и Алберт Рамос. Световният №1 Рафаел Надал ще започне похода към шеста титла в Мадрид срещу Гаел Монфис или тенисист от квалификациите. Още в четвъртфиналите испанецът може да срещне най-големия си конкурент на червени кортове от миналия сезон - Доминик Тийм. Надал, който се намира в изумителна серия от 46 поредни спечелени сетове на клей, трябва да защити трофея в Мадрид, за да запази първото място в световната ранглиста от Роджър Федерер. Във втората четвърт на схемата поставените, които ще почиват в първия кръг, са №4 Хуан Мартин дел Потро и №6 Кевин Андерсън. Роберто Баутиста Агут, Томаш Бердих, Филип Колшрайбер, Карен Хачанов, Юичи Сугита, Дамир Джумхур и др. им правят компания в този поток. Турнирът в Мадрид започва в понеделник.", "date": "2018.05.05", "title": "Григор Димитров може да срещне Раонич още в първия си мач в Мадрид"}
{"url": "https://www.dnevnik.bg/biznes/2018/05/05/3173846_za_chetvurti_put_zapochva_sedmica_na_restorantite/", "text": "За четвърти път в София се провежда Седмица на ресторантите. Ценителите на изтънчената храна могат да направят резервация в някое от 29-те места, подбрани да участват в инициативата от организаторите. Това се оказва, че вече не е възможно за някои ресторанти, за които кувертите в рамките на Седмицата вече са изчерпани. И досега в инициативата са участвали над 20 ресторанта като те са подбрани по критерия да предлагат качествена храна, която не е просто за напълване на стомаха, а да бъде изживяване. През тази година има шест нови места, от които посетителите могат да избират, като два от тях съвсем наскоро са отворили врати. Резервациите се правят през  сайта на организаторите . Повечето ресторанти са разработили две менюта за седмицата, които не са част от постоянните им предложения. На всички места цената е еднаква. По данни на организаторите броят на посетителите на ресторантите, които участват в инициативата, е около и над 6 хил. души. Тази година Седмицата продължава до 13 май като целта й е да повиши културата на хранене.", "date": "2018.05.05", "title": "За четвърти път започва Седмица на ресторантите"}
{"url": "https://www.dnevnik.bg/sviat/2018/05/05/3173962_hiliadi_migranti_otnovo_poeha_ot_turciia_kum_gurciia/", "text": "Само през април поне 2900 души са влезли в Гърция, пресичайки Марица - граничната река с Турция. Това е половината от всички мигранти, влезли по този канал през цялата 2017г., обяви Върховният комисариат на ООН за бежанците. Споразумението от март 2016г. между ЕС и Турция за спиране на мигрантски поток срещу финансова помощ от 6 млрд. евро изглежда се отнася изключително до опитващите да минат през Егейско море до гръцките острови, коментира \"Ройтерс\". Прекосяването на Марица отнема 5-6 минути и макар да става несравнимо по-бързо, отколкото плаването през морето, водите на реката са опасни и убиват хора. За първите 3 месеца на 2018г. са се удавили 12 души, докато за цялата минала година жертвите тук са били 8, споделя пред агенцията съдебният лекар Павлос Павлидис. \"Надявам се да не се увеличават, но очакваме най-лошото да предстои, защото трафикът се засили\", добавя той. В края на април ООН съобщи, че повече мигранти са влезли в Гърция през сухоземната граница с Турция, отколкото през морската. Организацията призова властите да подобрят местата за посрещане и настаняване. Обектът за настаняване може да приеме до 240 души, а вече е пълен с повече, включително 120 деца без придружител или разделени от семействата си. Поради недостиг на място стотици хора са настаняване в полицейските арести, бременни жени и малки деца спят на пода, а други се нуждаят от медицински грижи. Препълнени - понякога два пъти над капацитета си - са и местата по островите, където очакват обработване на молбите им за убежище близо 15 000 души. Гръцкият министър на имиграцията казва, че засилването на потока е започнало през март, а властите свързват това с ожесточените сражения в Сирия и Ирак. Пресичащите Марица са отвеждани за регистрация, след което получават право на престой за 3 месеца. Теоретично, те могат през това време да се движат свободно из цялата страна, за разлика от задържаните по островите, казват за \"Ройтерс\" от полицията и помощните организации. Репортер на агенцията се присъединява на 2 май към група от около 35 бежанци, включително едномесечно бебе, от атакувания от турската армия сирийски град Африн, поела към градчето Неа Виса. Родители с малки деца и вдовици, вървящи часове наред по жп линиите и полетата отново стават честа гледка в Североизточна Гърция, допълва \"Ройтерс\". В телевизионно интервю в петък премиерът Бойко Борисов заяви, че \"понеже реших въпроса с мигрантите, сега все едно не съществува - сега в Гърция влизат от 300 до 500 души на ден, това, ако влизаха в България да се разхождат? Сега имаме нула мигранти и колегите всеки ден разбиват трафикантски мрежи и ги дават за пример\". През април МВР отчете , че в предходния месец са задържани 175 души с незаконен престой в България, което е увеличение от 100% спрямо февруари. Все още не може да се говори за натиск, какъвто имаше в предишни години, но прави впечатление, че от началото на 2018г. са арестувани 356 граждани на чужди страни (при над 700 за същия период на миналата година), като почти половината са задържави във вътрешността на страната.", "date": "2018.05.05", "title": "Хиляди мигранти отново поеха от Турция към Гърция през Марица"}
{"url": "https://www.dnevnik.bg/kultura/2018/05/05/3173452_uroci_po_oceliavane_v_muzikata_ot_britanskata_grupa_toy/", "text": "Обещаващата британска група TOY гостува на  10 май в  Mixtape 5 (B-Side)  за десетгодишнината на проекта Indioteque - рядка възможност да се види група в разцвета на силите си в България и едновременно с това да се изпита лека носталгия към рокендрола на предишни десетилетия.  За TOY, смесващи различни музикални влияния от 60-те до 80-те години, концертът е част от турне, в което те посещават няколко източноевропейски града за първи път. И също така възможност да тестват песни от предстоящия си четвърти албум. Предишни три излизат под знака на утвърдения британски лейбъл Heavenly, поставят ги на сцените на големите европейски фестивали и в общи турнета с имена като Placebo и The Horrors.  \"За някои групи е много трудно да се развиват отвъд първоначалния успех и да бъдат иновативни\", казва пред \"Дневник\" Максим Барън, басист и съосновател на групата, сформирана през 2010 г. в Брайтън. Впоследствие музикантите се установяват в Лондон. \"Но за това нямат принос само те – много хора просто искат да чуят издадения преди 20 години първи албум на някоя група. Нямаме никакво желание да изпадаме в подобно положение.\" Казва, че с времето групата е все по-самостоятелна в решенията си. \"Да пишем музика и да експериментираме с различните начини на създаването й е това, което ни вълнува най-много. В момента работим по четвъртия ни албум, като голяма част от песните записваме и миксираме напълно сами, без продуценти.\" По всяка вероятност в София ще доминират песни от Clear Shot, албума им от 2016 г., в който те се опитват да вкарат едно по-кинематографично усещане към музиката. Подобно на предишните два, среща позитивни отзиви: \"Ако предишни поколения са имали Grateful Dead и Pink Floyd като тотеми, пред които да се кланят, то след три албума TOY имат потенциала да са дългокосите сайкъделик герои за сегашното поколение\", пише NOW Magazine в ревюто си. Преди да основат TOY, част от групата постига известен успех в края на миналото десетилетие с Joe Lean & The Jing Jang Jong – въпреки че са определяни като големи надежди, те така и не издават запланувания си дебютен албум.  \"С тази група бяхме към голям лейбъл и имаше доста пари около нас. Но не след дълго разбрахме, че ако искаме нещата да се случват както ние искаме, трябва да се разделим с комфорта. Когато започнахме TOY, знаехме по-добре какво искаме. Да правиш нещата сам и с по-малък бюджет, е много по-удовлетворяващо преживяване, дори и когато плановете не се получават както си искал. Започнахме от нулата и не чувстваме, че има нужда да правим каквито и да било компромиси с музиката.\" Експерименталният път ги води към Sexwitch – общ проект между тях и Наташа Кан (Bat For Lashes), в който правят кавъри на северноафрикански и близкоизточни песни. \"Животът в Лондон е непосилно скъп и всички работим нещо извън музиката. Би било чудесно, ако не се налагаше. Със сигурност балансирането между работа, музика, записи, социален живот, е предизвикателство\", казва Максим, също така все по-разочарован от местната сцена и политическия климат в страната. \"В момента няма кой знае колко добри групи, които излизат от Лондон, а нощният живот дори не се доближава до този в някои европейски градове. Подобно на Ню Йорк, голяма част от добрите клубове в Лондон затвориха.\" Всички в групата ненавиждат случилото се около Brexit и управлението на консерваторите във Великобритания. Дотолкова, че да напуснат страната е опция, която изглежда все по-реална.  \"Замисляли сме се дали да не започнем да живеем някъде другаде, тъй като през последните 10 години ситуацията във Великобритания е все по-трудна. Всеки трябва да се опита да даде нещо от себе си, за да промени към по-добро средата, в която е. Но от друга страна вече нямам колебания, че напускането на страната е съвсем реална опция в бъдещето. Намерихме добър баланс между това да работим самостоятелно и когато сме заедно да обединяваме идеите си. Така че е напълно възможно на някакъв етап това да не се случва в Лондон.\"", "date": "2018.05.05", "title": "Уроци по оцеляване в музиката от британската група TOY"}
{"url": "https://www.dnevnik.bg/sport/2018/05/05/3173971_tenis_akademiiata_na_garanti_koza_gotvi_nad_1000_deca/", "text": "Турция може да няма известни тенис играчи с големи успехи и титли от големите вериги на ATP или WTA, но развива мащабен проект на собствена територия. Подкрепян и финансиран изцяло от строителната компания \"Гаранти Коза\", спортният парк в сърцето на Истанбул е притегателна сила за всички, които обичат или се занимават с тенис. Коза World of sports е разположен на територията на \"Коза Парк\", първата инвестиция на компанията в Истанбул. Това е затворен комплекс с жилищни и бизнес сгради, но спортните съоръжения са това, което привличат погледите. Паркът отвори врати през 2017 г. Тенис комплексът разполага с 50 корта за тренировки и страдион с 8500 места, който приема мачовете от двата турнира от  световния тур \"Истанбул къп\" при дамите  и Истанбул Open при мъжете. Официалните надпревари на WTA и ATP служат като огромна реклама за тенис академията, но според нейните ръководители много по-голяма работа се върши през останалата част от годината. От 50-те тренировъчни корта 14 са външни с твърда настилка, други 11 са с клей, а два са затревени. Под земята са изградени още 23 корта, които са закрити и на практика позволяват работата в тенис академията да не спира ежегодно. \"Условията са отлични за целогодишна подготовка не само на тенисистите от академията, но и на професионалисти, които искат да се готвят в Истанбул. Garanti Koza World of Sports е отворен за всички\", обясняват домакините. В академията на Гаранти Коза се готвят над 1000 деца, основно от Турция. Те получават пълно тенис образование, а тренировъчната програма, която лесно може да бъде видяна, има продължителността на един работен ден. Тренира се шест дни в седмицата със занимания от 9 до 17 ч., с почивка между 12 и 15 ч. За подготовката на тенисистите в академията два пъти в месеца се правят и специални курсове, които имат за цел да подобрят подготовката на състезателите и в други аспекти. Специалистите наблягат на курсове за спортна психология, хранене, тактическа подготовка, йога и възстановяване, медийна подготовка, както и занимания за анализиране на мачове. Garanti Koza World of Sports дава възможност и на елитни спортисти да отсядат в комплекса, след като разполага и с хотелска част. Тя включва 130 стаи с различна големина. Освен отлични условия за тенис целият комплекс предлага още игрища за футбол, баскетбол, волейбол, зала за гимнастика, кортове за скуош, езеро за водни спортове, закрит басейн, както и възможност да се практикува тенис на маса.", "date": "2018.05.05", "title": "Тенис академията на \"Гаранти Коза\" готви над 1000 деца в най-големия спортен комплекс в Турция"}
{"url": "https://www.dnevnik.bg/photos/2018/05/05/3173725_fotogaleriia_ootnovo_otvaria_vrati_nai-golemiiat/", "text": "Стъкленият парник в   отваря врати днес след 5-годишен ремонт.", "date": "2018.05.05", "title": "Фотогалерия: Отново отваря врати най-големият стъклен парник в света"}
{"url": "https://www.dnevnik.bg/ot_vas/novini_ot_vas/2018/05/05/3173639_rodnata_kushta_na_marks_v_trir/", "text": "По празниците обикалях Пфалц и спрях да разгледам Трир. Родната къща на Карл Маркс е една от забележителностите, което е малко странно за град, който е бил една от столиците на Римската империя по времето на тетрархията и с обекти на ЮНЕСКО на територията си.", "date": "2018.05.05", "title": "Родната къща на Маркс в Трир"}
{"url": "https://www.dnevnik.bg/sviat/2018/05/05/3173973_momichetata_ot_telford/", "text": "Години наред британците бяха държани в напрежение от информации за мъже, които експлоатирали сексуално деца и младежи. Става дума за банди, съставени предимно от мъже с пакистански произход. Те печелили доверието на малки момичета и млади жени с подаръци, а след това ги експлоатирали сексуално, с насилие ги принуждавали да мълчат, а в много случаи ги предоставяли и на други мъже. Междувременно този феномен се е превърнал в международен, познат е под името \"Grooming\" ( Списъкът с британските градове, в които организираните банди са извършвали сексуални посегателства над момичета и млади жени, е дълъг. Само благодарение на смелостта на някои от жертвите, всеотдайната работа на социалните работници и упоритостта на британските медии навремето тези скандали излязоха на бял свят. Оказа се, че общинските власти и полицията много често не са се намесвали, въпреки необоримите доказателства. В някои случаи те дори са закриляли извършителите. Службите твърдят, че в много от случаите се е стигало до секс по взаимно съгласие. В други случаи пък отговорните органи на реда са извръщали глава, тъй като не искали да бъдат обвинени в расистко отношение спрямо азиатското население. Когато все пак се стигна до първите присъди и когато се разбра, че властите са се провалили, тъй като дълго време са игнорирали феномена, беше казано, че никога повече няма да се случи подобно нещо, че всички са си взели поука. Ужасът от Телфорд Ето, че сега обаче историята се повтаря. Години наред Лиз Кели от Лондонския метрополитен университет е информирала службите за това, че и в град Телфорд в северна Англия е имало сексуални издевателства над момичета и млади жени, извършвани от организирани банди. И депутатката Луси Алън, чийто избирателен район е в Телфорд, също е призовавала за обстойно разследване. От години насам има указания, че моделът се повтаря, но властите не предприемали нищо. В средата на март 2018 \"Sunday Mirror\" писа, че в продължение на 40 години властите са бездействали. От публикацията става ясно, че само в Телфорд престъпниците са успели да откъснат около 1000 момичета от семействата им. Превърнали са ги в наркозависими, изнасилвали са ги и дори са убили три от тях. Още през 1990-те години социалните работници установяват, че случаите на сексуални издевателства в Телфорд зачестяват. Само че навремето властите класифицират жертвите като \"проститутки\". Те бавят разследванията от страх да не бъдат обвинени в расизъм срещу азиатските извършители. Чак сега властите провеждат вътрешно разследване в общината. Сдруженията за защита на жертвите на сексуални посегателства обаче настояват да бъде проведено и независимо разследване, което трябва да бъде финансирано от правителството. Същевременно полицията оспорва цифрите и твърди, че те били спекулативни. \"При нас не е по-зле, отколкото в други части на Великобритания\", казва висш полицейски служител, цитиран от германския \"Süddeutsche Zeitung\". Той допълва, че вече са арестувани 56 души, както и че разследването продължава. Полицейският служител обаче подчертава, че става дума за стари обвинения в сексуални посегателства, а не за актуални. В края на април депутатката Луси Алън е съобщила, че е шокирана от високия брой жертви, които не са се обърнали към полицията, а директно към нея. Те са споделили, че са преживели същото. Половин милион британци гледат детска порнография  Скандалът в Телфорд излиза на бял свят в тежки времена за полицията и организациите за защита на децата. През 2017 година броят на подадените жалби за сексуални посегателства над деца в Англия и Уелс се е увеличил с 30 процента. А през последните години жалбите за детска порнография са се утроили. Скотланд Ярд предполага, че близо половин милион британци гледат детска порнография в интернет. А командирът на специализираната полицейска част за борба срещу сексуалните посегателства над деца заявява пред телевизия BBC, че неговите следователи не могат да се справят с \"огромните мащаби\" на тези престъпления. Той твърди, че полицията няма достатъчен капацитет за разследване на всички скандали и е на предела на възможностите си, имайки предвид и многото разследвания срещу известни личности и спортни клубове.", "date": "2018.05.05", "title": "Момичетата от Телфорд"}
{"url": "https://www.dnevnik.bg/bulgaria/2018/05/05/3173974_durjavata_ochakva_nedostig_ot_nad_10_hil_tehnici_po/", "text": "Близо 10 хил. техници по пътното строителство се очаква да липсват на България в следващите пет години. Над 5 хил. души се очаква да не достигнат, за да работят с подемно-транспортна техника, също толкова се очаква да са липсите на хора, които да работят с електрозадвижвана техника, както и с пристанищна механизация. В шивашката индустрия се очаква недостигът на кадри да достигне над 3000 човека. Това се разбира от оценката за въздействие, която е направило образователното министерство по предложения от ведомството списък със защитените от държавата специалности от професии, на критериите за определянето им и на условията и реда за допълнително финансиране за издръжка на паралелки за придобиване на квалификация по защитени специалности. Проектът за защитените професии и специалности е качен за съгласуване на правителствения сайт за консултации. Дефицит на специалисти традиционно се очаква и при машинните оператори, стругари, с близо 2000 ще е гладът за електротехници във всички области – транспортна техника, асансьори, електродомакински уреди, производство, други видове машини и апарати. Ще липсват техници и в топлоенергетиката, във възобновяемите енергийни източници, химици, тапицери. Експертите от образователното министерство смятат, че ще има недостиг от над 500 души за производство на хляб и хлебни изделия. С приемането на списъка от защитени специалности и професии ще се отговори и на потребностите от квалифицирани, но липсващи за местния и регионалния бизнес към момента, специалисти, отбелязват от министерството. \"Чрез включването на защитените специалности от професии и на специалности от професии, по които е налице очакван недостиг на пазара на труда, в държавния план-прием и в допълнителния държавен план-прием в училищата се създава възможност за осигуряване на кадри за приоритетни за развитие на икономиката на регионално ниво в средносрочен план области. Създава се възможност за изпълнението на регионални програми и проекти за областта, чиято реализация би била застрашена при прекратяване на обучението по специалността от професията. Осигурява се обучение за специалности в нови или високотехнологични сектори, което допринася за икономическия растеж на националната икономика\", се казва в документа. Публикуван е и подробен списък на специалности от професии с очакван недостиг от специалисти на пазара на труда за учебната 2018/2019 година и на защитените професии.", "date": "2018.05.05", "title": "Държавата очаква недостиг от над 10 хил. техници по пътното строителство в следващите 5 години"}
{"url": "https://www.dnevnik.bg/sviat/2018/05/05/3173599_kakvo_moje_da_napravi_iran_ako_trump_se_iztegli_ot/", "text": "Очаква се президентът Доналд Тръмп да изтегли САЩ от споразумението за иранската ядрена програма на 12 май. Техеран подписа Съвместния всеобхватен план за действие с Китай, Франция, Германия, Русия, Великобритания и САЩ през 2015 г. Иран се съгласи да ограничи ядрената си програма в замяна на вдигане на някои санкции.  Изтеглянето на САЩ  обаче вероятно ще потопи сделката. Ако това се случи, Иран може да отвърне, като подкопае интересите на Вашингтон и на неговите съюзници в Близкия изток. Ето няколко възможни сценария: Ирак Когато \"Ислямска държава\" завзе голяма част от Ирак през 2014 г., Иран бързо подкрепи Багдад. Иран оттогава помогна във въоръжаването и подготовката на хиляди шиитски бойци в Ирак. Тези Сили за народна мобилизация са също една значима политическа сила. Ако сделката се провали, Иран може да насърчи фракции в Силите за народна мобилизация, които искат САЩ да напуснат Ирак, да засилят словесните, а може би и военните атаки срещу американските сили. Това може да се изрази в ракетни и минометни атаки или в атаки със заложени край пътя бомби, които не са пряко свързани с конкретна шиитска милиция. Това ще позволи на Иран да отрече, че е променил позицията си за избягване на директен контакт с американските сили в Ирак. Сирия Иран и паравоенни съюзници като ливанското шиитско движение \"Хизбула\" участват в сирийската война от 2012 г. Иран въоръжи и обучи хиляди шиитски паравоенни бойци, които да подкрепят правителството. Израел каза, че Иран е набрал най-малко 80 000 шиитски бойци. Иранското присъствие в Сирия вкара за първи път Техеран в директен конфликт с Израел с поредица от привлекли вниманието сблъсъци през последните месеци. Израелски представители казват, че никога няма да оставят Техеран или \"Хизбула\" да установят постоянно военно присъствие в съседна Сирия. Ако ядрената сделка се провали, Иран ще има малко стимули за възпиране на съюзническите шиитски милиции в Сирия да извършат атаки срещу Израел. Иран и силите, които контролират в Сирия, могат също така да причинят проблем на около 2000-те американски военни, разположени в Северна и Източна Сирия в подкрепа на бойците, предвождани от сирийските кюрди. Висш съветник на иранския върховен лидер каза през април, че се надява, че Сирия и неговите съюзници да изгонят американските военни от Източна Сирия. Ливан През 2006 г. \"Хизбула\" води 34-дневна гранична война с Израел. Според израелски и американски представители Иран сега помага на \"Хизбула\" да строи предприятия за производството на ракети с прецизно насочване или да оборудва ракети с голям обсег със системи за прецизно насочване. Израелските сили на няколко пъти атакуваха \"Хизбула\" в Сирия, където групата предвожда много от съюзническите на Иран шиитски милиции. Риториката между Израел и Иран ескалира през последните дни. Въпреки че \"Хизбула\" и Израел казаха, че не са заинтересувани от конфликт, напрежението може лесно да се разрасне в нова ливанска война. \"Хизбула\" каза миналата година, че всяка война, водена от Израел срещу Сирия и Ливан, може да привлече хиляди бойци от други страни, в това число Иран и Ирак, намеквайки, че шиитски милиции може да дойдат в Ливан, за да помогнат на \"Хизбула\". \"Хизбула\" е също значима политическа сила в Ливан и може да укрепи позициите си на изборите на 6 май. За момента групата работи с политическите си опоненти, по-специално премиера Саад Харири, който е подкрепян от западните правителства. Ако ядрената сделка обаче се провали, Иран може да упражни натиск върху \"Хизбула\" да изолира противниците си, нещо, което според експерти по развитието може да дестабилизира Ливан. \"Хизбула\" буквално контролира ливанската политика\", казва Хилал Хашан, професор по политически изследвания в Американския университет в Бейрут. \"Ако те направят това, то ще бъде очевиден повод за безпокойство\", допълва той. Йемен Иран никога не призна директна военна намеса в Йемен. САЩ и саудитските представители обаче казват, че Иран доставя на бунтовниците хуси ракети и други оръжия. Хусите изстреляха ракети по Рияд и саудитски петролни обекти, казвайки, че отвръщат така на въздушните удари по Йемен. Иран и Саудитска Арабия са вкопчени в регионална борба за власт. Поддръжници на иранската ядрена сделка казват, че тя е предотвратила този конфликт да се превърне в открита война. Ако сделката се провали, Иран може да увеличи подкрепата си за хусите, вероятно предизвиквайки военен отговор от Саудитска Арабия и съюзниците й от Залива като Обединените арабски емирства. \"Не изключвам иранска подкрепа за хусите\", казва Хашан. Договор Иран също има опции, пряко свързани с ядрената му програма. Ирански представители казаха, че една от опциите, която проучват, е изтегляне напълно от Договора за неразпространение на ядреното оръжие (ДНЯО) - споразумение, предназначено да спре разпространението на ядрените оръжия. Върховният лидер аятолах Али Хаменей каза, че страната не е заинтересувана от разработването на ядрени оръжия. Но ако Иран се изтегли от ДНЯО, това ще бие тревога в глобален план. \"Това, разбира се, ще бъде катастрофален курс за Ислямската република, тъй като тя ще се окаже изолирана\", казва Али Алфоне, високопоставен експерт в Атлантическия съвет. Дори ако Иран не се изтегли от ДНЯО, той каза, че вероятно ще увеличи обогатяването на уран, строго ограничено съгласно ядрената сделка, за да бъдат успокоени страховете, че той може да бъде използван като материал за атомна бомба. Съгласно настоящата сделка нивото на обогатяване на уран от Иран трябва да остане около 3.6 процента. Иран спря да произвежда обогатен на 20 процента уран и предаде по-голямата част от запасите си като част от споразумението от 2015 г. Уранът, обогатен до 20 процента, е отвъд 5-те процента, които обикновено се изискват за захранване на атомни централи, въпреки че е доста под високообогатения уран, или обогатен на 80 или 90 процента - степента, необходима за атомна бомба. Тази седмица ръководителят на Иранската организация за атомна енергия Али Акбар Салехи каза, че Иран е способен да обогати уран до по-високо ниво от това отпреди сделката. Действията на Иран може да бъдат повлияни от степента, до която останалите страни по договора реагират на американското изтегляне, казват анализатори. Това ще зависи от степента, в която Франция, Германия и Великобритания настояват, че техните компании могат да продължават да правят бизнес с Иран по силата на едно международно споразумение, утвърдено единодушно от Съвета за сигурност на ООН; от нивото на дипломатическа подкрепа за Иран от Русия, нейния партньор в Сирия, и от това колко много Китай иска да привлече Иран в своята инициатива за външна търговия и инвестиции \"Един пояс, един път\". Ще бъде тест на твърдостта на волята, ако администрацията на Тръмп възстанови санкциите и заплаши нарушителите с изключване от банковата система на САЩ. От другите страни по договора само Китай, най-големият купувач на ирански петрол, би бил способен да пренебрегне такива американски действия. /БТА", "date": "2018.05.05", "title": "Какво може да направи Иран, ако Тръмп се изтегли от ядрената сделка"}
{"url": "https://www.dnevnik.bg/bulgaria/2018/05/05/3173983_sobstvenikut_na_izgoreliia_v_krasna_poliana_sklad/", "text": "Стоим добре на пазара и, може би, е конкурента фирма  Абсолютно всичко изгоря. Подпален е складът от всички страни\". Това заяви собственикът на  изгорелия тази нощ в столичния квартал \"Красна поляна\" склад  Татяна Павлова пред Нова телевизия. От думите й се разбра, че подозира умишлен палеж. По нейни данни в помещенията е имало стока за 3,9 млн. лева, а складът е изгорял напълно. Павлова заяви, че стоката е била застрахована за 2,2 млн. лева. Предстои екипи да установяват причините за пожара, коментира директорът на столичната пожарна старши комисар Веселин Гетов. Първият сигнал за пожара е подаден в 20.00 ч., а първият екип е пристигнал на мястото на третата минута. Общо 16 екипа са реагирали. Кметът на София Йорданка Фандъкова заяви, че няма данни за влошаване на качеството на въздуха. От регионалната инспекция по околната среда и водите–София съобщиха също, че измерените след пожара стойности не превишават пределно допустимите концентрации. Измерването е направено с мобилна автоматична станция.", "date": "2018.05.05", "title": "Собственикът на изгорелия в \"Красна поляна\" склад подозира умишлен палеж"}
{"url": "https://www.dnevnik.bg/zelen/2018/05/05/3173636_dali_zabrana_na_sluncezashtitni_kremove_shte_spasi/", "text": "Туристите и местните жители на Хаваите съвсем скоро ще трябва да се сбогуват със слънцезащитните продукти, когато са на плажа на островите. Преди броени дни депутатите на щата одобриха забрана за продажбата на слънцезащитни кремове, които съдържат химикали, увреждащи коралите и океанския живот като цяло. Рестрикцията, която е без прецедент до момента, най-вероятно ще влезе в сила от началото на 2021 г. Опасните за коралите съставки в тези продукти - оксибензон и октиноксат - могат да убият младите корали и допринасят за т.нар процес на избелване, се посочва в  законопроекта , който очаква финален подпис на губернатора на щата. Забраната е подкрепена и  от научни изследвания , като например от проучването на Лабораторията за опазване на околната среда във Вирджиния. По-сериозният за кораловите рифове проблем обаче остават промените в климата. Окисляването на океаните може да засегне растежа на коралите, а затоплянето на водата да предизвика избелването им. Скорошно проучване установи, че заради затоплянето в Големия бариерен риф е налице широко разпространен процес на избелване и смърт на коралите. Агенцията за защита на околна среда на САЩ и хавайското правителство  заявяват , че промените в климата са голяма заплаха за коралите. Преди няколко години  горещи вълни причиниха избелване  на почти половината от рифовете на Хавайските острови, събитие, определeно като безпрецедентно.", "date": "2018.05.05", "title": "Дали забрана на слънцезащитни кремове ще спаси кораловите рифове на Хаваите"}
{"url": "https://www.dnevnik.bg/bigpicture/2018/05/05/3174037_rodjur_uoturs_otnovo_v_sofiia/", "text": "Съоснователят на \"Пинк Флойд\" Роджър Уотърс излезе за втори път пред българска публика снощи. Легендарният музикант вече веднъж гостува в България със спектакъла си \"Стената\" - през 2013 г. Дълго чаканото му тогава идване съвпадна с протестите срещу кабинета \"Орешарски\", в които Уотърс се включи, искайки \"оставка\" от сцената.", "date": "2018.05.05", "title": "Роджър Уотърс отново в София"}
{"url": "https://www.dnevnik.bg/sviat/2018/05/05/3173925_gurciia_razbi_banda_za_krajba_na_lekarstva_za_rak_za/", "text": "Властите в Гърция са разбили престъпна организация, включваща и медицински лица, която е извършвала кражби на лекарства за раково болни и нелегално ги е изнасяла в чужбина, където цените им са по-високи. Това вероятно е лишило пациенти от животоспасяващи медикаменти. Задържани са 21 души на възраст между 22 и 70 години. Сред тях има лекари и медицински сестри. За ръководител на схемата се смята 70-годишен египтянин, който също е арестуван. Издирват се още лица, включително от компании за доставка на лекарства. Те са използвали подправени рецепти, за да се снабдят с лекарствата, след което ги изнасяли и продавали в складове в Италия, Германия и Швейцария. Проверява се дали в престъпната схема на действително болни пациенти не са давани дози, по-малки от нужното за лечение, за да се събере останалото и изнесе на пазари, където тези лекарства струват два пъти повече. Бандата открила и аптека, за да помогне на износа и да открие стабилни клиенти. Характерът на това престъпление демонстрира \"особено пренебрежение към обществото\", каза говорителят на полицията Теодорос Хронопулос. \"Те са се интересували единствено от печалбата.\" По думите му щетата за гръцката държава е поне 14 млн. евро. \n     \"Ройтерс\" припомня, че повечето лекарства за раково болни в Гърция са достъпни в държавните болници, тъй като поради високата им цена се субсидират от бюджета. Разследването смята, че бандата е действала от 2013г., когато дълговата криза в страната достигна своя връх и държавата оряза много социални разходи, включително в здравеопазването.", "date": "2018.05.05", "title": "Гърция разби банда за кражба на лекарства за рак за 25 млн. евро"}
{"url": "https://www.dnevnik.bg/sport/2018/05/05/3173986_iaia_ture_napuska_manchestur_siti_sled_kraia_na_sezona/", "text": "След почти осем години в \"Манчестър сити\" Яя Туре ще напусне отбора, съобщиха \"гражданите\". Котдивоарският футболист е част от \"Сити\" от август 2010 г., когато беше купен за 24 милиона паунда от \"Барселона\". Туре изигра 315 мача (229 във Висшата лига) и 82 гола за \"гражданите\" дотук. Мениджърът Пеп Гуардиола съобщи, че срещу \"Брайтън\" в сряда Туре ще изиграе последния си мач на \"Етихад\". \"Яя започна това приключение в \"Сити\" и той е един от главните виновници днес да сме този клуб и този отбор. При Манчиини и Пелегрини той беше основен играч и неговата роля не може да бъде подценявана. Надявам се той да има най-красивото изпращане\", каза Гуардиола. Халфът работеше с испанският специалист и в \"Барселона\". В началото на престоя им в \"Сити\" отношенията им се влошиха заради поредица от интервюта на агента на Туре. В крайна сметка през миналото лято Туре подписа нов договор и през този сезон записа 16 мача. Халфът е трикратен шампион във Висшата лига с \"гражданите\" и спечели общо осем трофея с тима.", "date": "2018.05.05", "title": "Яя Туре напуска \"Манчестър сити\" след края на сезона"}
{"url": "https://www.dnevnik.bg/analizi/2018/05/05/3173791_neprozrachnata_podkrepa_na_dogan_i_peevski_za_borisov/", "text": "- Година на бавно развитие в резултат и на голям късмет. Измеренията на късмета – съвпадение на външни и случайни фактори – са следните: 1) Добрата перспектива пред еврозоната ни дърпа силно напред икономически. 2) Бизнес договореностите между основните коалиционни партньори – ГЕРБ и Обединените патриоти (с ДПС зад кадър) – не са се разпаднали, въпреки напреженията по отделни теми (Русия, ЧЕЗ, Банско, тютюнопушене и т.н.) 3) Няма фалирала финансова институция заради наливането на спестяванията на хората в бизнес проектите на върхушката (макар че нямаме твърди гаранции, че подобни лоши практики са напълно елиминирани след фалита на КТБ). 4) Председателството на Съвета на ЕС създава ПР чадър над правителството с аргумента да не се изложим пред чужденците.  Късметът е и за правителството, и за страната – в крайна сметка (макар на зигзаг и много бавно) вървим напред.  Същевременно обаче отново се развиваме под възможностите и далеч под необходимото, за да стане България в близко бъдеще силно привлекателна за бизнес и добро място за живеене. Шуробаджанащината и корупцията по високите етажи са  . Това дава възможност на местни политико-икономически групировки да монополизират медии, държавни поръчки, да превръщат държавните органи в бухалки срещу конкуренцията и опонентите си. Прехвалената антикорупционна политика все повече се превръща в чадър за върхушката и показна разправа с неудобни и опоненти. Желязната статистика, според която корумпираните са изключително сред опозицията и критиците на правителството, е факт въпреки скандали с управляващи и висши магистрати като \"Хасково\", \"Цумгейт\", \"суджук гейт\" и др. Т.е. неформалното срастване между върха на управлението, върха на наказателното преследване и определени бизнес и медийни империи си се възпроизвежда необезпокоявано.  С други думи, говорим за \"пленена\", \"захваната\" държава. Неин символ е КТБ аферата, която беше окончателно заметена под килима с едно многотомно обвинение срещу върха на айсберга – кухите фирми на Цветан Василев. Но къде са отишли в крайна сметка парите (4 милиарда лева) и кои са виновните лица по цялата верига май никога няма да узнаем. Нито пък сериозно се разследват действията на регулаторите (БНБ, КФН и т.н.), на службите и прокуратурата, които доведоха до разрастването и фалита на КТБ. От политическа гледна точка повечето от държавните служители, които трябваше да предотвратяват катастрофата КТБ, не само не бяха санкционирани, но бяха преназначени на същите или нови постове. И за венец България днес не иска да стане член на банковия съюз на ЕС – очевидно поради страх от допълнителен външен контрол над сфера, която е ключова за срастналостта между бизнес и политика.  В обобщение,  . А и членството в \"Шенген\" и еврозоната остават отложени за вбъдеще. - Няма една външна политика на България - всъщност те са най-малко две. Първата е про-европейска и тя е успешна. В нейните рамки поставихме въпроса за Западните Балкани по неочаквано ефективен начин в дневния ред на ЕС. ЕК реагира адекватно и по този въпрос има движение – ще започнат преговори с Македония и Албания, споменаха се ориентировъчни дати за присъединяване на нашите западни съседи. България действа конструктивно и при изглаждането на противоречията между тях.  . Позитивна е и ролята ни в преговорите с Турция – там правим възможното в една изключително трудна ситуация. Ясно е, че южният ни съсед се отдалечава сериозно от демокрацията и членството в ЕС, но въпреки това трябва да се договаряме с него по много въпроси, като сигурност и миграция, например.  Втората външна политика на България е по отношение на Русия. Докато на Балканите действаме заедно с партньорите и от името на ЕС, към Москва експериментираме със сепаративни действия, целта на които е спорна и неясна. Случаят \"Скрипал\" ни направи изолирано малцинство в ЕС. Президентът Радев реши да придаде на тази маргинализирана позиция по-позитивен статус с военния термин \"авангард\" на ЕС спрямо Русия. Но проблемът е, че изглеждаме по-скоро като забравен руски ариергард в ЕС. Като оставим \"Скрипал\" настрана, сгрешена е цялостната идея, че с Русия ще постигнем по-добри условия по икономически проекти, като се самоизолираме в ЕС и действаме сепаративно спрямо Москва. Енергийната ситуация ясно показва, че когато договаряме сами условия с Москва, плащаме за газ два пъти по-висока цена от Германия. В този смисъл  . В резултат на подобни преговори за един необоснован проект като АЕЦ \"Белене\" продължаваме да плащаме милиарди за нищо – или по-точно за \"гьол\" по израза на Борисов. Тази втора външна политика спрямо Русия се подкрепя и от президента Радев, и от БСП. Нейни говорители са коалиционни партньори на ГЕРБ – Сидеров на първо място. Борисов не би я формулирал като сепаратизъм, но по същество тя е такава. Проблемът е, че не е полезна за страната.  - Когато много от успехите се дължат на късмет, за голяма стабилност и предвидимост не може да се говори – следващата година може да е различна и стомната да се счупи. ГЕРБ инвестира много в своята патриотична патерица – ОП. В резултат обаче речникът и говоренето на национал-популизма съвсем се нормализираха. БСП се радикализира и стана по-радикална в някои отношения от \"Атака\". На фона на тази надпревара Марешки удари всички в земята с призив за референдум за излизане от НАТО. Т.е. ГЕРБ в крайна сметка наля тонове вода в мелницата на едно ново, \"патриотично\" мнозинство БСП-ВМРО-\"Атака\"-\"Воля\", което почти се материализира около дебатите за Истанбулската конвенция. Не случайно Борисов определи и нейното отхвърляне като най-голям провал на годината – това не само беше срамен акт, но и показа нестабилността и случайността на самата управляваща коалиция. Тя лесно може да бъде подменена с друг формат. Трусове могат да дойдат и от неясната роля на ДПС в управлението. О Тъй като очевидно не става дума за публични и идеологически причини за тази подкрепа, тя би трябвало да е обоснована от лични и непрозрачни за обществото мотиви. Тъй като не знаем какви са те, можем само да гадаем дали те стабилизират или клатят управлението. Но със сигурност свеждат до минимум предвидимостта. И накрая, присъствието на \"Атака\" във властта след \"личните\" изяви на Сидеров в Крим е скандал. Дали \"Атака\" може да бъде демонтирана, като се запази управлението, е интересен инженерен въпрос, който вероятно ще се обостри към края на нашето ротационно председателство. ", "date": "2018.05.05", "title": "Непрозрачната подкрепа на Доган и Пеевски за Борисов свежда до минимум предвидимостта"}
{"url": "https://www.dnevnik.bg/zelen/2018/05/05/3174038_bulgariia_e_v_troikata_na_es_s_nai-goliamo_narastvane/", "text": "България е сред трите държави в Европейския съюз, увеличили най-много емисиите си въглероден диоксид през миналата година спрямо предходната. Това сочат данните, публикувани от \"Евростат\". При средно за ЕС нарастване от 1.2% в България увеличението е с 8.3%. Още по-голямо е само в Малта (12.8%) и Естония (11.3%). Следват Испания (+7.4%) и Португалия (+7.3%). Намаление на емисиите въглероден диоксид са отчетени в седем държави членки. Във Финландия то е -5.9%, в Дания - минус 5.8%, във Великобритания - минус 3.2%, Ирландия - минус 2.9%, Белгия - минус 2.4%, Латвия - минус 0.7%, Германия - минус 0.2%.", "date": "2018.05.05", "title": "България е в тройката на ЕС с най-голямо нарастване на въглеродните емисии"}
{"url": "https://www.dnevnik.bg/tehnologii/2018/05/05/3174071_nasa_iztrelia_kum_mars_purviia_robot_za_prouchvane/", "text": "Американската аеро-космическа агенция НАСА изстреля към Марс първия робот, който да проучи вътрешността на планетата и да събере данни как структурирана и възникнала тя. Това е първият подобен старт от западния бряг на САЩ и първата мисия за проучване на вътрешността на друга планета. Сондата InSight бе изстреляна на борда на високата колкото 19-етажна сграда ракета \"Атлас 5\" малко след 4 часа местно време. 90 минути по-късно \"товарът\" бе освободен и пое на дълго 484 милиона километра пътуване, което трябва да продължи половин година. Ако всичко мине според плановете, апаратът трябва да се спусне в равнината Елизиум на около 380 км от мястото, където преди 6 години започна работа мобилната лаборатория Curiosity. InSight тежи около 360 кг и представлява 21-та американска мисия за изследване на Червената планета. Други две дузини мисии бяха предприети от други държави. Основният апарат на борда на InSight е френски сеизмометър, който трябва да засече и най-слабите марсотресения. Той ще бъде поставен на повърхността от специална \"ръка\" и е толкова чувствителен, че може да регистрира сеизмична вълна с размер едва 50% от радиуса на водороден атом. InSight има и германска сонда за пробиване на дупка с дълбочина до 5 метра и спускане на датчик за температура, който да измери топлина, идваща от вътрешността на планетата.", "date": "2018.05.05", "title": "НАСА изстреля към Марс първия робот за проучване вътрешността на планетата"}
{"url": "https://www.dnevnik.bg/bulgaria/2018/05/05/3174072_sofiiski_raionen_sud_zashtiti_sudiika_atakuvana/", "text": "Ръководството на Софийския районен съд защити в официална декларация съдия Силвия Хазърбасанова във връзка с медийни атаки срещу нея от сайта ПИК. В последните дни съдия Хазърбасанова е обект на агресивни публикации в медиата, започнали след нейно решение по дело срещу ПИК. \"Обръщаме внимание на отговорността, която медиите носят за информиране на гражданското общество и се противопоставяме на използваните от медията изрази и квалификации, с които се заклеймява нашия колега и считаме, че чрез тях се засяга не само нейното лично човешко достойнство и добро професионално име, но и независимостта на съдебната власт\", се казва в декларацията, обявена на сайта на СРС. Съдия Хазърбасанова е докладчик по делото, образувано след жалба на историка и граждански активист Емил Джасим срещу сайта ПИК. В текста, излязъл по време на предизборната кампания, когато Джасим беше кандидат-депутат от \"Да, България\", негови думи са извадени от контекста и се твърди, че е обидил Васил Левски, Джасим също е определен като \"лобист за легализиране на хомосексуалните бракове\", а в края на материала се пита: \"Що не вземе да скочи от паянтовата си Вавилонска кула?\". На 23 април по делото е постановено съдебно решение, което към момента не е влязло в сила. Решението на първа инстанция е, че медията е опетнила доброто име на Джасим. Дни след това – на 3 май, ПИК публикува статия със заглавие \"СКАНДАЛ В ПИК! Столична съдийка в комбина с хулителя на Левски - лекето Емил Джасим! Съдия Хазърбасанова, Левски лайно ли е?\". Към текста е приложена снимка на съдията с коментар \"Съществото, оградено с червено на снимката. Запомнете го. То олицетворява националния нихилизъм и безродничество\". ПИК публикува и статия с коментар в своя защита на лидера на ВМРО и министър на отбраната Красимир Каракачанов. \"В статиите не се излагат конкретни факти, анализ или оценка на съдебния акт, а по недопустим начин се атакува вътрешното убеждение и личността на съдията-докладчик\", се казва в декларацията на ръководството на съда.", "date": "2018.05.05", "title": "Софийски районен съд защити съдийка, атакувана медийно от сайта ПИК"}
{"url": "https://www.dnevnik.bg/sviat/2018/05/05/3173977_istinska_napast_arabskite_klanove_v_germaniia/", "text": "Престъпните кланове от етнически араби, кюрди или турци се превръщат във все по-голям проблем за Германия - и най-вече за столицата Берлин. Получилият много високи оценки телевизионен сериал \"Четири блока\" по въздействащ начин описва престъпно възпаление, което създава в столицата един такъв клан, състоящ се от някогашни бежанци от Ливан. Проблемът вече е хроничен и заплашва да се превърне в национална опасност, ако веднага не се вземат твърди мерки, твърди най-известният експерт по темата. Ралф Гадбан сам е родом от Ливан и десетилетия наред се занимава с проблемите, които създават т.нар. кюрдско-ливански кланове. Наскоро той публикува и книга под заглавие \"Арабските кланове. Подценяваната форма на организираната престъпност\". По този повод с него разговаря Райнер Бургер от \"Франкфуртер Алгемайне Цайтунг\". Предлагаме Ви обобщение на този разговор. Ралф Гадбан твърди, че ключова роля за възникването на престъпните кланове играе етническата група на т.нар. мардинци. Това са арабскоезични хора от турската провинция Мардин в Анадола, преселили се през 1940-те в Ливан, част от които са приети в Германия като бежанци от гражданската война в Ливан през 1970-те и 1980-те години. Смята се, че най-голямата общност мардинци в Европа живее в Берлин – около 8000 души. В Ливан те били в много тежко положение, на най-ниското социално стъпало, така че пристигайки в Германия, първоначално се чувствали много благодарни и щастливи, разказва Гадбан. После обаче постепенно се оказало, че нямат право да работят и да получат право на постоянен статут в тази страна, което тласнало мнозина от тях по наклонената плоскост на престъпността. \"Започна се през 1980-те години с грабежи в супермаркети. Тази тенденция се усили от само себе си и през 1990-те години между отделните кланове вече се водеше криминално съревнование: кой ще бъде най-сплотен, кой ще извърши най-много обири. С течение на годините нарасна и \"професионализмът\" на престъпните банди. Днес те вече печелят милиони с грабежи, наркотърговия и проституция, като в престъпния бизнес участват вече няколко поколения, които постепенно разширяват дейността си и в посока пране на пари. В същото време те \"доят\" и социалната държава: 90% от членовете на клановете в Берлин официално се водят безработни и получават помощи, които те смятат за нещо като полагаща им се \"основна заплата\". С други думи, те са на издръжка на обществото, което в същото време експлоатират. Все по-силно се усеща презрението им към това общество, което те смятат за слабо, след като им позволява да си разиграват коня. За тях всички извън клана са врагове. Те мразят своите жертви и вече презират всичко германско. () Клановете се чувстват всесилни. Те са прекрачили всички граници и преминават в открито настъпление срещу правовата държава. Типичен пример е опитът да бъде освободен един член на клановете, арестуван по подозрение в грабеж. През миналата година бяха осъдени шестима представители на клановете, нанесли тежък побой на полицаи, но наказанията бяха смехотворно ниски и под гаранция.\" Според Гадбан, властите пипат с кадифени ръкавици, защото изпитват панически страх да не ги обвинят в расизъм. И дори непрекъснато се води дискусия дали е редно да се говори за \"кланове\", защото това понятие било дискриминиращо. Експертът твърди, че идеята за мултикултурност сериозно пречи на властите да си вършат работата както трябва. Той обяснява още, че всъщност жертви на клановете са и част от техните собствени членове, които са се превърнали почти в пленници и не могат да се освободят от престъпната хватка, за да започнат някакъв нормален живот. \"Защото така наречената \"семейна чест\", която е поставена над всичко друго, не им позволява да се измъкнат. () Жертва номер едно са жените. Когато някоя жена се опита да се откачи от клана, нейните мъжки родственици – баща, братя, съпруг – с насилие я връщат в \"правия път\". Несвободата на жената е ключов елемент във властовата структура на клановете. За да се укрепи тази структура, младите момичета от рано биват омъжвани за някой братовчед, след което трябва да раждат деца, по възможност много деца. Семействата с по 9-10 деца там са нещо обичайно.\" Ралф Гадбан обяснява, че клановете използват своя бурен демографски ръст като силов инструмент срещу властите и понякога дори открито заплашват, че полицията не може да спечели битката, защото \"ние сме много\". Според експерта, те са наясно, че силите на реда не разполагат с достатъчно ресурси, че са ограничени от политическите изисквания и от стремежа към максимална толерантност, а това прави клановете особено нагли. Ето и неговите препоръки: \"Полицаите трябва да бъдат добре обучени и да демонстрират сила, ако искат да се наложат в уличната битка. Едно от най-силните оръжия на клановете е тяхното поведение на \"глутница\". Когато се намеси полицията, те за броени минути могат да мобилизират целия род, ето защо полицията трябва да пипа много здраво при всеки опит да бъде блокирана работата ѝ.\" По-нататък в интервюто Ралф Гадбан обяснява историческия произход на този кланов манталитет: \"В архаичните общества, откъдето произхождат мардинците, кланът винаги е бил защитна система срещу произвола. Но в правова държава като Германия вече няма нужда от подобна защитна система. Тъй че става дума за нещо съвсем друго – за престъпна кланова система. Архаичните кланови структури целенасочено се трансформират в организирана престъпност. И се стабилизират благодарение на перспективата за печелени на безкрайно много пари, която обещават. Всяко подкопаване на семейната солидарност застрашава престъпния бизнес, така че укрепването на единството е една от най-важните задачи. От това следва, че единственият начин да се овладее положението, е да бъдат разбити клановите структури. Клановете ще се разпаднат в мига, когато бъде разбит техният \"бизнес-модел\". А това е вече първата стъпка към интеграцията на тези хора в германското общество.\" В отговор на въпроса какво ще се случи, ако правовата държава все пак не успее да се справи с проблема, Ралф Гадбан описва един доста тревожен сценарий. \"Повечето членове на кланове вече имат германски паспорти, с които се движат свободно. Те са отлично омрежени със сродни престъпни структури из цяла Европа. () Виждам обаче и още един много сериозен проблем. От началото на бежанската криза в Германия пристигнаха близо 1,5 милиона мигранти, повечето от които са мюсюлмани от страни, където в сила е шериатът, а обществата са авторитарни и патриархални. Не можем да очакваме, че тези хора ще бъдат интегрирани чрез прегръдки и целувки и чрез културата на гостоприемството в едно мултикултурно общество. Точно обратното. Забелязвам първи признаци за това, че някои от новопристигналите възприемат престъпните кланови структури като привлекателен обществен модел, който ще им помогне бързо да осъществят мечтите си за материално богатство. Включително и поради това тези структури трябва да бъдат разбити колкото е възможно по-бързо. В противен случай възниква опасността от все по-бързо разрастване на паралелните общества. Вече имаме случаи, когато престъпните босове спират луксозните си лимузини пред бежански приюти, за да набират млади хора за мръсните си дейности, например за пренасяне на наркотици.\" В края на интервюто Ралф Гадбан предупреждава, че интеграцията на имигрантите в Германия е трудна и дългосрочна задача. Решението да се приемат по максимум 220 000 нови имигранти годишно, според него, е прекалено смело, още повече, че има перспектива техните семейства също да дойдат в страната. Според Ралф Гадбан, това създава опасност от възникване на нови кланови структури и допълнително затруднява опитите за интеграция.", "date": "2018.05.05", "title": "Истинска напаст: Арабските кланове в Германия"}
{"url": "https://www.dnevnik.bg/sport/2018/05/05/3174068_legendata_na_brazilskiia_futbol_rivaldo_shte_gleda/", "text": "Носителят на \"Златната топка\" за 1999 г. и легенда на бразилския футбол Ривалдо ще посети финала за Купата на България между \"Левски\" и \"Славия\". Това обяви самият той в социалните мрежи. Ривалдо е баща на настоящия нападател на сините Ривалдиньо. След попадението на наследника си, който се разписа при  успеха с 3:2 над \"Ботев\" (Пловдив) , славният футболист разкри новината. Ривалдо е световен шампион с Бразилия от 2002 г., носител на Купата на конфедерациите и Копа Америка от 1997 и 1999 г., както и бронзов медалист на олимпийските игри в Атланта през 1996 г. В Европа той игра за \"Барселона\", \"Милан\" и \"Олимпиакос\". Най-силните години на Ривалдо бяха при каталунците, но спечели Шампионската лига с \"Милан\" през 2003 г. \"Поздравявам сина си Ривалдиньо за това 3:2. Бог да те благослови. На 9 май ще бъда на стадиона за финала за Купата на България\", написа Ривалдо в социалните мрежи. Синът му Ривалдиньо  премина в \"Левски\"  през зимата и голът срещу \"Ботев\" е първи за него с екипа на сините. Ривалдиньо има пет мача за тима.", "date": "2018.05.05", "title": "Легендата на Бразилия Ривалдо ще гледа финала за купата между \"Левски\" и \"Славия\""}
{"url": "https://www.dnevnik.bg/bulgaria/2018/05/05/3174096_kratki_novini_dps_otbeliaza_godishnina_ot_smianata_na/", "text": "В навечерието на Деня на храбростта и празника на Българската армия – 6 май, държавният глава и върховен главнокомандващ Румен Радев обави някои кадрови промени на върха в армията и връчи пагоните на военнослужещи, удостоени с висше офицерско звание. На церемония президентът удостои началникът на отбраната генерал-лейтенант Андрей Боцев с висше офицерско звание \"генерал\". Радев освобождава генерал-майор Димитър Илиев от длъжността заместник-командир на Корпус за бързо развръщане на НАТО в Солун и го назначава за заместник-началник на отбраната. Илиев получава и висше офицерско звание \"генерал-лейтенант\". Досегашният командир на 3-та авиационна база бригаден генерал Иван Лалов поема длъжността заместник-командващ на Съвместното командване на силите и получава висше офицерско звание \"генерал-майор\". Директорът на дирекция \"Операции и подготовка\" на Министерството на отбраната бригаден генерал Иван Ортомаров пък вече ще е заместник-командир на Корпус за бързо развръщане на НАТО в Солун, получава и \"генерал-майор\". Радев назначава и нов свой съветник по военната сигурност - полковник Васил Лазаров, който получава и звание \"бригаден генерал\". Румен Радев назначава полковник Пламен Ангелов на длъжността директор на служба \"Военна информация\", като го удостоява и с висше офицерско звание \"бригаден генерал\". Държавният глава подчерта, че обществото очаква законност, прозрачност и ефективност при модернизацията на въоръжените сили, съобщава пресслужбата на президента. ДПС отбеляза годишнина от насилствената смяна на имената ДПС отбеляза с митинг-концерт годишнината от т. нар. Десетомайски събития в село Караманци в община Минерални бани - насилствената смяна на имената през 1984 г.  Лидерът Мустафа Карадайъ заяви, че трябва да терминът \"Югоизточна Европа\" е по-подходящ за политиците, отколкото \"Западни Балкани\", защото Турция също трябва да е част от този процес. \"Престоят предсрочни избори юни месец. Ние сме убедени, че там ще се проведат едни демократични избори и чрез тях ще се защитят демократичните ценности и демокрацията на Републиката на Великия Ататюрк\", заяви Карадайъ, цитиран от пресцентъра на ДПС. В словото си депутатът Йордан Цонев подчерта, че в онези години потъпкването по най-безобразния начин на исконните човешки права е преминало всякакви човешки граници, и определи \"възродителния процес\" като една от най-позорните страници в българската история. добави: \"Платихме висока цена, но си научихме урока (...) Знаем и никога няма да забравим колко сме силни, когато сме заедно и единни\" Кола блъсна газова колонка на \"Симеоновско шосе\" Автомобил се е ударил в кран на битова колонка за газово разпределение, при което било забелязано леко изтичане на газ. На място бил изпратен екип от пожарникари, както и специалисти от частната газова компания, поддържаща съоръжението, които са отстранили повредата. Няма опасност за жителите в района. Активисти предупредиха за сеч на вековни дървета при плажа \"Корал\" Сдружение \"Да опазим \"Корал\" съобщи за незаконна сеч в лонгозната гора до плажа, включително и на вековни дървета. Във \"Фейсбук\" екоактивистите показаха видео кадри от изсечени дървета и инструменти. Те се събраха на място в опит да спрат унищожаването на ясен и летен дъб, съобщи в репортаж от мястото Би Ти Ви. Според хората се прави 6-7 метрова ивица в уникална лонгозна гора, като се премахва всичко по трасето.", "date": "2018.05.05", "title": "Кратки новини: Румен Радев призова за прозрачност при модернизацията на армията"}
{"url": "https://www.dnevnik.bg/bulgaria/2018/05/05/3174097_borisov_za_antichnoto_selishte_pod_struma_shte_se/", "text": "Да се разкопаят нови обекти от античното селище край Благоевград, които се предполага да са по-съществени и стойностни от досега намерените, те да се експонират, като там се изложат и досега намерените преместваеми ценности. А трасето на автомагистрала \"Струма\" да се запази и да мине върху откритите наскоро останки от древно римско селище. Това е един от вариантите, който се оформи при днешното посещение на премиера Бойко Борисов, министри, ръководители на пътната агенция и кмета на Благоевград Атанас Камбитов на мястото на разкопките и разговаряха с местни хора. От всички разговори и подмятания на място по време на посещението, се разбра, че това вероятно ще е най-приемливият вариант. Все пак премиерът поръча на археолози, инженери, експерти и политици в най-кратки срокове да му предоставят всички възможни опции с финансови разчети и така да се вземе окончателно решение. Видео на живо от срещата беше пуснато във Фейсбук профила на министър-председателя. При строителството на магистралата край Струма археолози намериха античното селище, за което се твърди, че може да е Скаптопара – древен Благоевград. Бяха намерени останки от църква, баня и гробница. Местни хора организираха подписка и протест в защита на находките, които попадат в трасето на бъдещата магистрала. Общината в Благоевград също поиска защита на находките в автентичния им вид. Затова и днес Борисов заведе част от министри, експерти строители и др. на място, за да разбере лично как може да се разреши проблемната ситуация. И научи, че според проекта за магистрала \"Струма\" осовата линия на пътя минава буквално върху разкопките. Археологът доц. Здравко Димитров от археологическия институт към БАН разведе гостите и им показа находките. Обясни, че още няма ясно писмено доказателство дали това е Скаптопара. От думите му се разбра, че за селището се знае още от 1973 г., но допреди отчуждаването на имотите за магистралата, е било в частни земи и не е проучено. Според мнението му, а и от реплики на археолози пред премиера, се разбра, че при последващи разкопки, се очаква да бъде намерена по-централна част на селището и там се очаква да има още по-интересни и ценни находки от досегашните. Да е същинското селище. Тази информация накара някои от придружаващите премиера, включително и министъра на културата Боил Банов, да лансират идеята да се инвестира в новите разкопки в съседство и там да се направи експонирането, а да не се налага местене на трасето на магистралата. Вариантите за изместване на трасето на магистралата провокираха негативна реакция на присъстващия министър на транспорта Ивайло Московски и на шефа на пътната агенция Дончо Атанасов. Атанасов заяви, че преместването ще отнеме поне 3-4 години, ще са необходими суми от порядъка на 50 милиона лева. Не виждам кой ще задвижи и подпише за такива суми, заяви Атанасов. По-късно пък уточни, че ако магистралата мине отдолу, сумата ще е 85 милиона лева. Ако сега трябва да се препроектира, да се мести, да се правят нови оценки за въздействието върху околната среда, нови отчуждения на земи и прочее документацияако няма гаранции, че ще стане до 2023 г., ще трябва да преместим европейските пари за магистралата за други проекти и тя няма да бъде финансирана, заяви и Московски. Премиерът първоначално беше в добро настроение и с усмивка подмяташе закачливи варианти за решаване на проблема. \"Може ли да се направи стъклен\", подметна той, а някой попита кое, платното на магистралата ли. \"Ако може на въжета да я вържем да виси, най-добре, но не може. Ще търсим варианти\", заяви малко по-късно той. Лансира и идея да се донесе машината за прокопаване на метрото и да се пробие дупка за магистралата. \"Искаме да се запази. Въпросът е археолозите и инженерите да ми дадат решение. В пожарната едно време не учихме как се мести магистрала\", заяви още Борисов. Частично бяха подмятани и идеи къде е възможно да се премести трасето на магистралата. Но от общите разговори се разбра, че много варианти няма, защото вероятно ще излиза нова археология, а в друга посока пък ще е твърде близо до река Струма. \"Трябва да намерим решение – ето ти го трасето. На дясно не можело, на ляво не можело\", гледаше плановете премиерът. Мост пък би разрушил археологията. А и впоследствие щял да е опасен и труден за обезопасяване при евентуални катастрофи, заявиха от АПИ. Премиерът не хареса и опцията да трябва да се плащат нови десетки милиони за отчуждаване на земи. Гневни реакции и реплики на местните видимо раздразниха Борисов. \"Що не дойдохте от 73-та, да говорите че тук е златото, да протестирате\", попита ги риторично той на няколко пъти. \"Почни от там да ни благодарите, че го разкопахме, намерихме и сега търсим най-добрите начини да го съхраним и покажем\", препоръча той на друг гневен жител. На въпрос на жена кой е избрал трасето да мине точно през този хълм, той заяви: \"Виж 2004 г. кой е дал концесията, кой управляваше. Не да ми се злобиш на мен тук\". На тръгване Борисов успокои хората: \"Добре, това мога да ви кажа, ще се оправим\". И поръча в кратки срокове да получи всички възможни варианти с мнения на различните експерти и с финансови разчети.", "date": "2018.05.05", "title": "Борисов за античното селище под \"Струма\": \"Ще се оправим\""}
{"url": "https://www.dnevnik.bg/sport/2018/05/05/3174102_stouk_siti_izpadna_ot_visshata_liga_sled_10_godini_v/", "text": "Стоук сити\" e първият изпадащ отбор във Висшата лига през този сезон, след като два кръга преди края няма математически шансове да излезе от опасната зона. \"Грънчарите\" загубиха у дома от \"Кристъл палас\" с 1:2, в мач в който гостите от Лондон си осигуриха оставана в елита. \"Стоук\" беше участник в елита неизменно през последните 10 години, след като влезе във Висшата лига през 2008 г. След много слаб сезон, в който взеха едва шест победи и вкараха само 33 гола, \"грънчарите\" изпадат във второто ниво. На \"Bet 365 стейдиъм\" \"грънчарите\" поведоха в 43-ата минута с гол на Джердан Шакири. След почивката обаче \"орлите\" бяха много по-добри и успяха да обърнат резултата. Първо в 68-ата минута Джеймс Макартър изравни, а четири минути преди края на редовното време Патрик ван Аанхолт донесе победата на \"Палас\". \"Срам ме е от това, защото подведохме феновете, мениджърът и всички останали. Не става въпрос за един мач, а това че цял сезон не бяхме на ниво. Футболистите сме най-големите виновници, а феновете бяха прекрасни и не спряха да пеят дори след края на мача\", каза капитанът Райън Шоукрос, който беше в тима още при промоцията през 2008 г. С трите точки \"Кристъл палас\" си осигури оставане във Висшата лига, а мениджърът Рой Ходжсън изпълни целта си. Той пое тима след четвъртия кръг, когато беше уволнен Франк де Бур. \"Палас\" започна със седем поредни загуби, в които дори не успя да отбележи гол, но след това тимът от Южен Лондон записа много силни резултати. \"Благодаря на момчетата, защото направиха страхотен финал на сезона. Съжалявам за \"Стоук\", защото те са един много добър отбор, който е във Висшата лига отдавна\", каза Ходжсън.", "date": "2018.05.05", "title": "\"Стоук сити\" изпадна от Висшата лига след 10 години в елита"}
{"url": "https://www.dnevnik.bg/bulgaria/2018/05/05/3174103_srebro_i_bronz_za_bulgarski_uchenici_ot_evropeiskata/", "text": "Сребърният и бронзовият медал са спечелили двата български отбора, участници в Европейската олимпиада по природни науки. Днес шестимата ученици, представили се отлично сред общо 52 отбора, се връщат в България. Това научи \"Дневник\" от ръководителя на отборите проф. Адриана Тафрова. В най-престижното и голямо европейско състезание в тази област са участвали отбори от всички 25 страни-членки на Европейския съюз. Задачите са само отборни и са за ученици, ненавършили 17 години. Обикновено представилите се успешно на това състезание деца стават лаураети на най-престижните световни награди в тези сфери, посочи Тафрова. Във всеки от двата български отбора е имало по трима ученика - 3 момчета от Националната природо-математическа гимназия в София, две - от Софийската математическа гимназия и едно момче от природо-математическата гимназия в Бургас. Шестимата са първенци от национални олимпиади по физика, химия и биология. На тях са им били задавани работни задачи в лаборатория, те е трябвало да направят изследвания и да направят съответните изводи. Нашите момчета са постигнали 86 на сто от максималния брой точки. Едната задача е била свързана с ензими, а втората и била с изследване на вино.", "date": "2018.05.05", "title": "Сребро и бронз за български ученици от европейската олимпиада по природни науки"}
{"url": "https://www.dnevnik.bg/sport/2018/05/05/3174100_italianec_specheli_vtoriia_etap_v_djiroto_djumulen/", "text": "Елиа Вивиани от състава на \"Куикстеп\" спечели втория етап от Обиколката на Италия - 167 километра между Хайфа и Тел Авив. Италианският спринтьор беше най-силен и напълно оправда очакванията, че е фаворит №1 сред бързите мъже в Джирото. Победата е втора за Вивиани в Обиколката на Италия и общо 56-а в професионалната му победа на шосето. Италианецът се справя много добре в новия си отбор, след като за седми път от началото на 2018 г. взима победа. \"Важното е да спечелиш, не толкова по какъв начин си го направил. Аз съм много доволен, защото имах стари сметки за уреждане с Джирото. При предишното ми участие не успях да взема победа, която мислех, че заслужавах, така че днес това е факт\", каза Вивиани. Неговата единствена победа дотук в Обиколката на Италия беше през 2015 г., когато отново спечели втория етап, тогава в Генуа. В спринта в Тел Авив Вивиани не остави шансове на останалите си конкуренти, макар и \"Куикстеп\" да не успя да го изведе по най-добрия начин. Зденек Щибар се появи в челото около 2.5 километра преди финала, но при навлизането в последния километър Михаел Морков и Фабио Сабатини изгубиха техния спринтьор. Вивиани се залепи за извеждането на Сам Бенет от \"Бора\", последва атаката на сънародника си Якуб Маречко и го размина с много мощен спринт. Младият спринтьор на \"Вилиер Триестина\" остана втори, а Бенет се задоволи с третата позиция. Още от началото на етапа се откъснаха трима колоездачи Ларс Бак (\"Лото Судал\"), Балерини (\"Андрони\") и Гийом Боавен (Израелска колоездачна академия). В етапа имаше и едно категоризирано изкачване. То беше спечелено от Енрико Барбин от \"Бардиани\", който е и първият носител на червената фланелка за най-добър катерач в Джирото. В генералното класиране настъпи промяна, след като победителят от първия етап Том Дюмулен на драго сърце предаде розовата фланелка. От началото на етапа тимът му \"Сънуеб\" не се показа в челото, а ВМС, в чийто редици беше вторият от пролога Роън Денис, беше много активен. Преди втория междинен спринт в Кесарея основната група \"хвана\" бегълците и Денис спринтира за трите бонус секунди, които му позволиха да вземе и лидерството в състезанието. В класирането за розовата фланелка Денис води с една секунда пред Дюмулен и три пред Виктор Кампенартс от \"Лото Судал\". Други драстични размествания не настъпиха. С победата си във втория етап Вивиани облича цикламеното трико за най-добър спринтьор. Третият етап е и последен на територията на Израел, откъдето стартира 101-ото издание на Джирото. Колоната ще измине 229 километра между Беер Шева и морския курорт на Червено море - Ейлат. Трасето е със само едно изкачване от четвърта категория, но с начупен терен, който преминава през пустинята Нагиф. Финалът обаче е равнинен и отново предоставя възможност на спринтьорите.", "date": "2018.05.05", "title": "Италианец спечели втория етап в Джирото, Дюмулен предаде розовата фланелка"}
{"url": "https://www.dnevnik.bg/sviat/2018/05/05/3173920_shefut_na_er_frans_podade_ostavka_stachkata_produljava/", "text": "Жан-Марк Янаяк, главният изпълнителен директор на Air France-KLM, обяви, че в следващите дни ще подаде оставка, след като преговорите с персонала приключиха с провал. Предложената сделка за промяна в заплащането бе отхвърлена от синдикатите и стачката, която досега струва на компанията 300 млн. евро, продължава на 7 и 8 май. Янаяк е на поста от по-малко от две години и се опитва да съкрати разходите, за да се конкурира френският национален авиопревозвач по-добре с авиокомпаниите от Персийския залив и с нискоразходните авиокомпании в Европа. Но и той, както и предшественика си, се сблъска със същата съпротива на профсъюзите, което поставя под въпрос способността на \"Ер Франс\" да се реформира, коментира \"Ройтерс\". Предложеното повишаване на заплатите със 7% в следващите 4 години бе отхвърлено при гласуване от повече от половината служители. Офертата бе за 2% тази година и още 5% в следващите три, докато синдикатите искат 5% още през 2018г. \"Това е една огромна бъркотия, която единствено ще накара конкурентите ни да се усмихват доволно\", каза Янаяк на пресконференция. Той добави, че се надява оттеглянето му да събуди повече колективна отговорност и си тръгна без да отговаря на въпроси на журналистите. Представители на профсъюзите заявиха след това, че не се отказват от плановете си да стачкуват в понеделник и вторник. Холандската KLM, която е част от алианса, се представя различно от френската авиокомпания и след съкращаване на разходите отчете повишаване на печалбата през първото тримесечие. През последните години през болезнени реформи преминават и гиганти като \"Бритиш еъруейз\" и \"Луфтханза\". Но при \"Ер Франс\" промяната върви бавно и само през тази година акциите ѝ поевтиняха с 39%. Френската държава е най-големият (14%) акционер в алианса, следвана с по 9% от Delta Airlines и China Eastern. Министерствата на финансите и на икономиката обявиха в съвместно изявление, че измъкването от кризата е задача на борда на превозвача.", "date": "2018.05.05", "title": "Шефът на \"Ер Франс\" подаде оставка, стачката продължава на 7-8 май"}
{"url": "https://www.dnevnik.bg/photos/2018/05/05/3174134_fotogaleriia_protest_sreshtu_putin_i_rekordni_aresti_v/", "text": "Над 1000 са задържани от властите в Русия заради участие в неразрешен протест срещу управлението на президента Владимир Путин, преминал в цялата страна под мотото: \"Той не ни е цар\".", "date": "2018.05.05", "title": "Фотогалерия: Протест срещу Путин и рекордни арести в Русия"}
{"url": "https://www.dnevnik.bg/sport/2018/05/05/3174203_djon_higins_e_purviiat_finalist_na_svetovnoto_po_snukur/", "text": "Джон Хигинс се класира на седмия си финал на световното първенство по снукър, след като победи със 17:13 Кайрън Уилсън. Четирикратният световен шампион стига до мача за титлата за втора поредна година. Преди 12 месеца шотландецът отстъпи на Марк Селби с 15:18. Единствената му друга загуба е през 2001 г., когато загуби от Рони О'Съливан с 14:18. Вълшебникът от Уишоу поведе с 3:0 още в първата сесия, която приключи с аванс 5:3. След това ветеранът запази преднината си и не допусна Уилсън да го изненада. Той направи два сенчъри брейка (136 и 100 точки), както и още осем от над 50. Уилсън направи с един сенчъри брейк повече, но това не му помогна да пречупи ветерана. Във финала Хигинс ще чака победителя от втория полуфинал между Бари Хоукинс и Марк Уилямс. Преди последната сесия англичанинът води срещу двукратния шампион с 13:11.", "date": "2018.05.05", "title": "Джон Хигинс е първият финалист на световното по снукър"}
{"url": "https://www.dnevnik.bg/sviat/2018/05/05/3174139_zeman_premulchal_che_chehiia_e_testvala_novichok_sus/", "text": "Чехия, Великобритания и НАТО заявиха, че няма да променят позицията си за нападението срещу Сергей Скрипал и дъщеря му на 4 март въпреки изявлението на чешкия президент Милош Земан, че през миналата година страната му е произвела и тествала вещество от групата \"Новичок\". Анализатори обясняват, че това по-скоро е част от натиска на президента срещу премиера Андрей Бабиш да сключи най-после коалиционно споразумение с фаворит на Земан и затова се опитва да дискредитира министерствата на отбраната и външните работи. Но медии в Чехия остро нападнаха президента, че не само за пореден път компрометира институциите и заема страната на Москва, но и вече активно участва в хибридната война на Владимир Путин. Руското външно министерство, което преди няколко седмици посочи Чехия като една от страните, разполагащи с \"Новичок\", веднага заяви, че в НАТО не може да не са знаели за това. \"Интересен въпрос - кой, как и на какво ниво е участвал в ръководството на тези програми от страна на НАТО... Кои страни още? Искаме да чуем официалното изявление на алианса\". Дмитрий Песков, говорителят на Кремъл, добави, че думите на Земан само илюстрирали колко несъстоятелни са обвиненията срещу Русия от страна на Великобритания, подкрепени от НАТО и партньорите на Лондон. Русия непрекъснато е отричала някога да е разработвано подобно нервнопаралитично от нея или от СССР. \"Изводът ми е, че сме подготвили и изпробвали \"Новичок\", макар и в неголеми количества, а след това сме го унищожили. Знаем кога и къде е станало това и е лицемерно да се правим, че нищо подобно не се е случвало\", каза Земан, позовавайки се на доклад от разузнаването. Министерството на отбраната потвърди, че в страната е било синтезирано вещество от групата, но това не е било тайна, защото е станало със знанието и одобрението на Организацията за забрана на химическите оръжия (Русия също е член на ОЗХО - бел.ред.) и в обем от няколко микрограма (една милионна част от грама). При това става дума за веществото с кодово име А230, а не А234, което е използвано при нападението в Солсбъри. Във военната лаборатория в Бърно са били създадени и тествани още зарин и табун \"за решаване на задачи за откриване, защита и сигурност на чешките граждани\". Този микросинтез за по-добрата подготовка на чешките части за химическа защита съответства на международната конвенция и не се смята за производство на химическо оръжие, допълниха от министерството на отбраната. След спектрален анализ нищожните количества са унищожени. \"Позицията на НАТО е ясна и тя бе отразена в изявлението на алианса от 14 март\", казва представител на алианса след интервюто на Земан, цитиран от РБК. В тази позиция се изразява дълбока загриженост от първия случай в историята на алианса на употреба на такова вещество на територията на негов член. В текста се казва още, че Лондон е информирал съюзниците за вещество, разработено от Русия, както и че най-вероятно тя стои зад нападението. Пражкият в.\"Хосподарске новини\" коментира случая със заключение, че се е потвърдило, че в информационната война с Русия президентът Земан е заел страната на Москва. Изданието припомня, че при преизбирането му московският \"Комсомолская правда\" написа, че \"нашият човек остава още 5 години в Прага\". От думите на Земан изобщо не следва, че отровата е дошла от Чехия, но това е част от играта му \"Аз на Кремъл, Кремъл на мен\" и дори изглежда като част от добре премислена кампания за дезинформация, пише \"Хосподарске новини\". \"Никой не оспорва правото на президента да поставя задачи на спецслужбите, но интерпретацията на докладите им е толкова ужасяваща, че руският външен министър Сергей Лавров може да си отвори бутилка шампанско на закуска. Това е липса на елементарно уважение към фактите и не е отговорната позиция на страна, смятаща се за отговорен член на НАТО.\"", "date": "2018.05.05", "title": "Земан премълчал, че Чехия е тествала \"новичок\" със знанието на Русия"}
{"url": "https://www.dnevnik.bg/photos/snimka_na_denia/2018/05/05/3174208_snimka_na_denia_stoichkov_i_berbatov_pristignaha_s/", "text": "Транспортният хеликоптер на Българската армия AS532 докара Христо Стоичков, Димитър Пенев и Димитър Бербатов за мача на ЦСКА срещу \"Лудогорец\". С двубоя от 33-ия кръг на Първа лига червените отбелязаха   от създаването на армейския клуб.", "date": "2018.05.05", "title": "Снимка на деня: Стоичков и Бербатов пристигнаха с хеликоптер за мача на ЦСКА"}
{"url": "https://www.dnevnik.bg/photos/2018/05/05/3174202_fotogaleriia_purvi_turnir_po_konna_ezda_za_kupa_sofiia/", "text": "Ангел Няголов спечели първия градски турнир по конен спорт за купа \"София\". Надпреварата се проведе в Южния парк в столицата и привлече хиляди зрители, които се запознаха с един от най-красивите спортове. Няголов премина без грешка през паркура със своя кон Чакотаго, порода Вестфале. Втори се нареди Андрей Гочев с Балофина, а бронзът остана за Апостол Тенев с Форт от Джулай.", "date": "2018.05.05", "title": "Фотогалерия: Първи турнир по конна езда за купа \"София\""}
{"url": "https://www.dnevnik.bg/sviat/2018/05/05/3174213_krainata_levica_izkara_desetki_hiliadi_na_protest/", "text": "Десетки хиляди демонстранти преминаха днес под яркото слънце в Париж в протестно шествие под наслов \"Ще си изпати Макрон\" (изразът гласи буквално \"Празник за Макрон\" - Fete a Macron - бел. р.), за да изразят недоволството си от реформите, подети от френския президент, предаде Франс прес, цитирана от БТА. Политическото движение \"Непокорна Франция\" от радикалната левица, чийто депутат Франсоа Руфен е инициатор на шествието, обяви участието на 160 000 демонстранти, дошли да кажат \"Стоп, Макрон\". На платформи сред кортежа се издигаха фигури на Еманюел Макрон в облика на Дракула, на Юпитер или на банкер-цар с въже на врата. Парижката префектура е мобилизирала 2000 полицаи и жандармеристи в Париж, за да се предотврати присъединяването към акцията на групи, предизвикващи безредици, както стана на 1 май. Но колоритното шествие потегли в добро настроение от площада пред Парижката опера, където преди това се състоя пикник-концерт в присъствието на много хора, дошли със семействата си.  От избирането си преди година държавният глава се ангажира \"да трансформира\" Франция много бързо. Миналата есен се зае с реформата на Кодекса на труда, а от пролетта е изправен пред множество протести и стачки, сред които и срещу железопътната реформа. Радикалната левица и някои синдикати се надяват да извършат \"конвергенция на борбите\", за да дестабилизират президента, когото обвиняват в либерални уклони и социална разруха. \"Да живеят служителите от Ер Франс, да живеят железничарите, да живеят служителите в държавните болници, да живеят адвокатите, слава на държавните служители\", заяви пред множеството лидерът на \"Непокорна Франция\" Жан-Люк Мераншон, имайки предвид стачките в различни браншове през последните седмици във Франция.", "date": "2018.05.05", "title": "Крайната левица изкара десетки хиляди на протест срещу Макрон"}
{"url": "https://www.dnevnik.bg/sport/2018/05/05/3174212_cska_otpraznuva_jubileia_s_praznik_i_skuchen_mach_s/", "text": "ЦСКА и \"Лудогорец\" завършиха наравно 0:0 в голямото дерби от 33-ия кръг в Първа лига. Мачът беше кулминацията на празниците, с които спортните клубове на ЦСКА отбелязаха  70-ата годишнина от създаването си . Двубоят не предложи почти никаква интрига. \"Лудогорец\", който си беше осигурил титлата, игра, за да не загуби, докато ЦСКА проспа първото полувреме. Срещата беше повторен дебют за Христо Янев начело на червените. Той замени  освободения през седмицата Стамен Белчев . Той спря серията от 14 поредни победи на \"Лудогорец\" и по този начин червените не позволиха на седемкратния шампион да не запише абсолютен рекорд по победи в българския футбол. Около 22 хиляди зрители се събраха на \"Васил Левски\", за да се включат в празника по случай 70 години ЦСКА. Някои от най-големите имена от спортните клубове на армейците бяха уважени и получиха специални плакети. Кулминацията беше  пристигането на стадиона с хеликоптер на Христо Стоичков, Димитър Пенев и Димитър Бербатов . Мачът на стадиона изгледа и президентът на република България Румен Радев. След като \"Лудогорец\" си осигури седмата поредна титла в предния кръг и след загубата на ЦСКА от \"Ботев\", треньорът на тима Димитър Димитров направи някои промени в състава. Шампионите започнаха с трима централни защитници, а изненадващо две от големите звезди Марселиньо и Вандерсон останаха на пейката. Притиснат от кадрови проблеми, ЦСКА излезе с всичко най-добро, а в атака действаше Хеан Бланко, подкрепян от Десподов, Манолев и Тиаго. Двубоят започна с много високо и поредица от атаки пред двете врати, но без нищо опасно за вратарите. Първата по-сериозна възможност за шампионите беше чак в 23-ата минута, когато  Мисиджан  изведе Лукас Саша в наказателното поле, но ударът му се оказа прекалено слаб и не застраши Черниаускас. \"Лудогорец\" държеше повече топката през първата част, но не успя да оползотвори това предимство, като няколко пъти шампионите бяха спрени и заради засади. В самия край на първата част Черниаускас се намеси след удар на Шверчок, избивайки в корнер. Второто полувреме започна със заря над Националния стадион \"Васил Левски\", която забави първия сигнал на рефера Никола Попов. Веднага след това червените се хвърлиха в атаки и в рамките на няколко минути стигнаха до поредица от ситуации пред вратата на Хорхе Броун. Първо Десподов опита късмета си с изстрел от границата на наказателното поле, а после Бланко изскочи зад защитата на шампионите. С отчаян шпагат Моци изби топката право в ръцете на нападателя на ЦСКА и по този начин спечели фаул за \"Лудогорец\". Домакините действаха по-добре след паузата, а от успешните действия на шампионите нямаше и помен. В 54-ата минута Десподов отново се озова на отлична позиция, но в последния момент се засуети и реши да подава вместо да стреля, и притичалият Натанаел изби топката. В 71-ата минута ЦСКА удари и греда след удар на Станислав Манолев. Силните минути за червените провокираха треньора на \"Лудогорец\" Димитров да търси и промени. Той пусна на терена Марселиньо и Клаудиу Кешеру, за да стабилизира представянето на отбора си. \"Винаги искаме да побеждаваме, но не винаги се получава. Може би имаше технически брак при последните ни подавания и заради това не ни се получиха нещата. Не е чак такава голяма драма, че серията ни от победи приключи\", каза Димитър Димитров след мача.", "date": "2018.05.05", "title": "ЦСКА почете юбилея с празник и скучен мач с \"Лудогорец\""}
{"url": "https://www.dnevnik.bg/sport/2018/05/05/3174229_sur_aleks_furgjusun_e_preturpial_speshna_operaciia/", "text": "Легендарният мениджър на \"Манчестър юнайтед\" сър Алекс Фъргюсън е претърпял спешна операция заради мозъчен кръвоизлив, съобщи Би Би Си. Според \"Скай Спортс\" състоянието на шотландеца е много сериозно, но повече подробности не се споменават. Синът на Фъргюсън, Дарън, който е мениджър на \"Донкастър\", е пропуснал последния мач на клуба си срещу \"Уигън\" заради семейни причини. Синът на сър Алекс е помолил да не бъде притесняван. 76-годишният специалист водеше \"червените дяволи\" в продължение на 26 години и спечели 38 трофея. Фъргюсън донесе рекордните 13 титли във Висшата лига на клуба и го направи най-успешния в английския футбол. От \"Юнайтед\" излязоха с официално съобщение, че хирургическата интервенция е преминала успешно, но сър Алекс се нуждае от интензивна грижа, за да се възстанови напълно. Фъргюсън, който прекрати кариерата си през 2013 г., е част от управата на клуба. Той не пропуска мач на отбора си и само преди седмица беше на стадион \"Олд Трафорд\" за дербито с \"Арсенал\". Тогава шотландецът изпрати бившия си съперник и близък приятел Арсен Венгер, който се оттегля от мениджърския пост на \"артилеристите\".", "date": "2018.05.05", "title": "Сър Алекс Фъргюсън е претърпял спешна операция заради мозъчен кръвоизлив"}
{"url": "https://www.dnevnik.bg/sport/2018/05/05/3174233_fernando_alonso_debjutira_s_pobeda_v_svetovniia/", "text": "Двукратният световен шампион във Формула 1 Фернандо Алонсо започна по отличен начин подготовката си за \"24-те часа на Льо Ман\". Испанският пилот, ще дебютира в най-престижното състезание в света през този сезон, спечели \"6-те часа на Спа\". Надпреварата е част от Световния шампионат по издръжливост и реално е първи старт за сезон 2018-19. Алонсо със съотборниците си в \"Тойота\" Себастиен Буеми и Казуки Накаджима имаше отлично състезание, в което не изпусна лидерството нито за миг. Прототипът с №8 на японския производител стартира първи, след като другата кола на \"Тойота\" с Майк Конуей, Хосе Мария Лопес и Камуй Кобаяши получи наказание. \"Казах на момчетата, че отдавна не съм бил на подиума и ще поседя тук доста дълго време. Чувството е много приятно и се чувствах отлично. Прекрасно начало за нас на сезона, надявам се класирането да е същото и в Льо Ман\", каза Алонсо. Алонсо и компания направиха 163 обиколки и победиха с 1.4 секунди другият екип на \"Тойота\". Подиумът допълни прототипът на \"Ребелиън\" с пилоти Андре Лотерер, Бруно Сена и Нийл Яни, които направиха с две обиколки по-малко. В категория LMP2 победител стана прототипът на \"Джаки Чан рейсинг\" с №38 – Тун Хо-пин, Габриел Обри и Стефан Ришелми. Следващият старт за сезона е легендарното състезание \"24-те часа на Льо Ман\". Надпреварата на пистата \"Ла Сарт\" е на 16 и 17 юни.", "date": "2018.05.05", "title": "Фернандо Алонсо дебютира с победа в Световния шампионат по издръжливост"}
