{"url": "https://www.dnevnik.bg/sport/2018/12/08/3358921_barselona_povede_s_tri_tochki_v_la_liga_sled_razgrom/", "text": "Барселона\" постигна втора поредна победа в Ла Лига и оглави еднолично класирането след 4:0 в каталунското дерби с \"Еспаньол\". Тимът на Ернесто Валверде направи един от най-добрите си мачове в последно време и четирите гола бяха най-малкото, което градският им съперник получи. Нападението на \"Барселона\" се развихри при гостуването на \"Корнея ел Прат\", като Лионел Меси вкара два гола, а Усман Дембеле и Луис Суарес добавиха по един. Шампионите се възползваха от грешната стъпка на \"Севиля\", който по-рано прз деня направи 1:1 с \"Валенсия\", за да поведат с три точки. След 15 мача \"Барселона\" е с 31 точки, а андалусийци имат 28, колкото и \"Атлетико\" (Мадрид). След сравнително \"тихи\" начални минути \"Барселона\" откри в 17-ата минута. Точен беше Меси от пряк свободен удар, отсъден за нарушение срещу него. От около 25 метра аржентинецът стреля неспасяемо в горния ляв ъгъл на Диего Лопес, който се разтегна, но нямаше шанс да играе с топката. Капитанът на \"Барселона\" отбеляза своя 10-и гол от началото на сезона, с което удължи серията си да вкарва двуцифрен брой голове в Ла Лига в 13-и пореден сезон. В 26-ата минута Меси имаше основен принос и за второто попадение на тима си. Той задържа топката между трима бранители в синьо-бяло, като дори падна на земята, но не я изгуби. След това намери непокрития Дембеле в наказателното поле с извеждащ пас. Французинът финтира Хави Лопес и с удар в далечния ъгъл удвои аванса на \"Барселона\". До почивката \"Барселона\" удари две греди чрез Суарес и Меси, като пропиля няколко положения за гол. Все пак точно преди паузата гостите реализираха за трети път. Дембеле намери Суарес в наказателното поле, а той от много малък ъгъл прокара топката между краката на Лопес, а от там и в мрежата – 0:3. През втората част темпото беше по-ниско, като \"Барселона\" вече мислеше за следващите си мачове в Ла Лига. Все пак в 65-ата минута Меси реализира още един гол. Аржентинецът отново беше точен от пряк свободен удар, този път от другата страна на наказателното поле, но пак не остави шанс на Диего Лопес. За пръв път в кариерата си Меси реализира два гола от фаулове в един мач. До края на мача \"Еспаньол\" също стигна до гол чрез Оскар Дуарте. Той обаче беше отменен след консултация с технологията за видеоповторения. Поражението е четвърто поредно за \"Еспаньол\", като тимът е девети в Ла Лига с шест победи, три равенства и шест загуби.", "date": "2018.12.08", "title": "\"Барселона\" поведе с три точки в Ла Лига след разгром над \"Еспаньол\""}
{"url": "https://www.dnevnik.bg/tehnologii/2018/12/08/3358801_kitai_izstrelia_kosmicheski_aparat_kum_obratnata/", "text": "Китай изстреля космически апарат към обратната страна на Луната, предадоха TАСС и Си Ен Ен. Това е една от най-амбициозните китайски космически мисии. Никога досега космически апарат не е кацал на обратната страна на Луната, която до голяма степен е слабо позната. Апаратът \"Чанъе-4\" бе изстрелян в 2 ч. сутринта в събота местно време (21 ч. българско време вчера) от космодрума Сичан в югозападната китайска провинция Съчуан. Кацането на обратната страна на Луната е предвидено за началото на следващата година, информира БТА, позовавайки се на световните информационни агенции. Най-интересният научен експеримент е доставянето на голям контейнер със семена и яйца на насекоми. Целта е да бъде проверено дали те могат да се развият на Луната. Далечната страна на Луната е с много по-стара и дебела кора от близката, с повече и по-дълбоки кратери, уточнява БНТ. Придружаващият спускаемия апарат роувър ще трябва да навигира сред тях. Мястото на кацането е близо до Южния полюс - в кратера Фон Карман на басейна Ейкън. Басейнът е с диаметър около 2 500 км и дълбочина 12 км. \"Това е най-голямата, дълбока и стара структура, образувана от удар на Луната\", каза Сяо Лун от университета по геонауки в Ухан и допълни: \"Ударът може да е извадил материал от горната мантия на Луната на повърхността. Това ще може да провери спектрометърът на \"Чанъе-4\". Спектрометърът ще изследва също геохимичния състав на грунта, който вероятно се различава от този на близката страна на Луната заради същите процеси, довели до разликата в дебелината на кората. Радарът на \"Чанъе-4\" пък ще изследва повърхността на дълбочина 100 м. Комбинирането на данните от него със снимките от камерите на лендъра и роувъра ще даде допълнителна информация за процесите на образуване на кратерите. Пряката връзка с апарата няма да е възможна и затова Китай изстреля спътник за връзка през май. Роувърът \"Чанъе-4\" най-общо повтаря външния вид на предшественика си - лунохода \"Юйту\" (\"Нефритен заек\"), който беше спуснат на Луната с апарата \"Чанъе-3\" на 14 декември 2013 г. Амбициозната китайска лунна програма ще продължи с \"Чанъе-5\" - мисия за връщане на проби от Луната, която ще бъде изстреляна догодина. Тя ще събере до 2 кг мостри.", "date": "2018.12.08", "title": "Китай изстреля космически апарат към обратната страна на Луната"}
{"url": "https://www.dnevnik.bg/sport/2018/12/08/3358742_marsel_hirsher_vze_60-a_pobeda_v_svetovnata_kupa/", "text": "Марсел Хиршер спечели своята 60-а победа в Световната купа по ски алпийски дисциплини, след като триумфира в гигантския слалом във Вал д’Изер. Австрийският скиор беше с класа над съперници, изпреварвайки втория Хенрик Кристоферсен с 1.17 секунди. Носителят на големия кристален глобус за последните седем сезона записа 1:42.99 от двата манша. Зад него и Хиршер се нареди Матс Олсон (+1.31 секунди). Победата е втора за Хиршер през сезона, след като той започна отлично в Леви, където имаше слалом в средата на ноември. В предишния гигантски слалом миналата неделя в Бийвър крийк Хиршер остана втори зад германеца Щефан Люиц. Със своята 60-а победа Хиршер вече е на 26 зад абсолютния рекорд на Ингемар Стенмарк. В дисциплината гигантски слалом победите на австриеца са 29, с една повече от тези, които има в другата си силна дисциплина слалом. Освен 60-те победи австриецът има 126 подиума в 226 старта в Световната купа. За пети път в кариерата си Хиршер печели гигантския слалом във френския курорт след 2009, 2012, 2013 и 2015 г. Той има две втори от 2016 г., а два пъти беше и трети – 2008 и 2017 г. Австриецът има победа във Вал д’Изер и в слалома от 2010 г. Именно на пистата \"Стад олимпик де Бейверд\" Хиршер взе своята първа победа в Световната купа - на 10 декември 2009 г. \"По мое мнение това е най-тежкото състезание в целия тур, защото никога не можеш да си спокоен. До последно трябва да се бориш. Когато съм печелил винаги е било трудно, но това ме прави още по-щастлив\", каза Хиршер след състезанието. Първият манш се проведе при постоянен снеговалеж, температури под нулата и лека мъгла, което свали стартовата позиция по-ниско. Хиршер започна с първи номер, но и това не му попречи да запише най-добрият резултат. Именно в него той изгова победата. Австриецът беше с най-добро време на всички контроли при при първото спускане, като финишира за 52.41 секунди. Най-близо до Хиршер беше словенецът Жан Кранец на 71 стотни, а Матс Олсон беше другият, който слезе на под секунда пасив (99 стотни). Алберт Попов не успя да влезе във втория манш. Българският скиор завърши 56-и в първото спускане, като резултатът му беше с 4.19 секунди по-слаб от този на Хиршер. Трийсетицата, която определя втория манш се затвори на 2.88 секунди пасив от норвежеца Лукас Браатен. Във второто спускане Хиршер записа осми резултат, който се оказа напълно достатъчен. Кранец този път не повтори представянето си от първия манш, той даде 28-о време и се свлече до деветото място. В топ 10 влязоха още Алекси Пинтюро, Лойк Меяр, Томи Форд, Марко Одермат, Рикарто Тонети и Матьо Февър. С победата във Вал д’Изер Хиршер вече има 180 точки в дисциплината и излезе на първо място за малкия глобус. Кристоферсен е със 130, а Люиц има 100 точки, като не взе нищо във френския курорт. Успехът изкачи Хиршер на първо място и в класирането за големия глобус. Той прави скок от четири места като има 280 точки. Втори след него е сънародникът му Макс Франц с 238, а трети е швейцарецът Мауро Кавиезел - 227. В неделя предстои и слалом във Вал д’Изер, за който фаворит №1 отново е австриецът.", "date": "2018.12.08", "title": "Марсел Хиршер взе 60-а победа в Световната купа"}
{"url": "https://www.dnevnik.bg/sviat/2018/12/08/3358831_blokirani_putishta_i_blizo_600_zadurjani_vuv_franciia/", "text": "Сблъсъци между демонстранти и служители на реда съпътстваха днешните митинги на движението на \"жълтите жилетки\" в центъра на Париж, който е поставен под засилена охрана, предаде \"Франс прес\", цитирана от БТА. Блокади по пътища затрудниха движението в цяла Франция. Най-многолюдни бяха протестите в Париж, но такива имаше също в Бордо, Лил и Марсилия. Според силите на реда в страната са протестирали около 30 хиляди души, предаде БНТ. Голяма част от французите и особено парижани се опасяваха от повторение на яростните сблъсъци, кадри от които обиколиха света и предизвикаха шок в страната и в чужбина. Днес обаче полицията беше по-подготвена и не допусна масови сцени на вандализъм. Напрежението се повиши в късните сутрешни часове около прочутия булевард Шанз-Елизе, където силите на реда използваха сълзотворен газ срещу \"жълтите жилетки\", хиляди от които дойдоха да демонстрират с викове \"Оставка на Макрон\". В цялата страна бяха мобилизирани близо 90 хил. служители на органите на реда, а в Париж те бяха 8000. На някои места бяха разположени бронетранспортьори на жандармерията като изключителна мярка. Това се случва за първи път след 2013 година, когато имаше размирици в предградията. Около 740 души бяха задържани тази сутрин в Париж. Няколко чужди посолства посъветваха гражданите на своите държави да бъдат внимателни при движение в столицата или да отложат пътуването си. Много музеи, големи магазини и Айфеловата кула бяха затворени от съображения за сигурност. Френското правителство многократно призова за спокойствие, а няколко представители на \"жълтите жилетки\" също призоваха да се демонстрира мирно. \"Жълтите жилетки\", които са представители най-вече на работниците и средната класа, заявяват, че са разгневени от данъчната и социалната политика на президента Еманюел Макрон, които смятат за несправедливи и срещу които протестират от три седмици, като демонстрират и организират блокади и седящи стачки в цялата страна. Отстъплението на правителството от повишаването на данъците върху горивата, първоначалното искане на \"жълтите жилетки\", не доведе до успокояване на движението, което се противопоставя най-вече на политическите елити и традиционните партии. 400 арестувани при 1000 протестиращи в Брюксел В Брюксел полицията днес е задържала около 400 \"жълти жилетки\" при общ брой на протестиращите около 1000. Това сочат данни на вътрешното министерство, цитирани от местни медии, предаде БТА. Пояснява се, че в късния следобед само най-твърдите привърженици на протеста са останали по улиците на столицата. В началото на сблъсъците, при които са пострадали трима полицаи, на протестиращите е била дадена възможност да се изтеглят, но при условие, че бъдат снимани и личните им данни бъдат записани. Протестът в Брюксел днес не бе разрешен. Въпреки това властите позволиха на \"жълтите жилетки\" да се съберат, но преградиха предварително достъпа им до мястото, към което първоначално се бяха запътили - района с институциите на ЕС.", "date": "2018.12.08", "title": "Блокирани пътища и над 700 задържани във Франция в поредния ден на протести (обобщение)"}
{"url": "https://www.dnevnik.bg/bulgaria/2018/12/08/3358824_bivsh_reindjur_e_zadurjan_za_ubiistvoto_na_jena_v/", "text": "Задържаният за убийството на 40-годишната военнослужеща Десислава Стоянова - Светослав Каменов, е направил частични самопризнания. Разследващите работят по всички версии и не се изключва инцидентът да е причинен от неуредени финансови отношения или сексуално посегателство. Това съобщи на извънреден брифинг окръжният прокурор на Пловдив Румен Попов, цитиран от  dariknews.bg . Това е поредния случай на убийство на жена, в който бива задържан нейн съпруг, приятел, бивш партньор или мъж, с когото има някакви отношения. Тялото на жената е било открито в имот на Каменов в Сопот, като той сам е казал на полицията. При първоначалния оглед са констатирани множество удари по лицето и счупване на врата на жертвата. Тепърва ще се установява дали жената е била затворена в шкафа, докато е била жива или след умъртвяването ѝ. След аутопсията ще стане известна и причината за смъртта. Директорът на пловдивската полиция Атанас Илков разказа, че служители на полицията отишли на адреса на жената, като установили, че нея я няма, но осветлението и редица електрически уреди били включени. От проведените на място оперативни дейности, полицаите установили, че Това е и една от основните причини да се насочат към бившия военен. Засега разследващите обаче нямат информация дали двамата са имали връзка. След няколко дни те успели да открият къде е той - укривал се във врачанско село, съобщи Илков. Светослав Каменов е участвал в три мисии, една от които в Ирак, като той е един от пострадалите от атаката в Кербала. След това става обучител на спецчасти в Афганистан, а през 2009 г. напуска армията. Бившият военен има условна присъда за обаждане за поставена бомба в клон на банка.", "date": "2018.12.08", "title": "Бивш рейнджър е задържан за убийството на жена от Карлово"}
{"url": "https://www.dnevnik.bg/razvlechenie/2018/12/08/3358829_ucheni_razkriha_zashto_elenite_na_diado_koleda_ne_se/", "text": "Животните от впряга на Дядо Коледа не се присмиват на червения нос на Рудолф, защото както всички северни елени не виждат червеното, съобщи \"Прес асосиейшън\", цитирана от БТА. Учени от университета на Ексетър установиха, че северните елени нямат в очите клетките, които служат за различаване на червения цвят. Същото важи и за оранжевия цвят. Това означава, че Дашър, Денсър, Пренсър, Виксен, Комета, Купидон, Донър, Блитцен и Рудолф не могат да видят и оставените за тях моркови. \"Северните елени не могат да виждат червена светлина, нито различават червено, оранжево и зелено. Затова те не могат да видят нито червения нос на Рудолф, нито оранжевите моркови\", казва проф. Мартин Стивънс. Приятелите на Рудолф обаче имат ултравиолетово зрение, с което различават лишеите, скрити под снега в Арктика, и дори могат да видят вълци или други хищници, защото козината поглъща ултравиолетовата светлина, а снегът я отразява. \"Белият вълк, който за нас е със защитна окраска, се откроява ясно в очите на северните елени\", обяснява проф. Мартин. Като се изключи ултравиолетовото зрение, очите на северните елени са като на кучетата. Те също не могат да различават червено, оранжево и зелено. Професорът и колегите му изследват зрението на животни.", "date": "2018.12.08", "title": "Учени разкриха защо елените на Дядо Коледа не се смеят на червеноносия Рудолф"}
{"url": "https://www.dnevnik.bg/sport/2018/12/08/3358832_hettrik_na_salah_kachi_livurpul_na_vurha_vuv_visshata/", "text": "Ливърпул\" излезе начело класирането във Висшата лига след убедителна победа с 4:0 над \"Борнемут\" като гост. Мърсисайдци стигнаха до трети точки с три попадения на Мохамед Салах и автогол на капитана на \"Борнемут\" Стив Куук. Тимът на Юрген Клоп продължава да няма загуба от началото на сезона, записвайки най-добрия старт в историята си – 13 победи и три равенства. Червените са в серия от пет поредни успеха и седем в полседните осем срещи. \"Ливърпул\" излезе начело преди шампионът \"Сити\" да изиграе мача си от 16-ия кръг. Червените са с 42 точки, а \"гражданите\" имат точка и мач по-малко. Заради кадрови проблеми Юрген Клоп направи промени, като заложи на Джеймс Милнър като десен бранител. За опитния футболист това беше мач №500 във Висшата лига. Шанс за изява получиха Жоел Матип, Наби Кейта и Фабиньо. Домакините започнаха агресивно, като опитаха именно с такъв подход да вземат предимство срещу мърсисайдци. Поведението на футболистите на Еди Хау обаче не даде резултат, с изключение, че Нейтън Аке и Джеферсон Лерма си изкараха жълти картони до 15-ата минута. С надпреване на двубоя \"Ливърпул\" се чувстваше комфортно на \"Вайталити\" и не срещаше голям отпор от домакините. Те контролираха топката в близо 70% от времето, докато \"Борнемут\" успя само веднъж да стигне по-близо до вратата на Алисон, но той се справи без проблем. В 23-ата минута домакините организираха хубава атака, при която Дейвид Бруукс стреля, но Алисон изби в корнер. Само две минути по-късно мърсисайдци поведоха в резултата чрез Мохамед Салах. Той подаде към Фирмино, а бразилецът стреля мощно от около 25 метра. Асмир Бегович изби, но не се намеси по най-добрия начин, като топката пак стигна в Салах и за египтянина не беше проблем да се разпише – 0:1. Телевизионните повторения обаче показаха, че Салах се намира в положение на засада. Асистентът от близката страна Еди Смарт имаше добра видимост, но не маркира ситуацията. За седми път от началото на сезона Салах отбеляза първия гол в мач на своя тим. След почивката ситуацията на терена не се промени драстично. \"Борнемут\" направи опит да изнесе играта в по-предни позиции и да изравни. Вместо това домакините получиха гол само три минути след подновяването на играта. В 48-ата минута \"Ливърпул\" успя да открадне топката в средата на терена, Фирмино я подаде към Салах и той отбеляза второто си попадение в срещата. Египетският нападател я задържа между двама бранители в червено-черно, не падна при контакт със Стив Куук и се разписа с левия крак. Вторият гол окончателно пречупи съпротивата на \"черешките\". Футболистите на Еди Хау нямаха идея как да противодействат на мърсисайдци. Дълго време на терена преоблаваше основно битка и брак в действията на двата тима. След като тимът му имаше два гола аванс мениджърът на \"Ливърпул\" Юрген Клоп направи и две промени. Той пусна завръщащите се след контузии Садио Мане и Адам Лалана вместо Шакири и Наби Кейта. В 68-ата минута мърсисайдци стигнаха до трети гол, който падна след хубава флангова атака отляво. Андрю Робъртсън центрира, а в опита си да изчисти топката, капитанът на \"Борнемут\" Стив Куук я прати в собствената си врата. Четиринадесет минути преди края на мача Салах оформи своя хеттрик. Египтянинът заформи попаденията си от началото на сезона на десет. Той се пребори с Куук на границата на наказателното поле, после излъга Бегович и на празна врата отбеляза – 0:4 Салах вкара 42-ия си шампионатен гол за \"Ливърпул\" след пристигането си в тима през август 2017 г. За този период единственият футболист с повече попадения в топ 5 лигите на Европа е Лионел Меси (43). Той стана и вторият играч след Пиер-Емерик Обамеянг, който стига до 10 гола от началото на сезона.", "date": "2018.12.08", "title": "Хеттрик на Салах качи \"Ливърпул\" на върха във Висшата лига"}
{"url": "https://www.dnevnik.bg/photos/2018/12/08/3358828_snimka_na_denia_cigansko_momiche_na_hiliadi_godini/", "text": "Мозайката \"Циганско момиче\" привлича хиляди посетители в музей в турския град Газиантеп. Тя е открита при строежа на язовир в района. Смята се, че на това място около 300 година пр.н.е. е бил античният древноримски град – Зеугма. В музея има също статуя на Марс, чешми и други мозайки от римско време .", "date": "2018.12.08", "title": "Снимка на деня: Циганско момиче на хиляди години"}
{"url": "https://www.dnevnik.bg/sport/2018/12/08/3358841_makarainen_triumfira_v_purviia_sprint_v_biatlona_za/", "text": "Носителката на  големия кристален глобус в биатлона  Кайса Макарайнен спечели първа победа за сезона, след като взе спринта в словенския център Поклюка. 35-годишната финландка се представи много силно в една от коронните си дисциплини, като взе 23-а победа в Светоевната купа. Само в спринта победите на Макарайнен са осем. През миналия сезон финландката имаше само две победи, но се представи много силно, влизайки редовно в призовите позиции. В Поклюка Макарайнен не допусна грешка в стрелбата, като завърши за 20:08.1 минути. Тя изпревари италианката Доротея Вирер с 14.8 секунди. Второто място на Вирер обаче се оказа достатъчно, за да може представителката на Скуадрата, за да облече жълтия номер, с който ще стартира в неделното преследване, като лидер в генералното класиране. Трета на подиума се качи французойката Жюстин Бреза, като за 22-годишната биатлонистка това е най-доброто класиране дотук през сезона. За неделното преследване се класираха две българки Емилия Йорданова и Десислава Стоянова. Йорданова завърши 34-а на 1.35 минути зад победителката Макарайнен. Йорданова беше сред най-бързо стрелящите и не допусна грешки, но бягането ѝ не беше на ниво, за да мине няколко позиции напред. Стоянова трябваше да прави две допълнителни обиколки, но все пак успя да завърши на 59-о място, като първите 60 се класират за преследването. Тя завърши на 2.11 минути зад Макарайнен. Финландката оглавява класирането в дисциплината, докато за големия кристален глобус поведе Вирер. Тя има 90 точки, с шест повече от Моника Хойниш, а Юлия Джима и Паулина Фялкова са с 81. В неделя са преследванията при мъжете и жените. Българският тим има трима представители в мъжкия старт.", "date": "2018.12.08", "title": "Макарайнен триумфира в първия спринт в биатлона за сезона"}
{"url": "https://www.dnevnik.bg/sport/2018/12/08/3358844_s_gol_ot_sporna_duzpa_na_kamburov_beroe_spria/", "text": "Берое\" взе важна победа с 1:0 като гост на \"Ботев\" (Враца) и прекъсна серията си от две поредни загуби. Тимът от Стара Загора стигна до трите точки благодарение на точно изпълнение на Мартин Камбуров. 38-годишният ветеран се разписа от дузпа в 24-ата минута,отсъдена за падане на Вандерсон Виана след контакт с Андреас Васев. Домакините от Враца имаха претенции, че фаул в ситуацията няма, но съдията Георги Кабаков не ги уважи. Камбуров отбеляза 12-ия си гол в 19 мача от началото на сезона. Централният нападател на \"Берое\" има 215 попадения в елита на българския футбол. Със спечелените три точки \"Берое\" излезе четвърти с 33 точки. Съставът има с точка повече от \"Ботев\", който тепърва ще изиграе двубоя си от кръга. \"Нека тези, които гледат да преценят дали има дузпа. Точно заради нея стана 1:0 за \"Берое\". Ако някой смята, че \"Берое\" тррябва да влезе в шестицата, а ние не, то за какво се борим тогава. Нашият труд за какво е\", коментира след срещата треньорът на тима от Враца Сашо Ангелов. За \"Ботев\" (Враца) загубата е втора поредна, след като преди това новакът в елита беше в серия от четири поредни победи. \"Ботев\" е осми с 24 точки. По-рано през деня \"Черно море\" победи \"Локомотив\" (Пловдив) с 2:0. Успехът на варненци ги изведе на шесто място, като тимът вече има 30 точки и също се намесва в битката за топ 6.", "date": "2018.12.08", "title": "С гол от спорна дузпа на Камбуров \"Берое\" спря пропадането си"}
{"url": "https://www.dnevnik.bg/sviat/2018/12/08/3358847_protestite_vuv_franciia_sa_zaradi_parijkoto/", "text": "Парижкото споразумение не работи добре за Париж. Протести и безредици в цяла Франция. Хората не искат да плащат големи суми пари, предимно на развиващи се страни (които са управлявани по спорен начин), уж за опазване на околната среда. Те скандират \"Искаме Тръмп!\" Обичам Франция\". Това написа в \"Туитър\" президентът на САЩ Доналд Тръмп, като за поред път атакува споразумението за климата, предаде БТА. Във вторник той препрати туит на консервативния коментатор Чарли Кърк, който заявява, че Франция е разтърсена от бунтове \"заради крайнолевите данъци над бензина\" и добавя: \"По улиците на Париж хората скандират \"Искаме Тръмп\". Според отдела на \"Франс прес\" за проверка на фактите, Чарли Кърк изглежда е цитирал видео, публикувано на 2 декември в Туитър. То е представено като записано във Франция, но в действителност е записано в Лондон, вероятно през юни, добавя агенцията. В друг туит президентът Тръмп обяви днес, че прокурорите не са намерили доказателство за сговор с Русия въпреки продължителното и скъпо разследване на твърденията за руска намеса в предизборната му кампания през 2016 г., съобщи \"Ройтерс\". Ден след като прокурорите вчера дадоха подробна информация за неизвестен досега опит на руснак да помогне на кампанията, Тръмп туитна: \"След две години и милиони страници документи (и цена от 30 милиона долара) няма сговор!\"", "date": "2018.12.08", "title": "Протестите във Франция са заради парижкото споразумение за климата, обяви Тръмп"}
{"url": "https://www.dnevnik.bg/sviat/2018/12/08/3358849_v_ispaniia_proveriavat_shakira_za_ukriti_danuci_za_145/", "text": "Популярната колумбийска певица Шакира е укрила данъци в размер на 14,5 милиона евро в Испания за периода 2012-2014, e установила проверка на данъчните в страната, съобщи БТА. Очакванията са прокуратурата да предяви иск срещу певицата в най-скоро време, тъй като тя не е платила дължимите подоходен данък и данък върху имуществото, уточнява вестник \"Паис\". От 2011 година Шакира живее в Барселона със защитника от \"Барселона\" Жерар Пике. Според испанските закони гражданин, който пребивава на територията на страната над половин година, става данъчно задължен в нея. Това означава, че той трябва два плаща данъци върху всичките си доходи, в това число и на тези, получавани в чужбина. Следствието не изключва, че Шакира давала вид, че живее на Бахамските острови, за да избегне плащането на данъци в Испания.", "date": "2018.12.08", "title": "В Испания проверяват Шакира за укрити данъци за 14.5 млн. евро"}
{"url": "https://www.dnevnik.bg/sviat/2018/12/08/3358851_kandidatut_na_socialistite_za_shef_na_ek_se_obiavi_za/", "text": "Кандидатът на Партията на европейските социалисти (ПЕС) Франс Тимерманс се обяви за оставане на Великобритания в Европейския съюз (ЕС). На конгреса на формацията в Лисабон днес той каза, че трябва да се знае, че има едно политическо семейство, което иска Обединеното кралство в общността. Следващата седмица е вотът в британския парламент по споразумението на Тереза Мей за развода с ЕС и според прогнозите има голяма вероятност то да не бъде одобрено. Днес Тимерманс, който е зам.-председател на Комисията \"Юнкер\", обяви, че Великобритания е повече от добре дошла да остане в ЕС. Последваха силни ръкопляскания. Критики за Брекзит  Лидерът на британските лейбъристи Джеръми Корбин обяви, че партията му ще остане част от семейството на Партията на европейските социалисти дори и след Брекзит. Според него е нужна такава промяна, че Европа да работи за всички както в институциите, така и извън тях. \"Консерваторите виждат Брекзит като възможност, за да превърнат Великобритания в нерегулиран данъчен рай. В споразумението на Мей клаузите за правата на работниците и екологичните стандарти са изрично изключени. Според консерваторите това ще даде възможност за \"гъвкавост\" – но \"гъвкавост\" за кого? За работодатели да използват работници ли?\", каза още Джеръми Корбин. Той обяви още, че лейбъристите защитават точно противоположните ценности и искат Великобритания да е лидер в битката за правата на работниците в света. За прилагане на Истанбулската конвенция  Партията на европейските социалисти прие резолюция, с която отново се обявява за ратификация и прилагане на Истанбулската конвенция. Представителите на БСП обявиха, че са изпратили писмо, че не подкрепят конвенцията и тя повече не е тема за тях. Днес Франс Тимерманс акцентира, че има много жени, които са жертва на сексуален тормоз. Той също призова за ратификация на конвенцията. Кандидатът на ПЕС за председател на ЕК за запазване на демокрацията в Европа, за противодействие на национализма и популизма, както и за спиране на заплахите за Европа от страна на Русия, за да започне ЕС да работи с Москва. Той каза, че националистите искат да върнат носталгията, но светът се променя. Социален договор за Европа  Испанският премиер и лидер на Испанската социалистическа работническа социалистическа партия Педро Санчес се обяви за нов социален договор за Европа, който да гарантира пенсии, работни места, равенство между половете, мерки срещу климатичните промени и др. Според него големите предизвикателства пред Европа са популизмът и авторитаризмът и социалистите трябва да се борят за промяна. Португалският му колега Антонио Коста се обяви за справяне с тероризма и нова политика на глобализация. Той призова за подем на социалдемократите на изборите за Европейски парламент. Подкрепа за Македония в ЕС Партията на европейските социалисти подкрепя Македония по пътя й към Европейския съюз и смята, че Европа няма да бъде цяла без празното петно на Балканите. Това се разбра от публичния диалог между лидера на ПЕС Сергей Станишев и премиера на Македония Зоран Заев на конгреса в Лисабон. От своя страна Заев обяви, че със споразумението с Гърция за името на страната, което ще бъде Северна Македония, е създаден модел за разрешаване на междусъседски кризи, който може да е добър пример за цяла Европа. Той призова за подкрепа на финализиране на промените в конституцията, които ще гарантират бъдещето на страната му. Той обеща да работи за европейските ценности и демокрацията.", "date": "2018.12.08", "title": "Кандидатът на социалистите за шеф на ЕК се обяви за спиране на Брекзит"}
{"url": "https://www.dnevnik.bg/sport/2018/12/08/3358853_roni_osulivan_shte_igrae_za_rekordna_sedma_titla_ot_uk/", "text": "Рони О’Съливан се класира за осмия си финал в UK Championship след убедителна победа с 6:1 фрейма над сънародника си Том Форд. Англичанинът не срещна никакви проблеми срещу 36-ия в световната ранглиста. О’Съливан е шесткратен шампион в Откритото първенство на Великобритания, като в неделя ще играе за рекордна седма титла. Шест трофея от турнира в Йорк има и Стив Дейвис. О’Съливан обаче има само един загубен финал, докато Дейвис отстъпва в четири случая. С 10 финала в Йорк е и Стивън Хендри (пет спечелени и пет загубени). Единствената загуба на О’Съливан на финал в UK Championship е от 2016 г., когато загуби със 7:10 от Марк Селби. За трета поредна година Ракетата се класира в мача за титлата, след като преди 12 месеца победи убедително Шон Мърфи с 10:5. В полуфиналния мач Форд поведе с 1:0 след халфсенчъри брейк от 68 точки. Това се оказа най-голямата серия за англичанина в мача, след което последва серия от шест поредни фрейма за Ракетата. О’Съливан реализира и сенчъри от 122 точки, който е негов 985-и фрейм над 100 точки в кариерата. \"Мисля, че се представих добре. Чувствах се отлично на масата и съм доволен от представянето си. Това обаче не гарантира нищо за финала\", каза О’Съливан пред BBC. Петкратният световен шампион демонстрира много добра форма в течение на турнира. Той срещна най-големи затруднения само във втори кръг, когато победи с 6:5 Кен Дохърти. В останалите си шест мача Ракетата даде само четири фрейма на съперниците си. О’Съливан има 18 титли от т.нар. \"Тройна корона\" (световно първенство, UK Championship и \"Мастърс\") – трите най-ценни трофея. Ако спечели в Йорк англичанинът ще стане еднолично №1 по този показател, като сега дели първата позиция със Стивън Хендри. Съперник на О’Съливан в мача за титлата ще бъде победителят от сблъсъка Стюърт Бингам и Марк Алън. Бингъм няма финал в UK, докато Пистолета Алън загуби мача за титлата през 2011 г. от Джъд Тръмп.", "date": "2018.12.08", "title": "Рони О’Съливан ще играе за рекордна седма титла от UK Championship"}
{"url": "https://www.dnevnik.bg/sviat/2018/12/08/3358859_germanskiiat_vunshen_ministur_kritikuva_stranite/", "text": "Германският външен министър Хайко Маас разкритикува страните, обявили се против спорния Пакт на ООН за миграцията, който ще бъде приет на конференция на високо равнище в Маракеш следващата седмица, предаде ДПА, цитирана от БТА. Необвързващо споразумение дава насоки за регулиране на миграцията и за защита на правата на мигрантите. САЩ и Австралия са сред държавите, които се противопоставят на пакта, защото се опасяват, че след време той може да се превърне в законова норма, отбелязва агенцията. Разногласията по миграционния пакт разтърсиха и европейски правителства. Миналата седмица словашкият външен министър Мирослав Лайчак подаде оставка, след като страната му отхвърли споразумението. Сред други държави, които публично са отхвърлили пакта, са Унгария, Австрия, Италия, България, Хърватия, Чехия, Полша и Швейцария, припомня ДПА.  Българското правителство пък реши  да се въздържи при гласуването на пакта. В интервю за сп. \"Шпигел\" Маас заяви, че всяко едно решение против пакта е \"зърно за мелницата на тези, които водят злонамерени дезинформационни кампании против пакта\". Пактът на ООН за миграцията \"за пръв път предлага международна рамка за контрол, организиране и регулиране на миграцията\", добави той. Самият Маас е обвинен, че германското правителство твърде късно е уведомило парламента за пакта, което засилва позициите на критиците на документа в Германия.", "date": "2018.12.08", "title": "Германският външен министър критикува страните, обявили се срещу пакта за миграцията"}
{"url": "https://www.dnevnik.bg/analizi/kolumnisti/2018/12/08/3358862_egoisti_ot_vsichki_strani/", "text": "Един бунтовен призрак отново броди из Европа. Прилича на призрака на комунизма, но всъщност е съвсем различен. Франция се тресе от масови вълнения, които започнаха заради предложения от президента Макрон данък върху горивото, но после бързо ескалираха в бунт срещу системата като цяло. Последователите на Маркс сигурно доволно потриват ръце – \"вътрешните противоречия\" на капитализма като че ли са на път най-сетне да го съборят. И то не къде да е, а в една от емблематичните западни демокрации. Ходещият калкулатор Но плътта на днешния призрак не е комунистическа, напротив – тя в някакъв смисъл е дори антикомунистическа. Жълтите жилетки не искат да се увеличат данъците, да има повече държавно преразпределение и повече солидарност. Точно обратното. Те са пресметливи индивидуалисти. Да дължат по-малко на другите – това е промяната на света, която те искат. Казано другояче: на егоистичен бунт се е вдигнал средният избирател, изгубил вярата си, че от политиката нещо ще спечели. Това не е нито програма на левицата в нейното социалдемократическо превъплъщение, нито пък някакъв нов комунистически манифест. Съвременният бунтовен призрак е индивидуалистичен, егоистичен homo economicus -икономически пресмятащ и действащ човек. Той е ходещ калкулатор, който се вбесява най-много, когато му растат сметките: било то за ток, парно, бензин, данъци или нещо друго. Българският призрак У нас призракът на разярения homo economicus мина за първи път през февруари 2013 г. Нещата започнаха от сметките за ток, но бързо ескалираха до революционни искания за смяна на системата. (Разбира се, в нашия случай те бяха използвани и от определени интереси, които успяха пътьом да сменят правителството с още по-удобно за тях и дори да си назначат собствен шеф на ДАНС. Но това е друга тема.) Тази есен февруарският призрак от 2013 г. пак обходи страната. На средния данъкоплатец му беше кипнало от цените на бензина и горивото. На тези протести излязоха сравнително малко хора, но дифузното общо одобрение за действията им беше далеч по-масово. Нека някой друг да извади парите! От протестите и протестните мобилизации има полза, когато те изпращат сигнал на управляващите за смяна на политиката. Призракът на homo economicus обаче сякаш иска не толкова смяна на политиката, колкото да бъде оставен на мира. Да не му искат от парите или от времето, а най-добре и да му дадат нещо отгоре. От неговата индивидуална гледна точка това, разбира се, е рационално. Но когато искаш да изградиш публична политика, средният избирател/данъкоплатец трябва да се съгласи да даде нещо в краткосрочен план, за да получи повече в дългосрочен. Да вземем добрата идея за леко увеличен данък върху старите автомобили. В България тя беше смачкана. Да, в краткосрочен план тя щеше да увеличи сметката на данъкоплатеца, но в средносрочен пък ще реши общ проблем: задръстването на страната със стари автомобили. Албания има същия проблем и предприема директно забрана за внос на много стари коли: дано да се поучим от по-разумните. Разбира се, няма как да заобиколим един закономерен въпрос: Защо точно аз трябва да плащам, пък било то и в краткосрочен план? Нека някой друг да извади парите! Ето откъде извира съвременният популизъм. Гърците питат защо те да плащат публичните си задължения - защо да не ги платят германците, които бълха ги ухапала. Германците пък питат (засега само шепнешком) защо те, а не гърците, чиято държава ги е натрупала. Британците не искат да плащат сметката за имиграцията, а само да извличат ползите от нея. И тъй нататък. Двете заплахи Призракът на homo economicus не предвещава нито комунизъм, нито възраждане на социалдемокрацията. Той надвисва над Европа с две заплахи. Първата става видима на национално равнище: правителствата не могат да предложат никаква смислена средносрочна реформа, защото веднага се появява някой, който я блокира с аргумента, че не иска да плаща сметката. Homo economicus не иска да плаща сега, за да получи нещо утре, защото не вярва в политиците – утре на власт ще бъде друг и няма гаранция, че обещаното ще бъде получено. Ето как липсата на доверие в партии и политици започва да подрива управленския капацитет на държавите. А Homo economicus си търси инструменти, с които да блокира смяната на политика: протестите и гражданските съвети са форма на вето, което той налага върху политическите решения. Втората опасност надвисва над ЕС. Европейската интеграция е форма на наднационална солидарност. Ако всеки гледа от кесията му да не излезе едно евро в повече, тази солидарност става невъзможна. Казусът с българските превозвачи е показателен. Да, България има право да отстоява интереса си, защото той е принципен – свободата на движение и икономическа дейност е сърцевината на ЕС. А мерките от \"пакета Макрон\" имат за цел да успокоят френския homo economicus, че източноевропейците няма да отнемат \"неговия\" бизнес. Като реакция на този сблъсък на интереси неколцина български евродепутати изведнъж се превъзбудиха от новопоявилия се шанс да се самоизтъкнат като патриоти. И сега плашат с вето по всеки въпрос... Ако правителствата в Европа тръгнат по тази плоскост, можем да броим ЕС за обречен. Защото Европа зависи от способността си за договаряне, за компенсация, от справедливото разпределение на ползи и разходи. Ако всеки тръгне с тефтера и си търси изгодата във всеки конкретен момент, тогава първо ще настъпи парализа, а после и разпад. За да предотвратим тази опасност, призрачният homo economicus трябва да бъде образован. Да бъде убеден, че винаги си струва временен разход, за да се гарантира по-голяма бъдеща печалба. Да му бъде припомнено, че солидарността и взаимодействието с другите е икономически полезно: недвусмислено го доказва историята на следвоенна Европа. Партии, медии, неправителствени организации, университети и училища са образователните структури, с които разполагаме. От тях зависи и бъдещето на Европа.", "date": "2018.12.08", "title": "Егоисти от всички страни"}
{"url": "https://www.dnevnik.bg/evropa/2018/12/08/3358039_franciia_se_gotvi_za_ojestocheni_protesti_na_jultite/", "text": "Редица туристически обекти в Париж ще бъдат затворени днес заради опасения от улично насилие по време на очакваните антиправителствени протести на движението \"жълти жилетки\", предаде Би Би Си. В цяла Франция  ще бъдат разположени  89 хил. служители на силите за сигурност, а в столицата ще има 8 хил. служители и бронирана техника, обяви в четвъртък премиерът Едуар Филип. Полицията призова магазините и ресторантите по \"Шанз-Елизе\" да бъдат затворени. Заради очакваните демонстрации Айфеловата кула, ще бъде затворена. Няма да работят също така редица музеи и исторически обекти в столицата, сред които парижката опера, катакомбите, Лувърът, музеят \"Орсе\", музеите \"Гран\" и \"Пти пале\", операта на Бастилията, кралският дворец и др. Ще останат затворени и градините Тюйлери край Лувъра. Определени са и 14 рискови зони, които ще бъдат прочистени от всякакви предмети, например строителни материали или строителна техника, които протестиращите биха могли да използват като импровизирани оръжия срещу полицията. Отменени са няколко мача от националния шампионат по футбол, както и фестивал на електронната музика. Затворени ще останат редица театри. Миналата събота  в Париж се проведоха  едни от най-ожесточените протести от десетилетия насам. Тогава бяха мобилизирани 65 хил. полицаи и жандармеристи, бяха ранени над 130 души, а над 400 души бяха арестувани В средата на седмицата правителството обяви, че  се отказва от непопулярното увеличение  на данъка върху горивата, което бе първоначалната причина за протестите. Недоволството срещу управляващите обаче постепенно се насочи към други въпроси. Миналата седмица  движението на \"жълтите жилетки\" , което няма централно ръководство, представи повече от 40 искания към правителството. Сред тях са минимална пенсия, широокообхватни промени в данъчната система и намаляване на възрастта за пенсиониране. Служител от вътрешното министерство каза пред \"Франс прес\", че властите се готвят за \"значително насилие\" в събота, тъй като крайнодесни и крайнолеви активисти планират да се съберат в столицата. В четвъртък премиерът отново призова за спокойствие и добави: \"Изправени сме пред хора, които не идват да протестират, а да рушат и искаме да разполагаме със средства да не им дадем свобода на действие\". Протести и в Белгия Демонстрации на \"жълтите жилетки\" се очакват и в Белгия. Полицията съобщи, че ще прояви гъвкавост и ще бъде готова да съдейства за проявата, въпреки че не е спазен законовият срок за предварително предупреждение от страна на организаторите. До петък следобед белгийската полиция не беше получила уведомление за проявата, но се подготви с осем водни оръдия и около 800 служители на реда, които ще бъдат разположени в централните части на столицата.", "date": "2018.12.08", "title": "Франция се готви за ожесточени протести на \"жълтите жилетки\""}
{"url": "https://www.dnevnik.bg/sport/2018/12/08/3350548_futbolnata_mechta_za_somalilend/", "text": "Те нямат призната родина, но имат футболна мечта. Личният им бюджет е ограничен, но разполагат с идеи, знания и желание да постигнат целта си, като дадат възможност на жителите на Сомалиленд да се докоснат до най-популярната игра в света. Четирима мъже от Англия са водени от обща кауза, разказа Би Би Си. През февруари Ахмед Али, Мохамед Саед, Абди Салам Ахмед и Хюсей Адан обединяват усилия за създаването на футболна академия в Сомалиленд - родината на техните родители. Четиримата вярват, че всеки млад човек трябва да има възможност да играе свободно футбол. Желанието им е промяната да подейства цялостно върху състоянието и развитието на автономната област в Северозападна Сомалия. Предизвикателството, което стои на пътя към мечтата им, е да изградят всичко от нулата - без налична инфраструктура, активни футболисти или достатъчно средства. Сомалиленд не е член на ФИФА и затова не може да разчита на пари по програмите за развитие от организацията. Начинанието изглежда като задача с повишена трудност при положение, че жителите на Сомалиленд разполагат със средно по 347 долара на година. Автономията два пъти обявява независимост, но все още не е призната за държава от ООН. Четиримата имат основата, върху която да градят и бързо печелят подкрепата на правителството. Али е бивш скаут в \"Уест бромич\" и \"Кардиф\", като в момента оглавява младежкия футбол и програмата за обучение на треньори в Сомалиленд. \"Те (правителството) ни казаха: \"Давайте, дръжте ни в течение, ако има нещо, с което можем да помогнем, стига това да не са пари\", казва Али. За малко повече от шест месеца четиримата успяват бързо да запалят интереса към футбола чрез създаването на академия в Сомалиленд. Проектът се финансира единствено с дарения, като в столицата Харгейса вече се обучават 132 треньори и 1600 футболисти. За по-малко от година са създадени младежки първенства до 13, 15 и 17 г., а като акцент в програмата попада и развитието на женския футбол. Четиримата искат Сомалиленд да последва съдбата на Косово и Гибралтар, които не са признати като държави, но в последните години станаха част от световния футбол заради членството си във ФИФА. Али, Саед, Ахмед и Адан осъзнават, че предстои много работа, като в краткосрочните им планове влизат обвързването на повече хора с футбола и създаването на елитни младежки тимове на ниво 15 и 17-годишни. \"Футболът е световен език и ако вадим талантливи играчи, които правят впечатление на международната сцена, това ще превърне Сомалиленд в свят на доброто\", допълва Али.", "date": "2018.12.08", "title": "Футболната мечта за Сомалиленд"}
{"url": "https://www.dnevnik.bg/bulgaria/2018/12/08/3332702_pornoto_zabranata_koiato_nikoi_ne_spazva/", "text": "България е една от едва четирите страни в Европа, където порнографията е абсолютно забранена - другите са Беларус, Украйна и Исландия. В страната обаче се разпространяват 52 порноканала и се продават порносписания. И въпреки че според Наказателния кодекс (НК) разпространението на порнография е престъпление, наказани няма. Причината - според Закона за радиото и телевизията Съветът за електронни медии (СЕМ) няма правомощия в тази сфера, а полицията и прокуратурата, в чиято компетентност е прилагането на Наказателния кодекс, често имат свои причини да не разследват. За неработещия текст в Наказателния кодекс се знае от години, а според експерти по темата възможните изходи от тази ситуация са два - или да започне стриктно прилагане на действащата разпоредба и всички канали и списания да бъдат спрени, или да се промени законодателството с въвеждане на регулация, която да позволява порното при определени правила. През 2015 г. тогавашният председател на СЕМ Георги Лозанов  призова безрезултатно Народното събрание да приеме законодателни промени, които да регулират разпространението на порнография. Той обясни, че СЕМ е постигнал договорка с кабелните оператори да кодират каналите с порнографско съдържание и повечето го спазвали. Това задължение трябва да влезе и в закон, за да се спазва от всички, заяви тогава Лозанов. Чия е работа е Според изричната разпоредба в Наказателния кодекс - чл. 159, престъпление извършва всеки - без изключения, който създава, излага, представя, излъчва, предлага, продава, дава под наем или по друг начин разпространява порнографски материал. Чл. 93 въвежда и определение за порнографски материал, което е достатъчно широко в него да влязат твърде много случаи: \"Порнографски материал е, изготвен по какъвто и да е начин, неприличен, неприемлив или несъвместим с обществения морал материал, чието съдържание изобразява реално или симулирано блудствено действие, съвкупление, полово сношение, включително содомия, мастурбация, сексуален садизъм или мазохизъм, както и похотливо показване на половите органи на лице.\" Санкционирането на телевизии и списания обаче е работа единствено на полицията и прокуратурата, които прилагат НК. Медийният регулатор налага единствено административни наказания на доставчици на медийни услуги, които застрашават децата и добрите нрави, обясни за \"Дневник\" професорът по медийно право Нели Огнянова. В писмен отговор в рамките на парламентарния контрол през октомври тази година  вътрешния министър Младен Маринов подчерта, че МВР може да спира или конфискува  печатни или онлайн порнографски материали или реклами за тях само след съдебен акт, защото това е част от залегналата в Конституцията защита на свободата на словото. По закон обаче съдът не може да се самосезира, за да издаде такъв акт, а това трябва да бъде поискано от прокуратурата. Държавно обвинение - като орган на съдебната власт, също може да разпореди спирането на порнографските материали. За целта обаче трябва да получи конкретна информация за съществуването на порнографски сайтове или реклами на порно. Това е изключително работа на МВР, което извършва мониторинг на интернет пространството. Сигнали до прокуратурата могат да подават и граждани, които са забелязали подобно съдържание. Наличните телевизионни канали и продаваните порносписания дават ясна представа за ефективността на предприеманите действия. СЕМ и порноканалите Сред българските телевизионни програми, лицензирани или регистрирани от СЕМ, няма такива, които да могат да бъдат определени като \"порнографски\". Според съвета регистрирането на подобно съдържание би противоречало на разпоредбите на Закона за радиото и телевизията, както и на нормите, целящи защита на децата. По тази причина регулаторът не е издавал лицензии и/или удостоверения за регистрации на такива програми. Затова не е и налагал санкции за наличието на порнографско съдържание. Това се посочва в писмени отговори от регулатора до \"Дневник\". На територията на страната обаче има чуждестранни програми - 52 на брой, които се разпространяват в кабелни или спътникови електронни съобщителни мрежи. Режимът за тяхната дейност е само уведомителен, а правомощията на СЕМ се състоят в събирането на определена информация - списъци с програми и доказателства за уредени права, на всеки 6 месеца. Само при непредоставяне в срок на тези данни или ако представените са неверни или непълни, се налагат санкции. \"Според ЗРТ се осигурява свобода на приемането и не се ограничава препредаването на медийни услуги от други държави - членки на Европейския съюз, на основания, които попадат в областта на медийните услуги. Доколкото свободното приемане на съдържание 18+ би могло да е неблагоприятно или да създаде опасност от увреждане на физическото, психическото, нравственото и/или социалното развитие на децата, СЕМ винаги е изразявал категорична позиция, че такова съдържание следва да се предоставя на абонатите само кодирано или след 23:00 часа. В тази връзка, при постъпване на сигнали от граждани за свободно доставяне на съдържание 18+ и в светлата част на деня, Съветът е изпращал писмени предупреждения до съответното предприятие за кодиране на неподходящите за детска аудитория програми, които винаги са били взимани предвид и достъпът е бил ограничаван\", посочват от СЕМ. В писмения отговор се допълва, че след проведени през 2013 г. срещи между CEM и най-представителната организация на предприятията - Българска асоциация на кабелните и комуникационни предприятия (БАККО), са предприети мерки за саморегулация за защитата на детската аудитория. Препоръчаните от БАККО мерки към нейните членове са: еротичните програми, предназначени за възрастни да се приемат от абонатите-крайни потребители само след изрично писмено заявление до предприятието, предоставящо електронни съобщителни услуги, без да съставляват част от определен пакет т.е. да е налице информирано съгласие за тяхното получаване от даден абонат; предприятията, доставящи и създаващи програми от този тип, непрекъснато чрез своите сайтове или своите рекламни брошури, които предлагат на крайните потребители, да напомнят на абонатите за \"система за заключване\" и необходимостта да се използва персонален код за достъп и предоставените за ползване устройства от операторите за приемане на телевизионни програми да бъдат заключени по подразбиране при предоставяне на клиентите за каналите с еротично съдържание.", "date": "2018.12.08", "title": "Порното: забрана има, но кой я спазва"}
{"url": "https://www.dnevnik.bg/skorost/koli_v_kadur/2018/12/08/3358263_fotorazkaz_golemiiat_korab_na_infiniti/", "text": "Джиповете убиха вановете. Така може да се обобщи една от тенденциите в автомобилната индустрия и заслуга за това развитие на нещата имат модели като \"Инфинити\" QX60. При дължина 5.09 метра той предлага до седем места, но при много по-високо ниво на комфорт и лукс от вановете, плюс сериозна независимост от атмосферните и пътните условия.", "date": "2018.12.08", "title": "Фоторазказ: Големият кораб на \"Инфинити\""}
{"url": "https://www.dnevnik.bg/analizi/2018/12/08/3358194_deset_godini_bezvremie/", "text": "                        10 години са много време. Това са: Два и половина управленски мандата Два и половина парламентарни мандата Два президентски мандата Два мандата на ВСС Почти мандат и половина на главния прокурор Един мандат на конституционен съдия Горните субекти са тези, които трябва да гарантират правовия ред и да създават сигурност и предвидимост, които благоприятстват добрите условия за бизнес и живот. Да се измери успехът от тяхната работа обективно е непосилна задача, обречена на неуспех и критики от всички страни. Правилото гласи, че ако икономиката расте, то \"отговорните\" са си свършили работата. И наистина, за периода 2008 – 2017 г. у нас: Икономиката нарасна с темп над средния за ЕС; Коефициентът на заетост се увеличи чувствително и достигна рекордно високи нива; Доходите се повишават като стандартът на живот достига близо половина от средното за ЕС. С какви темпове се случват тези развития, дали са за всички и в каква степен е отделен въпрос. Има обаче и друга гледна точка. Тази, която казва, че тези положителни процеси са факт въпреки работата на отговорните за общата среда институции. Тук основният аргумент е този на големите пропуснати ползи, които гражданите и бизнеса понасят през цялото време поради неефективността на институциите и високата цена, която \"плащат\", за да живеят и работят у нас. По-надолу ще демонстрираме, че през последните десет години май в България развитието е въпреки администрацията, управлявана от властимащите. Единият подход е да сравним България в провеждането на реформи с други страни. Това, обаче, не се харесва на политиците и управниците. Страната ни винаги е уникална, в изключителна ситуация, на кръстопът и в невъзможност да постигне \"широк обществен консенсус\" за необходимите реформи. Затова ще проследим, без сравняване с останалите страни, развитието на страната ни по номинални измервания[1] за стандартни процедури/процеси по съобразяване със законодателството. Равносметката е очевидна. Генерална промяна няма. Администрацията продължава да налага правила и изисквания отпреди повече от 10 години, въпреки титаничните ѝ усилия за електронно правителство и реорганизация на работата, редицата доклади на международни консултанти и милионите евро, похарчени за техника. Каквото и да е обяснението (липса на знание, на воля, на желание или просто абсолютно нехайство), непонятно остава как е възможно да не се направят елементарни реформи. Всъщност, този коментар не е за горните проблеми. Това е принципен коментар за пропуснатите възможности за растеж. Всеки властимащ, който се хвали, че икономиката се развива добре, всъщност трябва да обяснява защо: В идните 25 години няма изглед да достигнем средноевропейските нива на доходи и стандарт на живот; Има хора и цели региони, които са трайно изключени от ползите на растящата икономика; Бизнесът масово е ограничен да расте от стряскащото несъответствие на уменията, които младите придобиват в училище и в университета, и това, което реално се търси на пазара на труд. \"Дневник\" публикува анализа на  Института за пазарна икономика .  [1]  Използваме данните на \"Правене на бизнес\" на Световната банка без да гледаме общия резултат на България през годините или мястото ѝ, тъй като често това са основните причини за движението нагоре/надолу, а и има поне четири промени в методологията на изчисление на общите резултати.", "date": "2018.12.08", "title": "Десет години безвремие"}
{"url": "https://www.dnevnik.bg/sviat/2018/12/08/3358579_putin_i_rusiia_ne_sa_haresvani_po_sveta_sochi/", "text": "В страни с общо стотици милиони жители доминира отрицателното отношение към Русия и нейния президент Владимир Путин. Хората в тези страни смятат, че през последните 10 години ролята на Русия на международната сцена се е увеличила, но според повечето от тях Москва постъпва предимно грешно. Това показва  допитване сред над 26 600 души  от 25 държави на всички континенти, проведено между 14 май и 12 август от американския социологически институт \"Пю\" (Pew Research Center). В част от съобщението за резултатите са използвани и и данни от проучване сред 1000 пълнолетни руснаци в периода между 22 май и 23 юни 2018 г. Изводите за ефекта от усилията на Путин да превърне страната си в пример са, че засега те не се оправдават. Положително към Русия се отнасят 34%, а негативно - 54%. Президентът е с още по-слаби резултати - едва 26% смятат, че той постъпва правилно в международната си политика. Това е в рязък контраст с одобрението от 81%, което той получава от сънародниците си за действията на световната арена. Според 42% Русия е започнала да играе по-важна роля, докато с това не са съгласни 19%. Оценката за САЩ е по-негативна - 31% смятат, че страната е засилила влиянието си в света. На Запад репутацията на страната и нейния авторитарен лидер е доста ниска - в Холандия към Русия положително се отнасят 15%, а отрицателно - 79%. Във Великобритания това съотношение е 22% към 66%, колкото е и в САЩ - 21% към 64%. Близо две трети нямат доверие в Израел и Япония. Малко по-позитивни нагласи показват италианците (37%) и германците (35%). Русия се радва на симпатии в Гърция (53%), Южна Корея (53%), Тунис (55%) и на Филипините (63%). Антирейтингът на Путин е рекорден в Полша - там 89% му нямат доверие. В САЩ президентът не е одобряван от 74% от анкетираните. В Европа обикновено му симпатизират представители на популистки и крайно десни партии, но и сред тях популярността му не надхвърля 50%. В \"Алтернатива за Германия\" го харесват 51%, а в партията на Марин льо Пен - 40%. В САЩ има ясно политическо разделение - според 61% от демократите руското влияние посвета се е увеличило, докато с това са съгласни 44% от републиканците. Симпатии към Русия проявяват 27% от републиканците и едва 16% от демократите. Доверието към Путин, че взима добри решения за световната стабилност, е почти два пъти по-високо сред републиканците (28%) в сравнение с демократите (15%). Положителна оценка за международните му действия дават единствено на Филипините (61%) и в Тунис (53%). Рейтингът му в Гърция е относително добър (45% одобрение), но проучването е проведено преди да избухне скандала с изгонването на руски дипломати за намеса във вътрешните работи. Филипинците показват най-резкия обрат - ако през 2014 г. Путин е бил одобряван от 38% от анкетираните, то сега го подкрепят близо две трети. Най-вероятното обяснение е идването на власт през лятото на 2016 г. на популиста президент Родриго Дутерте, който започна да дистанцира страната си от традиционен партньор като САЩ и да се сближава с Русия. Като цяло, за последните години отношението към президента не се е променило - то леко се е подобрило в Европа и леко се е влошило в САЩ. В 16 от 25-те държави от проучването доминира негативната оценка към страната му и само в 4 са мнозинство симпатизантите ѝ. В страните на юг от Сахара и в Латинска Америка мнозина от отговорилите не са имали ясно мнение. Според 28% от участниците влиянието на Москва нито се е увеличило, нито е намаляло. Младите участници (18-29 години) в допитването показват повече симпатии, отколкото тези над 50 години. Големи разлики (над 20 пункта) са регистрирани в Тунис, Австралия и Япония.", "date": "2018.12.08", "title": "Путин и Русия масово не са харесвани по света, сочи проучване"}
{"url": "https://www.dnevnik.bg/sport/2018/12/08/3358710_s_44_tochki_v_poslednata_chetvurt_san_antonio_oburna/", "text": "Сан Антонио спърс\" записа впечатляваща победа над \"Лос Анджелис лейкърс\" със 133:120 в мач от Националната баскетболна асоциация (НБА). В своята зала \"Ей Ти ен Ти сентър\" \"шпорите\" наваксаха пасив от 10 точки във финалната четвърт, за да стигнат до 12-ия си успех през сезона. \"Лейкърс\" водеше след първото полувреме със 72:68. Авансът им набъбна до 10 точки преди последната четвърт, но във финалните 12 минути \"шпорите\" се представиха много силно. Баскетболистите на Грег Попович отбелязаха 44 точки само в последната четвърт срещу 21 за гостите. Във финалните 12 минути \"Сан Антонио\" реализира 15 от всичките си 21 атаки, а \"Лейкърс\" имаше успеваемост едва осем от 24 (33%). Леброн Джеймс отбеляза 35 точки, но това се оказа недостатъчно за \"езерняците\". Лидерът на \"Лос Анджелис\" добави още 11 асистенции и осем борби. Кайл Кузма завърши с 27 точки и осем борби. Най-резултатен за победителите беше Демар Дероузън, който беше близо до трипъл-дабъл. Гардът завърши с 36 точки, девет асистенции и осем борби. Той реализира 11 от 20-те си стрелби от игра и 14 от 18 от наказателната линия. \"Лейкърс\" записа 10-а загуба в 25 мача от началото на сезона. Тимът заема шесто място в Западната конференция. \"Сан Антонио\" има 12 победи и 14 загуби и е едва 13-и от 15 отбора. Шампионът в НБА \"Голдън стейт уориърс\" постигна трета поредна след завръщането на звездата си Стеф Къри. \"Воините\" надиграха \"Милуоки бъкс\" със 105:95 като гост. Баскетболистите на \"Голдън стейт\" имаха предимство през целия мач, а \"елените\" водеха само веднъж, при това с две точки. Най-голямата преднина за \"воините\" беше 21 точки. Те поведоха с 27:22 след първите 12 минути, а на почивката увеличиха преднината си на шест точки. През второто полувреме резултатът беше 48:44. Най-резултатен в двубоя беше лидерът на \"Милуоки\" Янис Андетокумбо, който завърши с дабъл-дабъл – 22 точки и 15 борби. Клей Томпсън и Стеф Къри вкараха по 20 точки за \"Голдън стейт\", а Андре Игуодала добави 15. След третата си поредна победа \"Голдън стейт\" е вече на трето място на Запад. Тимът е с 18 победи и девет поражения. Лидер е \"Денвър нъгетс\" със 17 победи от 25 мача, а втори е \"Оклахома сити тъндър\" с баланс 16-8. В интересен мач на Изток \"Филаделфия 76ърс\" победи \"Детройт пистънс\" със 117:111. \"Сиксърс\" постигна четвърти успех в последните си пет срещи, а за \"Детройт\" загубата е трета поредна. Двубоят премина през множество обрати. Най-голямата преднина за \"Филаделфия\" беше девет точки, а \"буталата\" водеха с 15. Само във втората четвърт \"Детройт\" отбеляза 41 точки, но \"Филаделфия\" направи силно второ полувреме, в което вкара с 18 точки повече от съперника си. Във втори пореден мач Джими Бътлър завърши с 38 точки. Той реализира 13 от 27 изстрела от игра и 11 от 12 от наказателната линия. Бътлър добави шест точки и шест борби. В отсъствието на Джоел Ембийд силен мач направиха Бен Симънс и Джей Джей Редик, които завършиха с по 18 точки. Симсънс записа дабъл-дабъл, добавяйки 14 борби, а също така и шест асистенции. Най-полезен за \"Детройте\" беше Блейк Грифин с 31 точки и 12 борби. Андре Дръмънд обави 21 точки и десет борби. \"Филаделфия\" е трети на Изток с 18 победи и девет загуби. \"Детройт\" е с баланс 13 победи и десет поражения, като заема шесто място.", "date": "2018.12.08", "title": "С 44 точки в последната четвърт \"Сан Антонио\" обърна \"Лейкърс\""}
{"url": "https://www.dnevnik.bg/gradska_sreda/2018/12/08/3357569_remontite_kak_go_praviat_v_holandiia/", "text": "Разбира се, че винаги има недоволни от затворената улица или критики защо тези плочки, а не други, казва Тиерк ван Импелен от Информационния офис на CU2030, мащабен проект за преустройство на централната част на Утрехт, Холандия. Офисът е в самата страда на общината, непосредствено до централната гара. Пред офиса, чиято врата е отворена, има макети, информационни табла, брошури. Затова винаги се стремим да свършим много предварителна работа, допълва Тиерк, който е близо десет години на тази работа. Преди да започне строеж, фирмата трябва да представи за одобрение в плана си отговори на четири точки:    къде и как хора и коли да преминават, докато върви строежът;  пренареждане на паркоместата, яснота кога ще има вибрации и голям шум. Не е без значение, ако имате малко бебе или учите за важен изпит; : всякакви мерки – да не падне оградата, например; : с кого от фирмата хората се свързват по мобилен телефон. Но не само. Добре е да личи къде точно зад оградата има магазин или ресторант. Това е само началото. При одобрението се търси координираност между различните фази и фирми-изпълнители. Винаги се налага фирмите по водоснабдяване, електроснабдяване и комуникации да имат работа на едно и също място, затова от самото начало са във връзка. И тук вече общината влиза в ролята си да направи този процес гладък: не само да изисква, а да помогне решенията да се взимат заедно. \"Ние сме съседи и трябва да решаваме заедно, нали?\", казва Тиерк. Той е този, които свиква тези срещи, за които се чувства като \"пръв сред равни\" – просто ги координира и насочва. Иначе холандците са доказано добри да работят заедно, дори когато имат съперничещи си интереси. След сключването на договора следват осем седмици за информиране на хората, на заинтересовани организации. И по горните четири точки се действа конкретно по строителния план – например, достъпно ли е за линейки и пожарни. Питат и организации на хора с увреждания, те имат по-точно око дали хора в инвалидни колички могат да преминат или пък е нужен допълнителен парапет. При вече започнал строеж може да се наложи допълнително адаптиране на тротоара за преминаване. Все пак случва се строителният кран да заеме няколко метра повече от планираното.  Мейл, телефонно обаждане, коментар в  социалните мрежи : всичко може да се ползва, за да се даде информация и отговори на сигнали, коментари, оплаквания. А и институциите си взаимодействат. Почти пред входа на общината е асансьорът, който отвежда потока хора към пероните на гарата. Ако при проблем някой звънне в общината, оттам не вдигат рамене в знак на незаинтересованост. Просто насочват към жп компанията, защото тя стопанисва асансьорът. Важното е да се свърши работата. Нормално е да се правят дни на \"отворените\" врати на строителната площадка. Или строителната фирма да даде възможност хората да паркират колите си, когато няма строителни работи събота и неделя. Иначе строгите в Холандия правила за реклама са гъвкави, за да помогнат на магазини и ресторанти да преживеят по-леко ремонта: могат да използват паната на оградата, за да напомнят, че имат нова стока или специално меню. И подходът към тях се отваря, колкото се може по-бързо, дори и да продължава строителството. И разбира се, когато е възможно. Системата работи както за малки проекти, така и за големи. Всъщност районът на централната гара в Утрехт е от години огромна строителна площадка и ще продължи да бъде така поне още десетилетие. Това е един от четирите големи града на Холандия с множество университети и креативни бизнеси, привлекателен за млади хора. В един момент развитието се задъхва, идват нови концепции и стил на живот, нуждата от нова визия за града е належаща. Затова и общината се насочва към голямо преустройство. Минава се през множество обсъждания и дори референдум по два алтернативни плана през 2002, когато са и редовните местни избори.  Става дума за близо 60 проекта и то все големи на обща стойност милиарди евро, обединени под общата шапка CU2030 – Централен Утрехт 2030. Всичко е на  сайта , има дори лайф-стрийминг къде какво върви на огромната строителна площадка.", "date": "2018.12.08", "title": "Ремонтите: как го правят в Холандия"}
{"url": "https://www.dnevnik.bg/bulgaria/2018/12/08/3358716_rektorut_na_sofiiskiia_universitet_uchete_zashtoto/", "text": "Надявам се да успеем да повлияем на обществения климат за това, че духовността има значение. Това каза ректорът на Софийския университет \"Св. Климент Охридски\" (СУ) проф. Анастас Герджиков пред Би Ти Ви по повод 130-годишнината на учебното заведение. Той определи максимата \"Учи, мама, за да не работиш\" като странна. \"Българският народ има странно чувство за хумор понякога. Целта разбира се не е да не работиш, но тогава, когато тежкият труд на полето е бил много страшен, подобна максима се е родила. Днес трябва да кажем - учете, защото няма друг начин\", коментира той. Той обясни, че 8 декември е бил патронен празника на Софийския университет, след това е заменен с 25 ноември, а днешната дата е останала официален празник на всички студенти. От 10-те специалности, които са най-търсени в момента, поне 4 са свързани с информатика и информационни технологии, каза още ректорът на СУ. По думите му специалности като \"Психология\" също от години са сред най-търсените. Ректорът даде за пример и някои от филологиите, които се изучават в Алма матер. \"Математиката е подценена, същото важи и за някои природни науки. Имаме данни, че те дават много висок доход след завършването. В случая с математиката доходът е същият, какъвто и при информатиката\", отбеляза проф. Герджиков. Според него студентите неправилно подценяват някои от специалностите. Той коментира и как решението болница \"Лозенец\" да се превърне в детска болница ще се отрази на студентите и преподавателите от Медицинския факултет на СУ. \"Тази неяснота поражда напрежение, защото болница \"Лозенец\" е нашата учебно-клинична база. Нашият факултет и неговата акредитация са пряко свързани и с учебната база, в която от университета сме инвестирали милиони, и с преподавателския състав, който е изцяло на щат в болница \"Лозенец\". Това не са механични процеси, при които ако болницата бъде закрита, може да се пратят преподавателите в други болници и да си останат наши преподаватели\", изтъкна проф. Герджиков. Той е убеден, че няма да се стигне до опасността факултетът да бъде закрит. \"Аз съм сигурен, че и ние, и правителството ще направим така, че изобщо да не се стига до такава опасност. Въпросът е в детайлите. Ако университетска болница \"Лозенец\" стане педиатрия, възниква въпросът какво значи това. Дали прибавяме и педиатрично отделение към съществуващите множество отделения, или закриваме, унищожаваме тези отделения, за да направим педиатрично. Има голяма разлика и трябва да изясним този въпрос\", каза ректорът на Алма матер. Той отново отчете като положителни реформите в образованието, направени от управляващите. През 1903 г. 8 декември е отбелязан за първи път като празник на единствения тогава в Княжество България университет ­Висшето училище. Решението е на Академичния съвет от 30 ноември 1902 г. Празнуването е отменено след 1944 г. и е заменено със 17 ноември,­ когато е Международният ден на студентската солидарност. През 1962 г. празникът на университета на 8 декември е възстановен. На заседание на Съвета на ректорите на 28 октомври 1994 г. е взето решение 8 декември да бъде неучебен ден и празник на българските студенти, припомня \"Фокус\". По-късно днес президентът Румен Радев ще участва в тържественото събрание по случай 130-годишнината на най-стария университет в България. От МВР пък увериха, че са взели и допълнителни мерки за сигурност за нормалното протичане на студентския празник.", "date": "2018.12.08", "title": "Ректорът на Софийския университет: Учете, защото няма друг начин"}
{"url": "https://www.dnevnik.bg/detski_dnevnik/2018/12/08/3356091_otkus_ot_vratarkata_i_moreto_na_mariia_par/", "text": "Дългоочакваното продължение на \"Вафлено сърце\" - \"Вратарката и морето\", е вече по книжарниците, съобщиха от издателство \"Изида\". Романът \"Вафлено сърце\" на Мария Пар, спечелил най-големите награди за детска литература, разказва за приятелството на 9-годишните Триле и Лена. Сега, във \"Вратарката и морето\" (в превод на Росица Цветанова), те са на 12 и се впускат в приключения, които са много по-сериозни и опасни. Двамата влизат в света на възрастните, където има повече отговорности и по-сложни взаимоотношения. Ангели в урагана За плана с призраците можехме просто да забравим. Тутакси го осъзнахме. Ако смятахме да се закачулваме с чаршафите, щеше да се наложи да ги закотвим за земята. Единственото решение бе да ги държим като наметала с две ръце и да се мъчим да изглеждаме като ангели, доколкото ни е възможно. – Буря и порой – викна Лена. – Тъкмо това ми докарва коледно настроение. Аз самият вървях, умувайки над онова, което беше казала за Кай Томи. Гневно пазех лицето си от дъжда и с мъка напредвах във вятъра. Започнахме от къщата на чичо Тор. – Вие с всичкия си ли сте? Бързо да се прибирате, мътните го взели! – скара ни се той, когато отвори вратата и в лицето го заля смесица от дъжд, вятър и \"Прелестна е земята\". – Скоро – отвърна Лена и отвори хладилната чанта. – Само трябва да запълним дъното. Чичо изръмжа, пусна ни малко смесени бонбони и се шмугна вътре. Трябваше да се прибираме, но това изобщо не ме изкушаваше. Какво да правя там? Да седя, втренчен в рисунката от Биргите, и да пристъпвам на пръсти около мама? Скрихме се на завет зад ъгъла на хамбара и проведохме кратко съвещание. Край кея за фериботите се ширеше цял парцел с новопостроени къщи, които преливаха от сладости. Трябваше да вървим само четвърт час, а със сигурност никакви конкуренти не бяха излезли да коледуват във вечер като тази.  – Представи си да позвъним у Кай Томи – рече Лена. – Ще ми се да му видя физиономията, когато осъзнае, че сме ошушкали целия район, докато той кисне вътре в очакване на сняг и червенушки. Гневно стиснах дръжката на хладилната чанта. – Отиваме – заявих решително. *** Дяволи рогати, колко хубаво ми беше навън! Още малко и щяхме да полетим с попътния вятър. Уличните лампи се поклащаха над главите ни, а сенките на високите смърчове откъм горната страна на пътя танцуваха буйно в мъждивата светлина. Когато стигнахме къщата на Елисив, бях готов да начена песен, но Лена реши, че трябвало спешно да отметнем района с новопостроените къщи. – Ще се отбием при нея на връщане! – извика тя. Заобиколихме носа преди кея за фериботите и чухме бушуващото море. Капките, които ни опръскаха по лицата, бяха солени. Вече духаше по-силно. От време на време имах чувството, че вятърът ме сграбчва през кръста и ме пренася през пътя. – Ще пеем псалма \"Дете роди се във Витлеем\". Той е най-кратък! – извика Лена и се затича към района с новите къщи. Чаршафът плющеше като отнесено от вятъра пране на плещите й. Като цяло, хората се ужасяваха, щом отвореха вратата. Според Лена изумлението ги подтиквало да ни дават повече. Сладките се трупаха! – Това ще да са здравеняците от Кнерт Матилде – рече Коре Грохота и връчи на всеки от нас по един огромен млечен шоколад. – Поздрави на Ларш и бърже да се прибирате! Ние обаче не можехме да потеглим към дома, без да сме посетили и Кай Томи. *** Къщата на Кай Томи прилича досущ на американска. Дори има колони пред входната врата. В градината хиляда коледни лампички танцуваха във вятъра. Отвори брат му. Онзи талантливият футболист. Гърдите му бяха стегнати в изопната светлосиня риза, той отметна перчем, точно както прави и Кай Томи. Представих си го във футболен екип. Минда сигурно щеше да припадне. Така ли щеше да заизглежда и Кай Томи след две години? Затова ли Биргите го харесваше? Обезсърчено забих поглед в ботушите си, дето стърчаха изпод чаршафа, но Лена впи поглед в баткото и начена \"Дете роди се във Витлеем\". Псалмът отекна из празния коридор. Насред куплета Кай Томи изникна иззад гърба на батко си. За част от секундата ни изгледа в шок и ужас, но после ни удостои с обичайната си насмешлива усмивка, сякаш бяхме най-големите идиоти на света. Сега излязоха и родителите им. Майката беше пременена в червена коледна рокля, а Ивар приличаше на английски мениджър, в костюм. Последното \"алилуя\" на Лена се получи по-слабо под взора на треньора по футбол. Когато обаче майката донесе две големи шоколадови джуджета, Лена открехна капака на хладилната чанта и каза на всеослушание: – Ще трябва да ползваме джобовете си, Триле. Тук е пълно. На тръгване със задоволство чух Кай Томи да вика в коридора: \"Защо те може, а аз – не?\" \"Човек да не повярва, че имат родители\" – отвърна майка му. – Е, мисля вече да се прибираме, Лена – обадих се аз. *** Вятърът и дъждът се бяха просмукали чак под дрехите и студът вземаше надмощие. Вече не бях сърдит, само изтощен и отегчен. Съвсем друга работа си беше да вървим срещу вятъра! Имах чувството, че се блъскам в оживяла стена. На моменти почти ми беше трудно да дишам. Най-добрият вариант беше малко да се наведеш и да вървиш настрани, с ръка пред лицето. Изведнъж пътят към дома ми се стори безкрайно дълъг. Слабо безпокойство ме загложди в корема. В какво се бяхме забъркали всъщност? Едва когато слязохме до кея за фериботите обаче прозряхме колко сериозно бе положението. Там вятърът събори Лена като хартиено ангелче. Точно след това откъм морето се извиси ледено студена вълна, която заля пътя и аз също загубих равновесие. Когато се изправихме, и двамата бяхме останали без чаршафи. Като по команда отърчахме в канавката откъм горната част на пътя. – Трябва да заобиколим носа – изревах аз. Наполовина вървяхме, наполовина лазехме през мократа канавка. Лена влачеше хладилната чанта като котва подире си. Сетих се, че е с гипс и в мига, в който се обърнах, за да взема чантата, съзрях една гигантска вълна да залива със съскане мястото на пътя, където току-що бяхме стояли ние. Тя помете със себе си камъни, колчета, които обозначаваха пътя през зимата, и всякакви други незастопорени неща. Сигурно беше приливна вълна! Страхът вилнееше в мен като ковашки чук. Не знаех, че вятърът е способен да се засилва толкова бързо! Нов порив на вихъра ни принуди едва ли не да легнем в канавката. Вече не смеех да погледна към уличните лампи. Ами ако се скършеха! – Триле! Там! – изкрещя Лена. Вдигнах глава. Един от смърчовете по-напред беше напът да се сгромоляса. Вятърът теглеше и брулеше вечнозелените му клони и той започна да поддава на забавен каданс. Накланяше се все повече и накрая се прекатури като ранен войник на фона на играещата светлина. Седяхме в канавката онемели и втренчени в огромното дърво, паднало напречно на пътя пред нас. Бяхме навън в ураган, който събаряше дървета! Ето че стана и тъмно. Нямам предвид тъмно както обикновено. Цареше непрогледен мрак като в гардероб в тъмна стая с тъмен коридор отпред. Уличните лампи угаснаха, точиците от отсрещната страна на фиорда изчезнаха, а луната бе избягала колкото се може по-надалеч. Стигнах до Лена опипом. Ако продължахме да пълзим напред, можеше да ни смаже някое дърво. Ако се върнехме обратно към района с новопостроените къщи, можеше да ни помете морето. Бяхме в капан!", "date": "2018.12.08", "title": "Откъс от \"Вратарката и морето\" на Мария Пар"}
{"url": "https://www.dnevnik.bg/sviat/2018/12/08/3358725_finansoviiat_direktor_na_huauei_ostava_v_aresta/", "text": "Съдебното заседание за мярката за неотклонение на финансовият директор на китайската компания \"Хуауей\" (Huawei Technologies Co Ltd), задържана във Ванкувър, ще продължи на 10 декември, предаде \"Ройтерс\", цитирана от БТА. Мън Ванчжоу се яви вчера в съда във Ванкувър, където бе задържана на 1 декември по искане на САЩ, докато сменя полет на път за трета страна. Тя е обвинена от американското правосъдие, че е прикривала връзките на компанията с фирма, която се опитвала да продаде оборудване на Иран в нарушение на американските санкции, заяви канадски прокурор по време на съдебното заседание, продължило пет часа. Съдията заяви, че в понеделник ще изслуша допълнителни доводи на защитата, настояваща за освобождаване под гаранция. Прокуратурата поиска задържане под стража, тъй като според нея Мън може да напусне Канада и да избяга извън обсега на правосъдието. До понеделник Мън остава в ареста.", "date": "2018.12.08", "title": "Финансовият директор на \"Хуауей\" остава в ареста"}
{"url": "https://www.dnevnik.bg/sviat/2018/12/08/3358727_trump_nareche_bivshiia_si_durjaven_sekretar_tup_i_leniv/", "text": "Президентът на САЩ Доналд Тръмп отговори на критиките на бившия си държавен секретар Рекс Тилърсън, като го нарече \"тъп\" и ленив\". Това стана ден, след като той разказа как предупреждавал президента да не предприема неща, които биха нарушили закон или договор на САЩ, предаде \"Ройтерс\", цитирана от БТА. Тръм уволни с туит Тилърсън през март след серия публични разногласия за политиката спрямо Северна Корея, Русия и Иран. Освен политическите спорове, отношенията между двамата бяха обтегнати от медийни твърдения, че Тилърсън в частен разговор нарекъл Тръмп \"идиот\". Разказвайки за преживяванията си в Държавния департамент, Тилърсън описа президента като \"доста недисциплиниран - не обича да чете, не чете информационните доклади, не обича да вниква в подробности\". Според Тилърсън отношенията им се развалили, защото казвал на президента, че той не може да върши някои неща, защото са незаконни или биха нарушили договори. \"Налагаше се да му казвам: Вижте, г-н президент, разбирам какво искате да направите, но не може да го направите по този начин. Това нарушава закон, нарушава договор. Това наистина го ядосваше\", разказа Тилърсън. Тилърсън говори на събитие в Хюстън, Тексас - първата му публична поява от почти девет месеца. \"Тревожи ме това, че американците изглежда се интересуват толкова малко от проблемите, че се задоволяват със 128 букви\", добави още бившият първи дипломат, намеквайки за Туитър, предпочитаното от президента средство за комуникация. Тръмп отвърна на удара отново с туит. \"Майк Помпейо върши страхотна работа. Много се гордея с него. Неговият предшественик Рекс Тилърсън нямаше необходимия умствен капацитет. Той беше тъп като пън и не можах да се отърва от него достатъчно бързо. Беше дяволски мързелив. Сега е напълно различно. Страхотен дух в Държавния департамент\", написа Тръмп.", "date": "2018.12.08", "title": "Тръмп нарече бившия си държавен секретар тъп и ленив"}
{"url": "https://www.dnevnik.bg/sviat/2018/12/08/3358582_skitashtiiat_universitet_na_soros_razdeli/", "text": "Финансираният от американския милиардер Джордж Сорос Централноевропейски университет обяви, че е намерил нов дом за американските си програми във Виена.  Управляващата коалиция  обаче изглежда не е единодушна дали това събитие е добре за Австрия. Сорос бе във Виена преди няколко седмици и канцлерът Себастиан Курц се срещна с него. Политикът каза, че свободата на университетите е жизненоважна и не бива да бъде поставяна под въпрос, напротив - ЦЕУ ще е истинско богатство за Австрия. Не на това мнение обаче е вицеканцлерът от Партията на свободата, Хайнц-Кристиан Щрахе. В интервю с в. \"Дер щандард\" той даде да се разбере, че не е доволен от преместването на ЦЕУ именно във Виена, като го нарече \"скитащия университет\" и видя връзка между Сорос и миграцията в Европа. Това не бе първият път, когато употреби термина - Щрахе го направи на пресконференция, след която в австрийските медии към него се появиха критики. \"Скитащият евреин\" е термин за средновековен образ, който в западната хуманитарна мисъл отдавна се счита за антисемитски стереотип. Щрахе обаче настоя в последвалото интервю - попитан защо е използвал термина - че не е знаел за съществуването на такава връзка. Въпросът на  \"Дер щандард\"  е: \"Говори ли Ви нещо понятието \"скитащ евреин\"?\" \"Не, нищо не ми говори,\" казва Щрахе. Фактът, че американецът Сорос е унгарски евреин, само засили възмущението в социалните мрежи. Щрахе обаче обяснява, че университетът \"като пощенска кутия\", който няма кампус и се мести от Чехия към Унгария, а сега изглежда към Австрия, може да е само \"скитащ университет\". Свършиха ли проблемите ЦЕУ, отворил врати първо в Прага през 1991 г., се мести в Будапеща след едва две години. Заради промени в унгарското законодателство пък по-рано тази седмица  университетът обяви, че ще се наложи  всички американски програми да бъдат преместени във Виена. Обвързвайки Сорос с масовата миграция, той се защити от нападките, че е \"антисемит\", с единодушието с израелския премиер Бенямин Нетаняху, който също критикува позиции, поддържани от Сорос. Според  \"Блумбърг\"  враждебността към ЦЕУ е доказателство, че проблемите на университета може да не са свършили. Ректорът на университета Майкъл Игнатиеф каза наскоро, че може да става дума за \"изгнание\", а по-скоро за постоянен дом. Попитан от \"Дневник\"  през септември дали не съзира риск да изпадне и във Виена в ситуация, подобна на тази в Будапеща, Игнатиеф се съгласи, че има такава опасност, но \"това само подчертава същността на академичната свобода като въпрос в цяла Европа.\"", "date": "2018.12.08", "title": "\"Скитащият университет на Сорос\" раздели управляващите в Австрия"}
{"url": "https://www.dnevnik.bg/sviat/2018/12/08/3358729_pone_shestima_dushi_zaginaha_zaradi_bluskanica_pri/", "text": "Най-малко шест души са загинали, а 120 са ранени при паническа блъсканица в нощен клуб в италианската провинция Анкона през изминалата нощ, предаде \"Асошиейтед прес\", като цитира италиански медии, предаде БТА. Сред жертвите има петима непълнолетни, а 12 от ранените са в тежко състояния. Инцидентът станал около един часа местно време в нощния клуб \"Лантерна адзура\" в градчето Кориналдо, където около 1000 души, повечето младежи, се събрали за концерт на рапъра Сфера Ебаста. Пожарникари заявиха, че паника избухнала сред публиката, когато в помещението се усетила остра миризма, вероятно от пръскане със спрей с лютив газ. \"Танцувахме преди началото на концерта, когато усетихме лютива миризма\", разказва пред медиите ранен младеж на 16 години, намиращ се в болница в град Анкона. \"Побягнахме към един от аварийните изходи, но се оказа блокиран и охраната ни каза да се върнем\". Според свидетелства на очевидци, публикувани в италианските медии, тълпата се насочила към ниска стена, през която паднали десетки младежи. Оказалите се най-отдолу били смазани. Ранените, понесли травми и охлузвания, са били отведени първо в най-близката болница в град Сенигалия, а оттам най-тежките случаи били изпратени в болницата в град Анкона. Осем души вече са арестувани днес по подозрение, че са пръскали събралите се с лютив спрей, отбелязва \"Франс прес\". Според следствието целта им е била да откраднат от събралите се ценни вещи. Възможно е те да са замесени и в други аналогични случаи при други събирания на открито.", "date": "2018.12.08", "title": "Поне шестима души загинаха заради блъсканица при паника в италиански клуб"}
{"url": "https://www.dnevnik.bg/bulgaria/2018/12/08/3358722_za_pruv_put_ot_11_g_nasam_se_otpuskat_blizo_30_mlnlv/", "text": "За пръв път от 2008 г. насам през следващата година се отпускат 29.4 милиона лева за ремонти на студентските общежития в страната. Това каза за БТА Яна Вангелова, председател на Националното представителство на студентските съвети към университетите (НПСС) . Всяка година, преди началото на учебните занятия в университетите, студентските общежития и тяхното лошо състояние са обект на дискусии и коментари от обществото, от медиите и студентите, припомнят от НПСС. И отбелязват, че част от студентските общежития в страната не са ремонтирани още от тяхното построяване. Дългата експлоатация и амортизация е довела до това, че голяма част от помещенията в общежитията са негодни за живеене и студентите са принудени да живеят в лоши битови условия. Предстои да се обсъжда в Министерството на образованието и науката тези 29.4 милиона лева за ремонти на кои общежития в страната ще бъдат използвани, каза Вангелова. Тя обясни, че студентските общежития в Шумен са в много лошо състояние и те са \"едни от най-зле изглеждащите сгради на общежития в страната\". Това са общежитията към Шуменския университет, като в недобро състояние са и сградите на общежитията във Варна и в Пловдив. В София лошо е състоянието на 15-и блок на Националната спортна академия, както и на 7-и блок на Медицинския университет. Има студентски общежития в страната, които не са ремонтирани от построяването им преди 50 години, обобщи председателят на НПСС. Тя каза, че в началото на 2018 г. Софийският университет \"Св. Климент Охридски\" е получил целеви средства, с които прави ремонти в студентските общежития. Иначе студентите плащат между 30 и 90 лева в общежитията, но цените зависят от това дали в тях са включени и различни консумативи.В системата на дружеството \"Студентски столове и общежития\" наемът за студентска стая навсякъде е еднакъв, а в общежитията, стопанисвани от университетите, цените са различни. Те зависят от това каква е базата и какви са разходите - има ли монтирани отделни електромери и водомери на всяка стая в общежитията. Затова цените в тези общежития са различни и най-високите са от около 90 и няколко лева, обаче в тях са включени и консумативите и интернета, обясни Вангелова. Тя уточни, че такива са цените в \"чисто новите общежития\" на Пловдивския университет, които са най-новопостроените общежития в страната. \"В тези общежития условията са прекрасни, все едно си в хотел\", коментира още председателят на НПСС. Най-ниските цени за стая в студентските общежития са между 30 и 40 лева, но това е цена само с определен консуматив и след като той се надвиши, студентите доплащат допълнително, каза Вангелова. Допълни, че по-ниски са цените на наемите в общежитията, в които има обща баня и тоалетна на етажа, а не във всяка стая. От Националното представителство на студентските съвети искат да бъде променена и субсидията, която се дава за \"леглоден и храноден\" за общежитията. Вероятно тази субсидия ще бъде увеличена и това е много важно, отбеляза Вангелова. Стипендиите на българските студенти в различните университети у нас са от 70 до 150 лева, каза председателят на НПСС. Предвижда се да има увеличение на стипендиите на студентите от българските диаспори, които учат в български висши училища. Това ще стане чрез промяна на постановление 90 на Министерския съвет и вероятно тези стипендии ще се увеличат от 150 на 200 лева, но тази корекция още не е направена, информира Вангелова. Тя уточни, че след корекция, предложена от НПСС, университетите могат да предоставят стипендии на базата само на успеха на студентите, както и на базата на успеха и дохода. Как ще класират и колко стипендии ще дадат за двата вида възможности зависи от средствата, с които разполагат висшите училища, обясни Яна Вангелова. Тя припомни, че изтече срокът за т.нар. европейски стипендии, които българските студенти получаваха с европейски средства и те вече не се получават. Заради това, че вече не се получават европейски стипендии, но и че отпусканите стипендии на българските студенти не са високи, повечето от тях учат и работят, коментира председателят на НПСС. Вангелова отбеляза, че например, студентите по медицина не могат да работят по време на следването си, защото то е много трудно и трябва да присъстват на лекциите. За останалите студенти в различните специалности е характерно, че повечето от тях учат и работят, защото не могат да се издържат само със стипендията. Особено е трудно на студентите в София, тъй като цените в столицата са по-високи, отбеляза Вангелова. Цитирайки статистиката уточни, че студентите от компютърните специалности в момента, в който проявят някакъв интерес и дори да имат минимален талант в тази област, веднага биват наемани на стаж или на работа, независимо, че може да са във втори или трети курс.", "date": "2018.12.08", "title": "За пръв път от 11 г. насам се отпускат близо 30 млн.лв. за ремонт на студентските общежития"}
{"url": "https://www.dnevnik.bg/sport/2018/12/08/3358715_svetovniiat_boksov_suvet_odobri_provejdaneto_na/", "text": "Световният боксов съвет (WBC) одобри насрочването на реванш на двубоя за световната титла в тежка категория между  Дионтей Уайлдър и Тайсън Фюри . Двубоят между двамата през миналия уикенд завърши наравно след  спорно решение на съдиите . \"Световният боксов съвет проведе гласуване на заседанието на борда и с единодушно решение беше прието да се насрочи реванш между двамата боксьори. Шампионът Дионтей Уайлдър и претендентът Тайсън Фюри направиха един от най-добрите мачове в тежката категория през последните години. Сега феновете имат огромно желание да видят такъв мач отново\", съобщи WBC. Клаузата за реванш присъства в договора между двамата боксьори, а след разрешението от WBC, сега остава щабовете им да се договорят за дата и мяст. \"Искам да поздравя Дионтей Уайлдър и Тайсън Фюри за тяхната страхотна битка на ринга. Те са пример за спортсменство\", каза президентът на Световния боксов съвет Маурицио Сюлейман. Уайлдър е носител на пояса на WBC от януари 2017 г., а в срещата с Фюри проведе осма поредна защита на титлата.", "date": "2018.12.08", "title": "Световният боксов съвет одобри провеждането на реванш Уайлдър – Фюри"}
{"url": "https://www.dnevnik.bg/bulgaria/2018/12/08/3358733_sds_e_sistemna_partiia_ne_e_proekt_obiavi_neiniiat/", "text": "СДС е системна партия, не е проект. С тези думи лидерът на организацията Румен Христов отговори на въпрос, дали не трябва като НДСВ, за СДС да се говори само в минало време. Според него в парламента се усеща липсата на политици от десницата, защото представители от такива партии \"бутали напред промените\". В отговор на въпрос, Румен Христов каза, че симпатизантите на СДС не са били откраднати от други партии, като все още има около половин милион души, които биха гласували за партията, ако тя успее да обедини дясното. Попитан дали допуснатите грешки при приватизацията по времето на Иван Костов са причината за провала на СДС, Христов посочи, че грешки са допуснати, но партията е свършила много други полезни за страната неща. \"Пропагандата беше много силна, бяха очернени знаковите фигури на СДС\", обобщи лидерът на партията. Според лидера на партията за европейските избори догодина трябва да се търси коалиция с \"Демократична България\" и ДСБ. Румен Христов обясни, че по места структурите на СДС могат да се коалират с различни формации, стига да не са БСП и ДПС. Той допълни, че партията е търсена от други формации за общи действия, но все още разговори не са водени. В заключение Румен Христов прогнозира, че ще има предсрочни парламентарни избори.", "date": "2018.12.08", "title": "СДС е системна партия, не е проект, обяви нейният председател"}
{"url": "https://www.dnevnik.bg/zelen/2018/12/08/3358737_evropeiskiiat_energien_sektor_moje_da_bude_napulno/", "text": "Европейският енергиен сектор може да бъде напълно декарбонизиран преди поставените в Парижките споразумения цели за 2050 г. чрез интензивно електрифициране на ключови икономически сектори. Това се посочва във втората част на проучването Eurelectric \"Decarbonisation Pathways\", което е представено от Института за енергиен мениджмънт /EMI/, който е пълноправен член на Eurelectric. От март 2014 г. EMI е представител за България на най-голямата браншова асоциация на електроенергийната индустрия в Европа – Eurelectric, съобщи БТА. Според посочения доклад на Eurelectric ще са необходими по-големи инвестиции във възобновяеми енергийни източници и мрежи, но общите разходи за намаляване на въглеродните емисии ще бъдат по-ниски от очакваното, благодарение на по-конкурентните разходи за възобновяеми енергийни източници (ВЕИ). Втората част от проучването представя конкретни подходи за постигане на индустриалната визия на Eurelectric за пълната декарбонизация на европейския енергиен сектор още преди средата на века, така че да се постигнат целите на Парижката спогодба. Според констатациите от проучването, икономически ефективният път за декарбонизация до 2045 г. ще зависи от четири ключови елемента - на първо място електроснабдяването, базирано на над 80% възобновяеми източници. На следващо място трябва да се постигне диверсификация на източниците на енергия, за да се гарантира надеждността и гъвкавостта на системата. На трето място е нужно да има промяна на ролята на конвенционалното производство, която ще бъде ограничена до осигуряване на резервна енергия, като постепенно ще бъде преустановено. На последно място в доклада на Eurelectric е посочено, че трябва \"зрялост на технологиите за компенсиране на CO2\". Според първата част от доклада \"Decarbonisation Pathways\" са необходими повече инвестиции в енергията от възобновяеми източници и в инфраструктурата, за да се постигне пълна декарбонизация, като едновременно с това се постигне по-голямо търсене на електроенергия, резултат от повишената електрификация. Освен това най-малко 60% от икономиката на ЕС трябва да бъде електрифицирана до 2050 г., за да се достигне 95 на сто намаление на емисиите на парникови газове спрямо 1990 г. Прогнозите са, че са нужни средни годишни инвестиции от 89-111 милиарда евро, за да се декарбонизират енергийният сектор и други сегменти на икономиката на ЕС като транспорт, строителство и промишленост. Ще бъдат необходими също така инвестиции за укрепване на междусистемните връзки на електроенергийната мрежа в цяла Европа и за укрепване на електроразпределителните мрежи. Изследването показва, че въпреки масираното увеличаване на инвестициите, общите разходи за доставките на електроенергия в напълно декарбонизирана система са по-ниски от очакваните поради бързата тенденция за намаляване на разходите на възобновяемите технологии. До 2045 г. цените на електроенергията на едро се очаква да достигнат 70-75 евро на MWh, което е значително по-ниско от другите съществуващи прогнози, като например оценката на Европейската комисия от 105 евро за MWh. Увеличаващият се дял на възобновяемите енергийни източници в електропроизводствения микс на ЕС ще изисква по-голяма гъвкавост на системата и изграждане на междусистемни електропроводи, укрепване и цифровизация на електроразпределителните мрежи, както и увеличаване на мащабите на системите за съхранение на енергия и услугите, свързани с управление на търсенето. Освен това, все още ще е необходим значителен запас от конвенционални резервни мощности за осигуряване на надеждност в по-променливата електроенергийна система. Ускоряването на енергийния преход изисква нови форми на сътрудничество, ускоряване на електрификацията на други сектори и по-активното им ангажиране в балансирането на системата. Освен това, ангажирането на институциите и клиентите е от ключово значение за стимулиране на търсенето и приемане от обществото на нискоемисионни решения. Изследването показва, че всяка европейска страна има свои собствени подходи и инвестиционни изисквания, за да достигне пълна декарбонизация, поради различните си съществуващи електроенергийни миксове и наличните ресурси. Ще бъде необходимо наличието на ключови технологии за преход и целенасочено специално финансиране от ЕС, за да се гарантира справедлив енергиен преход в онези държави-членки, които са изправени пред по-трудно начало. \"С тази скорост и мащаб трансформацията ще изисква безпрецедентно междусекторно сътрудничество, обществено приемане и ангажиране на потребителите\", казва генералният секретар на Eurelectric Кристиан Руби, цитиран от Института за енергиен мениджмънт. \"Трябва също така да обърнем дължимото внимание на различните изходни точки на различните държави-членки и да гарантираме справедлив преход, в който никой регион в Европа не изостава\", добавя още Кристиан Руби.", "date": "2018.12.08", "title": "Европейската енергетика може да бъде напълно декарбонизирана по-рано от планирането, сочи доклад"}
{"url": "https://www.dnevnik.bg/bulgaria/2018/12/08/3358735_kratki_novini_liftove_v_pamporovo_sa_bezplatni_dnes/", "text": "1544 многофамилни жилищни сгради в страната са обновени по Националната програма за енергийна ефективност. По други 220 от общо 2022 сгради със сключени договори за целево финансиране с Българската банка за развитие се изпълняват строително-монтажни работи. Още 224 са на етап обследване, съобщиха о МРРБ. Към 30 ноември 2018 г. най-много са завършените сгради в община Бургас – 197, следват Благоевград със 143 и Хасково със 77. Лифтове в Пампорово са безплатни днес Пампорово открива днес официално сезон зима 2018/2019, съобщи БНР. По традиция на този ден всички лифтове и влекове ще са безплатни. Предвид снежната обстановка ще бъдат отворени 5-6 писти. Зоната \"Мечи чал\" обаче ще бъде пусната по-късно, защо е засегната от природните бедствия тази година и още не е оправена. Всички скиори и бордисти ще могат да се възползват от специалната промо лифт карта за началото на сезона на цена 37 лв. От 22 декември пък в сила ще влязат редовните цени за сезона като за ден лифт картата струва 58 лева.", "date": "2018.12.08", "title": "Кратки новини: По програмата за енергийна ефективност са обновени 1544 сгради"}
{"url": "https://www.dnevnik.bg/kultura/2018/12/08/3349994_otkus_ot_hrana_zdrave_i_shtastie_na_opra_uinfri/", "text": "Прекрасна готварска книга с над 100 здравословни рецепти. Откакто се помня, винаги съм искала да споделям нещата, които правят живота по-хубав. Опра Уинфри Опра Уинфри никога не е крила, че е имала проблеми с храната. За нея тя е била както източник на удоволствие и утеха, така и причина за дългогодишна борба с наднорменото тегло. В \"Храна, здраве и щастие\" Опра споделя рецептите, благодарение на които вече истински се наслаждава на храната. Представените в книгата ястия са разработени в екип с любимите професионални готвачи на Опра. Бележките й към тях превръщат изданието в личен подарък за милионите й почитатели. Една от най-влиятелните и обичани жени в света ни допуска в живота си зад кулисите – и в кухнята си, – като освен изпитани рецепти, споделя спомени и истории за дългия си път към здравето и щастието. Вкусни, здравословни и лесни за приготвяне – това са ястията, които Опра обича да приготвя у дома и да споделя с близки и приятели. Тук ще намерите семпли класически рецепти за задушено пиле и чили с пуешко, свежи предложения за паста \"Примавера\" и ягодово сорбе, както и много други неустоими ястия. Всички те отразяват философията на Опра за храната: \"Когато се храните съзнателно и разумно, вие подхранвате тялото и духа си. А това прави живота още по-вкусен!\". Като допълнителен бонус, към всяка рецепта са предложени хранителните й стойности и количеството калории и смарт точки, за да се улесни изграждането и поддържането на здравословни хранителни навици. Превод Снежана Милева  ЛАЗАНЯ С ПУЕШКО Мислех, че съм приключила с лазанята, но когато за първи път опитах това ястие, бях зашеметена! Погледнах към чинията и казах: \"Как така не съм знаела за теб?!\". Най-важното тук е да купите или наистина висококачествена пуешка кайма без тлъстини, или пуешки гърди, почистени от костите и кожата, и сами да ги смелите с няколко натискания на копчето на кухненския робот. ПРОДУКТИ За соса 350 г кайма от пуешки гърди без тлъстини 2 ч. л. гранулиран чесън 2 ч. л. гранулиран лук ½ ч. л. млени семена резене 3 с. л. ситно накълцан пресен магданоз 1½ с. л. ситно накълцан пресен босилек 2 ч. л. сол ¾ ч. л. прясно смлян черен пипер 2 ч. л. зехтин екстра върджин 1 глава лук, ситно нарязана 1½ с. л. накълцан пресен чесън ⅓ чаша сухо бяло вино 2 консерви (по 800 г) цели домати, със сока Щипка сода бикарбонат (по желание) \"Кори\" за лазаня 2 големи тиквички 1 бяла или жълта ряпа, или глава целина, обелена 1 голям тънък патладжан, обелен по желание 225 г моцарела, нискомаслена, настъргана НАЧИН НА ПРИГОТВЯНЕ Приготвяне на соса: Сложете пуешкото в голяма купа. Добавете гранулираните чесън и лук, резенето, магданоза, босилека, солта и черния пипер и омесете добре. Загрейте 1 ч. л. от зехтина в голяма тенджера на умерено слаб огън. Добавете лука и гответе около 5 минути, докато омекне, без да се препържва. Сложете чесъна и оставете да пусне аромата си за 1 минута. Прехвърлете чесъна и лука в купа, усилете котлона на средно висока степен, добавете останалата 1 ч. л. зехтин и каймата с подправките, като я раздробите с дървена лъжица. Гответе 10 минути или до готовност. Сипете виното и оставете да се изпари за около 3 минути. Върнете лука и чесъна в тенджерата, разкъсайте с ръце доматите и ги добавете. Когато сосът започне да завира, намалете огъня на умерен към слаб и оставете да къкри 1 час. Опитайте на вкус и добавете още сол и/или черен пипер, ако е нужно. Ако сосът е малко кисел, вместо да добавяте захар, неутрализирайте киселинността с щипка сода. Приготвяне на лазанята и печене: Загрейте фурната на 175°С. С ренде тип мандолина (стр. 218) нарежете зеленчуците на тънки филийки. Разнесете тънък слой от соса (около ⅕) на дъното на тавата. Поръсете с ⅕ от настърганата моцарела. Отгоре подредете половината филийки тиквички. Продължете, като направите още 4 реда сос, сирене и зеленчуци и завършите с тиквички, сос и моцарела. Сложете лазанята във фурната и печете 45 минути до 1 час, докато зеленчуците са готови. Включете грила на фурната. Извадете тавата и отцедете в мивката излишната течност (за разлика от традиционните кори за лазаня, зеленчуковите пускат много течност). Поставете тавата под грила и печете около 5 минути, докато моцарелата се запече. Извадете лазанята от фурната, оставете 10 минути да поизстине, разрежете и сервирайте. ВРЕМЕ ЗА ПОДГОТОВКА: 1 ЧАС ВРЕМЕ ЗА ГОТВЕНЕ: 1 ЧАС ПОРЦИИ: 6 СМАРТ ТОЧКИ: 5 НА ПОРЦИЯ КАЛОРИИ: 261 НА ПОРЦИЯ", "date": "2018.12.08", "title": "Откъс от \"Храна, здраве и щастие\" на Опра Уинфри"}
{"url": "https://www.dnevnik.bg/sviat/2018/12/08/3358594_izkustveniiat_intelekt_na_gugul_se_nauchi_da_igrae/", "text": "Компанията на \"Гугъл\" \"ДийпМайнд\" е разработила нов изкуствен интелект на име AlphaZero, който превъзхожда предишният експеримент  AlphaGo , който влезе в новините през 2016 г., когато безапелационно победи световния шампион по японската игра \"го\". AlphaZero (\"АлфаЗиро\") е надминала досегашните постижения –той е успя да се научи сам да играе шах, го и японския шах шоги само за три дни, без никаква човешка намеса. Научната статия за експеримента бе публикувана в журнала Science и цитирана от ArsTechnica.\"Започвайки от абсолютно произволна игра, AlphaZero постепенно се научава как изглежда една добра игра и прави собствени оценки за играта\", коментира Демис Хасабис, изпълнителният директор на  \"ДийпМайнд\" . Шахът дълго време се смяташе за идеално опитно поле за развитието на изкуствения интелект. Първата програма за игра на шах е написана през петдесетте години в лабораторията \"Лос Аламос\", а в края на шестдесетте години Ричард Д. Грийнблат създава програмата Mac Hack IV – първата, която се включва в турнири и побеждава човек. През 1997 г. компютърът \"ДийпБлу\" на Ай Би Ем побеждава Гари Каспаров, а сега Каспаров твърди, че всеки смартфон е по-мощен от някогашния му съперник. Това кара изследователите да се обърнат към японската го, която е на повече от 2500 години и е много по-сложна от шаха. След като през 2016 г. AlphaGo победи действащия световен шампион, сегашната версия се научи сама да играе играта за три дни и победи AlphaGo сто пъти. Единственото човешко действие е било да се захрани изкуствения интелект с основните правила.", "date": "2018.12.08", "title": "Изкуственият интелект на \"Гугъл\" се научи да играе шах, го и шоги сам за три дни"}
{"url": "https://www.dnevnik.bg/bulgaria/2018/12/08/3358741_makedoniia_niama_da_vleze_v_es_dokato_ima_oburnat/", "text": "Вицепремиерът и министър на отбраната Красимир Каракачанов, посъветва премиера на Македония Зоран Заев да не злоупотребява с темата за македонския език, за да не се прости страната му с възможността за членство в ЕС и НАТО, съобщи пресцентърът на ВМРО. Реакцията му е по повод изказване на Зоран Заев пред парламента на Македония, в което посочва, че договорът с Гърция, известен като Преспанския договор, дава идентификация за наличието на македонски език и никой няма право да противоречи на това. В официалната позиция ВМРО – Българско национално движение Красимир Каракачанов подчертава, че прочитът на един междудържавен договор може да е само и единствено на основата на правата и задълженията, които той поражда. \"В случая документът не поражда приписваните изкуствено от Заев права, а именно македонският език, който е непризнат от никого като официален език, да бъде считан за законен такъв на територията на цялата Северна Македония\", е мнението на вицепремиера. Каракачанов допълва, че Заев утре може да поиска използваният, напълно идентичен български диалект да бъде изучаван като официален чужд език и у нас, което е недопустимо и провокация. Той посочва, че работата на българо-македонската комисия по исторически въпроси върви в посока, която не е в полза на историческата истина, като македонските представители в нея искат да \"валидизират фалшива историческа версия\". Лидерът на ВМРО се възмущава, че година и половина след подписването на Договора за добросъседство между България и Македония в македонските учебници има посегателството към притчата за Хан Кубрат и снопа пръчки, Цар Самуил, Братя Миладинови и т.н, \"към които пък се предявяват претенции за историческа принадлежност\". \"Македонските земи са български и това е исторически факт. От Освобождението до 1944 г. за тях се водят неспирни битки на всички фронтове – дипломатически и военни, именно защото това са доказано български територии. Конспирациите на Коминтерна окончателно ги разделят от нашето землище, като оставят един народ на територията на две държави. Внимателният прочит на Балканската история сочи точно това\", казва Красимир Каракачанов. \"Няма да приема хора с неясни възгледи и с обърнат прочит на историята да се промъкнат в НАТО и ЕС, на гърба и за сметка на България и историческата справедливост, още по-малко, внедрявайки задкулисно македонския език\", допълва той. Каракачанов се заканва, че ако дори един неистинен исторически факт бъде допуснат и дори един исторически факт бъде подменен, ще поиска България да не подкрепя кандидатурата на Македония за НАТО и ЕС. В заключение Красимир Каракачанов казва, че в качеството на председател на ВМРО – БНД и заместник министър-председател по обществен ред и сигурност ще поиска, ако Комисията не излезе с ясно и категорично становище, че историята на днешна Македония е обща с тази на Република България до 1944 г., да бъде изготвен Анекс към Договора за добросъседство, в който официалните власти от другата страна на границата да признаят това. Ако откажат – няма да получат нашата подкрепа за НАТО и ЕС. Компромиси с историята няма да допусна!\", завършва той.", "date": "2018.12.08", "title": "Македония няма да влезе в ЕС, докато има обърнат прочит на историята, заяви Каракачанов"}
{"url": "https://www.dnevnik.bg/sport/2018/12/08/3358732_guardiola_kazaha_mi_che_niama_da_ni_izhvurliat_ot/", "text": "Мениджърът на \"Манчестър сити\" Пеп Гуардиола изрази увереност, че клубът няма да бъде санкциониран от Европейската футболна асоациация (УЕФА) с  изхвърляне от евротурнирите . Преди двубоя с \"Челси\" от 16-ия кръг във Висшата лига, каталунецът беше помолен да говори и по тази тема. В началото на седмицата \"Скай спортс\" и \"Дейли телеграф\" съобщиха, че \"гражданите\" могат да бъдат извадени от следващото издание на Шампионската лига. Причината е нарушаването на правилата за финансов феърплей, като британските медии се позовават на  разкритията на Football Leaks . \"Няма да бъдем извадени от евротурнирите. Така мисля, защото моят президент и изпълнителният директор на клуба ми обясниха ситуацията и аз им вярвам\", каза Гуардиола. Мениджърът все пак уточни, че ако \"Сити\" получи санкция клубът ще се съобрази с нея. Преди три седмици от европейската футболна централа  обявиха готовност да отворят наново стари случаи  за нарушаване на финансовия феърплей, ако се появят нови доказателства. Подобна санкция беше  наложена през март 2016 г. на \"Галатасарай\" . Тогава турският клуб беше изваден от евротурнирите за една година. По информация на германското списание Der Spiegel, което периодично публикува разкритията на Football Leaks, \"Манчестър сити\" е нарушил финансовия феърплей със 188 милиона евро през 2014 г. Собственикът на клуба шейх Мансур е обвинен, че покрива загубите със \"счетоводни хватки\". Твърди се, че \"гражданите\" заобикалят финансовия феърплей с изкуствено завишени спонсорски сделки със свързани и приближени до собствениците компании.", "date": "2018.12.08", "title": "Гуардиола: Казаха ми, че няма да ни изхвърлят от Европа"}
{"url": "https://www.dnevnik.bg/sviat/2018/12/08/3358738_iranskiiat_prezident_nareche_sankciite_na_sasht/", "text": "Иранският президент Хасан Рохани окачестви изтеглянето на САЩ от иранското ядрено споразумение и повторното налагане на санкции като икономически тероризъм, предаде Ройтерс, цитирана от БТА.  Освен това Рохани предупреди, че ако наложените санкции отслабят способността на Иран да се справя с тях, към Запада ще се насочи \"потоп\" от наркотици, бежанци и атентати.  \"Предупреждавам тези, които налагат санкции, че ако бъде засегната способността на Иран да се бори с наркотиците и тероризма, няма да бъдете в безопасност от потоп от наркотици, бежанци, бомби и тероризъм\", подчерта президентът в реч по иранската държавна телевизия. Рохани призова страните от региона към сътрудничество в борбата с тероризма, предаде ТАСС, цитирайки телевизия \"Маядин\". \"Страните, които ни бойкотират, трябва да знаят, че действията им няма да окажат никакво влияние на способността ни да се борим с тероризма\", подчерта той. ", "date": "2018.12.08", "title": "Иранският президент нарече санкциите на САЩ икономически тероризъм"}
{"url": "https://www.dnevnik.bg/politika/2018/12/08/3358740_borisov_pozdravi_stanishev_za_preizbiraneto_mu_kato/", "text": "Лидерът на ГЕРБ и премиер Бойко Борисов поздрави Сергей Станишев за преизбирането му за президент на Партията на европейските социалисти (ПЕС), съобщиха от офиса на Станишев. В петък в Лисабон  Станишев бе избран за трети мандат начело на формацията . \"Избирайки ви за трети пореден път за свой лидер, социалистите в Европа ясно показаха каква е оценката им за свършената от вас работа. Твърдо вяварвам, че.демокрацията е най-голямото благо на съвременното ни общество, а неделима част от демократичния процес е опозицията. Вашата роля на колектив към властимащите носи големи отговорности и аз съм уверен, че вашият безценен опит ще бъде истински компас за всички европейски социалисти. Радостен съм, че българин е председател на второто най-голямо политическо семейство в Европа. Пожелавам ви здраве и успех в третия Ви последователен мандат като председател на ПЕС. Продължавайте да давате поводи за гордост на България\", се посочва в поздравителния адрес.", "date": "2018.12.08", "title": "Борисов поздрави Станишев за преизбирането му за лидер на европейските социалисти"}
{"url": "https://www.dnevnik.bg/sviat/2018/12/08/3358744_trump_e_na_krachka_ot_povdigane_na_obvinenie_che_e/", "text": "Американското министерство на правосъдието съобщи вчера, че президентът на САЩ Доналд Тръмп е разпоредил изплащане на незаконни възнаграждения, за да купи мълчанието на две жени, чиито твърдения за извънбрачни връзки са заплашили неговата предизборна кампания, предаде \"Асошиейтед прес\", цитирана от БТА. Агенцията отбелязва, че за първи път прокурори свързват Тръмп с федерално престъпление. В документ, внесен в съда, прокурорите казват, че бившият адвокат и посредник на Тръмп Майкъл Коен е уредил тайни плащания в разгара на кампанията през 2016 г. \"в съответствие с и под ръководството\" на Тръмп. Внасянето на този документ в съда е на крачка от обвинение срещу президента, че е извършил престъпление. Дали президентът може да бъде даден под съд, е въпрос на правен спор. Във внесения вчера документ няма неяснота дали прокурорите вярват, че действието на Коен е престъпно и дали Тръмп е бил замесен. Това е забележително разкритие, с потенциални политически и правни усложнения за президент, който е обект на разследвания, отбелязва АП. Тези плащания вероятно ще станат повод за демократите в Камарата на представителите да започнат разследване срещу президента догодина. Не е ясно дали Тръмп е изправен пред правна заплаха заради ролята си. Федералният закон гласи, че всяко плащане, направено \"с цел оказване на влияние\" върху избори, трябва да бъде отразено във финансовите документи за кампанията. Документът, внесен в петък, показва, че тези плащания са били направени, за да се помогне политически на Тръмп. През август Коен се призна за виновен по осем обвинения, между които за нарушаване на финансовите правила в предизборна кампания. Той даде информация за незаконна операция за потулване на истории за секс и даване на пари срещу мълчание на порно звездата Сторми Даниълс и на бившия модел на \"Плейбой\" Карън Макдугъл. Двете жени твърдяха, че са били в интимни отношения с Тръмп. Тръмп отрече да е имал връзки с тях. През април той отрече да е знаел нещо за плащанията, направени от Коен, макар че обясненията на президента и на адвоката му Руди Джулиани се променяхаeмногократно оттогава. След петъчното внасяне на документа в съда, Тръмп написа в Туитър: Това напълно оневинява президента. Благодаря!\". През 2011 г. бившият сенатор Джон Едуардс, който се бореше за номинацията на Демократическата партия на президентските избори през 2008 г., беше обвинен във връзка с плащания, направени от негово име от богат дарител на кампанията, за да бъде затворена устата на любовницата на Едуардс. Прокуратурата заяви тогава, че това е било незаконно съдействие за кампанията. Едуардс твърдеше, че плащанията били направени, за да не научи жена му за извънбрачната му връзка, а не в интерес на кампанията му, затова не били политически мотивирани. Съдебно жури оправда през 2012 г. демократа от Северна Каролина по едно от обвиненията, а по останалите не може да стигне до решение. Министерството на правосъдието не върна делото за ново разглеждане.", "date": "2018.12.08", "title": "Тръмп е на крачка от повдигане на обвинение, че е извършил престъпление"}
{"url": "https://www.dnevnik.bg/kultura/2018/12/08/3358119_otkus_ot_sveti_vulk_na_elena_aleksieva/", "text": "Една нощ от влака насред полето слиза самотен пътник. Вместо да стигне до морето, закъдето е тръгнал, той се озовава в нелегален рудник. В него учени-въглищари рамо до рамо с жителите на цял подземен град търсят въглища. Тук той среща своя другар, ученик и предател Колимечков. Докато копаят, земните недра са разтърсени от взрив. Пътникът и Колимечков тръгват да търсят срутването и неочаквано попадат на пищна циганска сватба в изоставените галерии. Един рудник, едно застаряващо село и една пропаднала църква - три кита, понесли оная мракобесна и шеметна смесица, която представлява сегашна България. През нея върви човек, непроницаем и странен, след когото нищо не е вече същото. Кой е той? Някой нов Исус, дошъл в земята на живите, за да ги промени в тяхната неизменност? Или просто избягал луд, помъкнал със себе си своята лудница? Елена Алексиева е писател и драматург, автор на дванайсет книги, сред които романите \"Нобелистът\" и \"Рицарят, дяволът, смъртта\", сборниците с разкази \"Читателска група 31\", \"Кой\" и \"Синдикатът на домашните любимци\", \"Приказките на господин Кабода\" и др. Носител е на литературната награда \"Хеликон\" и на \"Аскеер\" и \"Икар\" за съвременна българска драматургия. Бойко Ламбовски: За разлика от повечето нашумели напоследък белетристични произведения, романът на Елена Алексиева е изцяло на съвременна тема, а знаем колко трудно се постига тя, когато липсва дистанцията на времето. \"Свети Вълк\" е сред редките щастливи изключения. Не само защото като белетрист тя притежава забележителни качества. Алексиева и сред малцината днешни писатели, у които оригиналната дарба е в щастлива хармония с модерна литературна ерудиция. Покрай всичко останало тя притежава както умението да води повествователния наратив интересно и увлекателно, така и да надниква с безстрашен поглед в дълбоките метафизични пластове на човешкото съществование. При това прави тези неща с изключително внимание и към детайла наоколо, и към богатствата на писаната реч в различните ѝ психологически и диалектни измерения. Тези си възможности Алексиева не само демонстрира отново в настоящия си ръкопис \"Свети Вълк\", но ги довежда до още по-магнетична белетристична симбиоза. Светлозар Желев: Това е роман-лабиринт. Водовъртеж, който те всмуква и отнася, без да остави на читателя възможност да избяга. Шеметен бяг, лудо препускане, вълчи вой – и паноптикум от блестящи образи.... Или просто: Елена Алексиева в най-зрялата си, завършена, стилистично изградена, езиково и психологически плътна и монолитна, експериментална и екстраординерна творба. Книга, която трябва да достигне до колкото може повече читатели. Гордост за всяка национална литература. Светлините в купето бяха изгаснали. От радиатора под прозореца вече не лъхаше топлина. На пътника това не му пречеше. Свикнал беше на студено. Ако стиснеше зъби и се заслушаше, можеше да чуе морето. Сега то също беше мрак и се плискаше кротко в своя гроб, който самò си беше издълбало. След малко отвън се зададе светлина. Тя чезнеше и плахо се появяваше пак, движеше се на подскоци. После вратата на купето се плъзна и светлината нахлу при пътника, неканена и нахална като куче. – Рекох да видя как сте – каза човекът, който я носеше и уж неволно я хвърли право в лицето му. После неволно освети и себе си. Той беше кондуктор с униформа и фенер. Лицето му беше старо от нощните влакове. Тялото му – голямо и безплътно. В него имаше болест и смърт, но човекът не им обръщаше внимание. Пътникът неволно вдигна ръка, за да се предпази от светлината, и кондукторът я отмести. – Един час почивка – рече кондукторът. – Защо? – Четири часът е, мой човек. Връщаме часовника с един час назад, сиреч три. Има заповед за едночасов престой, докато пак стане четири. Иначе разписанието се обърква и току-виж станала някоя катастрофа. – Защо – попита пак пътникът, друго не му хрумваше. – Защо, защо... За две по сто. Нали ти казвам, заповед. Не го мърдам аз времето, началството решава. Все ще изтраем някак един час, не е цяла вечност. Ти закъде си? – За морето. – Има още път до морето – ухили се кондукторът. – Що не легнеш да поспиш? Ще ти донеса одеяло. – Тъмно е. – Няма начин. Никакво осветление и отопление по време на престой. Разпореждане на началството. За икономии. Иначе ще ни удържат от заплатите. – Не искам одеяло – каза пътникът. – Ако щеш. Аз съм през два вагона, ако ти трябва нещо, свиркай. И без това си сам в целия влак. Да ни пита някой за какво се бъхтаме. С тоя едночасов престой никой не ще да пътува с нас. Не че иначе са се изпотрепали, де. Аз догодина излизам в пенсия, така че не ми пука. Направо да ни закриват и да пращат влаковете за старо желязо. Сега народът все по рейсовете се вози. Разглезиха се. То и народ не остана. Пътникът мълчеше. Кондукторът ската надеждата си да завърже разговор за по-добри времена. Въпреки това пътникът му се стори неблагодарен. Понеже беше добър човек, реши да му даде един последен шанс. – Вестник да имаш? Пътникът поклати глава. Видя му се странно да има вестник, когато нямаше нищо. – Хубаво. Не ти се говори. Хайде, аз ще вървя. Пък ако размислиш... – Къде е нужникът? – Къде да е – засмя се кондукторът и светлината подскочи в ръката му като жива. – Там, където си е бил винаги. В края на вагона. Ако имаш нужда, да дойда да ти светя? Пътникът се взря в светлината. Когато не стреляше в лицето му, изглеждаше безопасна. Дощя му се да отвори уста и тя да влезе вътре. Сигурно беше топла и хранителна, като супа. – Битието определя съзнанието – рече той. – Ако няма битие, възможно ли е да има съзнание? Според мен бит и битие не е едно и също. Кондукторът го погледна и лицето му остаря още повече. – Нали ти казах, на мен ми е все тая. Тя, моята, е изпята. Жена ми умря миналото лято. А беше пет години по-млада от мене. Виках си: ще ме надживее. Като я погребах, пералнята не знаех откъде се пуска. Едни яйца не можех да си опържа. Тя ми беше и битието, и съзнанието. Е, после се научих, де. И каква полза? Не ми стана по-леко. Тогава разбрах, че освен битие и съзнание, има и любов. А ти по каква нужда? Голяма или малка? Пътникът се замисли. – Още не съм се определил. – Не че ми влиза в работата, но да знаеш, че може само по малка. По голяма е разрешено по време на движение. При престой правилникът забранява. То и не е редно, де. Замърсява се релсовият път. Току-виж после станала някоя авария. – А при движение не се ли замърсява? Кондукторът почваше да губи търпение. Стана му жал за себе си - че се беше доверил на такъв опак човек, беше му разправил съдбата си, като че ли чуждият може да ти влезе в положението. Но ако не чуждият, тогава кой, зачуди се кондукторът. И въпреки това се ожесточи. - Аз ти казвам какъв е правилникът, пък ти както щеш. Обаче хвана ли те в нарушение, ще се глобяваме. Имам право дори акт да ти съставя. Като ти се сере, излез навън и сери. Свят голям. В тая тъмница никой няма да те гледа. Пътникът се опита да си представи покойната жена на кондуктора. Тя беше пълничка и миловидна, с пустия, леко учуден поглед на кърмачка, от която животът изтича под формата на хранителни вещества. Беше хранила своя мъж до последно, а когато нямаше какво повече да му даде, легна и умря съвсем смирено, стараейки се да не му създава излишни притеснения. Кондукторът дълги години си беше мислил, че вече съвсем не я обича така, както на младини. По едно време даже му беше по-приятно по цяла седмица да кръстосва нагоре-надолу с влаковете, отколкото да се прибира у дома. После разбра, че не е бил прав, но беше късно. Кондукторът изобщо не беше висок, обаче жена му пък беше съвсем нисичка. Сега тя навсякъде вървеше след него, криеше се зад гърба му и от време на време щастливо опираше чело до рамото му, но той не я усещаше. Беше му мъчно и самотно без нея, а на женичката тъкмо затова й беше леко и весело. В известен смисъл тя дори се радваше, че е умряла и че мъжът й толкова страда за нея. Знаеше, че скоро ще му мине, можеше дори съвсем да я забрави и да се прежени, но засега така й беше добре. Иззад рамото на кондуктора полъхна хлад и той си каза, че ако постои още малко тук, на сутринта вратът му със сигурност ще се е схванал, а може и старата дископатия да се обади. Обърна се да види кой от прозорците в коридора е останал отворен и дори се канеше да сгълчи пътника, но прозорците до един бяха затворени. След малко в неотопления влак щеше да бъде по-студено, отколкото беше навън. Той порови още малко в душата си, но не намери други теми за разговор. – Аз съм през два вагона – рече тежко и примирено, сякаш се сбогуваше завинаги. После се обърна с все фенера си и светлината побягна пред него, мотаейки се в краката му, безгрижна и глупава като дете. Пътникът изчака да чуе щракването на вратата в далечния край на коридора. Преброи до седемдесет и осем, стана и тръгна по стъпките на кондуктора, но не натам, накъдето беше отишъл, а откъдето беше дошъл. Той скочи от последното стъпало и чакъленото легло на релсите изхрущя под краката му. Те лежаха, притиснати под тежестта на влака, и сега, когато пътникът беше слязъл от него, може би съвсем мъничко им беше олекнало. Той не смяташе, че е направил нещо добро. Напрегна се пак да чуе морето. Стори му се, че няма как да не е наблизо. Кондукторът, този отчаян човек, трябва да го беше излъгал.", "date": "2018.12.08", "title": "Откъс от \"Свети Вълк\" на Елена Алексиева"}
{"url": "https://www.dnevnik.bg/sviat/2018/12/08/3358734_frans_timermans_kraino_vreme_e_bulgariia_da_bude/", "text": "Зам.-председателят на комисията \"Юнкер\" Франс Тимерманс, който ще бъде кандидат на Партията на европейските социалисти (ПЕС) за председател на Европейската комисия (ЕК) след изборите догодина, смята, че е крайно време България да бъде приета в Шенген, тъй като е свършила страхотна работа и е изпълнила всички условия. Според него приемането на страната ни в пространството не трябва да се обвързва с други теми. \"Щастлив съм да кажа, че България е напълно готова за Шенген\", каза Тимерманс пред български медии в Лисабон, където се провежда конгрес на ПЕС. Той каза още, че решението за приемането на България в Шенген не зависи от ЕК, а от Съвета на Европейския съюз (ЕС) и той няма да спре да настоява то да стане факт. Другата седмица лидерът на ПЕС Сергей Станишев очаква Европейският парламент (ЕП) да гласува негов доклад за приемането на България и Румъния в Шенген не само по въздух и вода, но и по сухопътните граници. Тимерманс каза още, че най-голямото предизвикателство на социалистите в Европа е да върнат надеждата на хората, че ЕС може да е справедлив.", "date": "2018.12.08", "title": "Франс Тимерманс: Крайно време е България да бъде приета в Шенген"}
{"url": "https://www.dnevnik.bg/sport/2018/12/08/3358747_afganistanskiiat_fen_na_mesi_s_nailonova_flanelka_e/", "text": "Преди две години момче от Афганистан с  \"фланелка\" на Лионел Меси направена от найлонова торбичка  се превърна в интернет сензация. Петгодишният тогава Муртаза Ахмади, който беше заснет да играе футбол по улиците с импровизирана екипировка, по-късно се срещна със своя идол и получи подаръци от Меси. Две години по-късно светът отново говори за Муртаза, след като талибани заплашват семейството му. Това разказа майката на момчето Шафика пред \"Франс прес\". \"Местни талибани ни се обаждат и казват: Вие станахте богати, дайте ни парите, които ви даде Меси. В противен случай ще вземем сина ви\", разказа Шафика пред \"Франс прес\". Шафика разказва още, че докато са били в Газни, тя е прикривала лицето на Муртаза с шал, за да не бъде разпознат по улиците и предаден на талибаните. Семейството живееше в провинция Газни, но наскоро е принудена да напусне дома си. Причината са постоянните набези на талибаните. През миналия месец, след като чуват стрелба край дома им посред нощ семейството напуска дома си. От тогава семейството живее в Кабул. В момента Муртаза е заедно с майка си и брат си, докато баща му Ариф е останал в Ягори, където работи като фермер. Обединените нации съобщиха, че над 4000 семейства в провинция Газни са напуснали домовете си в последните седмици заради набези на талибаните. Свидетели описват ситуацията като \"абсолютен ужас\". Стотици цивилни, войници и бунтовници са убити в битки.", "date": "2018.12.08", "title": "Афганистанският фен на Меси с \"найлонова фланелка\" е прогонен от дома си от талибани"}
{"url": "https://www.dnevnik.bg/sviat/2018/12/08/3358751_policiiata_v_parij_zadurja_127_dushi_oshte_v_nachaloto/", "text": "Полицията използва сълзотворен газ в центъра на Париж срещу протестиращи \"жълти жилетки\", които влязоха в сблъсъци със силите на реда, предаде \"Ройтерс\", цитиран от БТА. Говорител на полицията каза пред репортери, че на Шанз-Елизе са се събрали около 1500 протестиращи. Властите съобщиха, че 127 души са били задържани, след като полицията открила у тях чукове, бейзболни бухалки и метални топки за петанк. Демонстранти, развяващи френски знамена, облечени със символичните светлоотразителни жълти жилетки, се събраха днес, още преди разсъмване, край Триумфалната арка, която беше повредена при безредиците миналата седмица, предаде Асошиейтед прес. Други се подреждаха, за може дрехите и багажът им да бъдат претърсени от полицаи. Групи от протестиращи, разгневени от президента Еманюел Макрон и високите данъци, се опитаха да стигнат днес до президентския дворец, заобиколени от голям брой полицаи, за да не се допуснат изблици на насилие след най-големите бунтове в Париж от десетилетия, предаде АП. В социалните мрежи се появиха призиви за сваляне на президента Еманюел Макрон, станал изключително непопулярен и редовно обвиняван от недоволните, че е \"президент на богатите\", предаде \"Франс прес\". Арести и в Брюксел Протестите, който през миналата седмица се пренесоха от Франция и в Белгия, станаха причина днес полицията в Брюксел да задържи около 50 \"жълти жилетки\" като предохранителна мярка. Местните власти очакваха около 12.00 ч. българско време да започне протест край сградите на институциите на ЕС в белгийската столица. Полицията е спряла първите задържани в Европейския квартал и край основните железопътни гари в града. В района, където се очакват проявите, се наблюдава повишено полицейско присъствие, но засега обстановката изглежда спокойна. Местни медии съобщават, че \"жълти жилетки\" са блокирали движението по магистрала на границата с Франция. Протестиращите пропускат много бавно леки автомобили, но не позволяват преминаване на камиони. Миналата седмица при протест на около 500 \"жълти жилетки\" в Брюксел станаха сблъсъци със силите на реда, бяха опожарени два полицейски автомобила. Властите съобщиха, че са установили няколко десетки виновници за размириците и повечето от тях вече са лишени от свобода.", "date": "2018.12.08", "title": "Полицията в Париж задържа 127 души още в началото на днешните протести"}
{"url": "https://www.dnevnik.bg/sport/2018/12/08/3358753_shifrin_specheli_vtori_poreden_start_v_super-g/", "text": "Носителката на големия кристален глобус в  алпийските ски  за последните два сезона Микаела Шифрин спечели старта от супер-Г в швейцарския курорт Сен Мориц. Американката триумфира за втори пореден старт в скоростната дисциплина, след като само преди шест дни победи и в Лейк Луис. Шифрин е първата американка след Линдзи Вон, която печели първите два старта в супер-Г за сезона. Кралицата на скоростта, която в момента лекува контузия, има три победи в супер-Г в швейцарския курорт. Шифрин записа 1:11.30 минути на пистата Енгиадина, като изпревари с 28 стотни Лара Гут и с 42 Тина Вайратер. В топ 10 влязоха още Рагнхилд Мовинкел, Мишел Гизин, Мишел-Мари Ганьон, Йоана Хелен, Виктория Ребенсбург, Никол Шмидхофер и Щефани Вениер. През миналия уикенд  Шифрин влезе в историята на алпийските ски , като първият скиор изобщо с победа във всяка една от шестте дисциплини, които се провеждат в момента – спускане, супер-Г, гигантски слалом, слалом, паралелен слалом и комбинация. Много опитни скиорки не успяха да завършат на швейцарската писта на над 2500 метра надморска височина. Теса Уорли избра да не стартира, докато до финала не стигнаха Федерика Бриньоне, Ана Файт, Надя Фанкини и други. Най-тежко беше падането на Бриньоне, която кръстоса ските си след един от скоковете, но се отърва без сериозни контузии. Победата е 47-а за Шифрин в Световната купа, като 23-годишната американка записва и 67-и подиум в своята кариера. Тя триумфира за четвърти път от началото на сезона. Шифрин спечели слаломите в Леви и Килингтън и след това в супергиганатските слаломи в Лейк Луис и Сен Мориц. Шифрин води в класирането в дисциплината с 200 точки, а втора след нея е Мовинкел със 130. Лара Гут направи скок с пет позиции до третото място, като има 112 точки след първите два старта. В класирането за Големия кристален глобус Шифрин увеличи още повече преднината си. Тя има 589 точки, а втората Гизин е с едва 296. В неделя предстои нов старт при дамите, който е паралелен слалом в Сен Мориц.", "date": "2018.12.08", "title": "Шифрин спечели втори пореден старт в супер-Г"}
{"url": "https://www.dnevnik.bg/sviat/2018/12/08/3358770_putin_poiska_usuvurshenstvane_na_voennoto/", "text": "Руският президент Владимир Путин смята, че военното сътрудничество с Израел трябва да се подобрява, предаде ТАСС, като цитира телефонен разговор на президента с израелския премиер Бенямин Нетаняху. \"При обсъждането на ситуацията в Сирия Владимир Путин подчерта необходимостта от усъвършенстване на руско-израелското военно сътрудничество. Подчертано беше, че скоро предстоят контакти между експерти от министерствата на отбраната на двете страни в рамките на съвместна работна група\", съобщи пресслужбата на Кремъл. Нетаняху информира руския президент за подробностите по предприетата от Израел операция по линията, разделяща Израел и Ливан. В отговор Путин заяви, че е важно да се спазва строго резолюция 1701 на Съвета за сигурност на ООН, при координираща роля на Временните сили на ООН в Ливан. Разговорът между двамата лидери беше по инициатива на израелската страна. Путин и Нетаняху се споразумяха да работят за подготовка на нова лична среща.", "date": "2018.12.08", "title": "Путин поиска усъвършенстване на военното сътрудничество с Израел"}
{"url": "https://www.dnevnik.bg/sport/2018/12/08/3358784_fotogaleriia_fenskite_strasti_predi_finala_rivur_-/", "text": "Хиляди фенове на \"Ривър плейт\" и \"Бока хуниорс\" окупираха Мадрид в часовете преди финала реванш от Копа либертадорес между двата тима. Двубоят е в неделя вечер на  .", "date": "2018.12.08", "title": "Фотогалерия: Фенските страсти преди финала \"Ривър\" - \"Бока хуниорс\""}
{"url": "https://www.dnevnik.bg/sport/2018/12/08/3358854_dortmund_zapazi_predninata_si_pred_baiern_sled_uspeh_v/", "text": "Борусия\" (Дортмунд) продължи силното си представяне от началото на сезона с успех в голямото дерби на област Рур. Жълто-черните спечелиха с 2:1 гостуването си на \"Шалке\" в мач, който оправда очакванията като заряд, макар качеството на футбола да не беше на висота. \"Борусия\" записа първа победа в дербито на Рур от три години насам. Головете за успеха на жълто-черните отбелязаха Томас Дилейни и Джейдън Санчо, докато Даниел Калиджури вкара от дузпа за \"Шалке\". Тимът на Люсиен Фавър продължава да е единственият непобеден отбор в Бундеслигата. След 14 кръга \"Борусия\" има 36 точки, с девет повече от шампиона \"Байерн\" (Мюнхен). Баварците излязоха временно на второто място след успех с 3:0 в регионалния сблъсък с \"Нюрнберг\". С два гола на Роберт Левандовски и един на Франк Рибери \"Байерн\" прекъсна серията от четири мача без победа като домакин в Бундеслигата. Първото полувреме се разви изцяло по плана на \"Борусия\". Жълто-черните взеха преднина още в седмата минута, когато Дилейни засече с глава центриране от фаул на капитана Марко Ройс. След ранния гол \"Борусия\" отстъпи доброволно инициативата, като жълто-черните разчитаха на бързите си контраатаки. При една от тях Алкасер стреля опасно от границата на наказателното поле, но без успех. В 28-ата минута \"Шалке\" пропусна отлична възможност да изравни резултата. След изпълнение на ъглов удар топката попадна в Гуидо Бургщалер, който от няколко метра не можа да преодолее стража на гостите Роман Бюрки. В ситуацията нападателят на \"Шалке\" игра с ръка, но не беше отсъдено нарушение. До края на първата част домакините изпитваха трудност да стигнат до голови положения, докато \"Борусия\" играеше спокойно с цел да запази преднината си. Двубоят се оживи в началото на второто полувреме. Импулсът в играта на \"Шалке\" даде резултат и домакините получиха дузпа в 61-ата минута, която Калиджури реализира. В ситуацията беше използвана системата за видеоповторения, която подсказа на съдията за нарушение на Ройс срещу Амин Арит. Равенството се запази едва 13 минути, когато Санчо върна преднината на \"Борусия\". 18-годишният англичанин размени подаване с Рафаел Герейро, който го изведе на стрелкова позиция в наказателното поле. С едно докосване Санчо плъзна топката покрай вратаря Ралф Ферман. В заключителните минути контраатака на \"Борусия\" завърши с удар на Герейро в страничния стълб. Очаквано \"Байерн\" имаше пълен контрол върху случващото се на терена. В деветата минута Левандовски даде преднина на баварците, след като полякът засече с глава центриране на Йошуа Кимих от корнер. Голмайсторът на шампионите вкара втория си гол в 27-ата минута. Леон Горецка се възползва от грешка в защитата и шутира веднага, като ударът му срещна горната греда, но Левандовски беше на правилното място, за да направи добавка. Атаките на \"Байерн\" ставаха все по-опасни, като Мюлер и Левандовски имаха добри възможности. Полякът можеше да оформи хеттрика си още до края на първото полувреме, но ударът му воле премина в близост до вратата. През втората част статуквото не се промени. В 56-ата минута грешка на вратаря на \"Фрайбург\" Фабиан Бредлов доведе до трети гол на \"Байерн\". Стражът не изчисти добре топката, а впоследствие Франк Рибери вкара първия си гол за сезона", "date": "2018.12.08", "title": "\"Дортмунд\" запази преднината си пред \"Байерн\" след успех в Рурското дерби"}
{"url": "https://www.dnevnik.bg/sport/2018/12/08/3358866_junaited_vze_purva_pobeda_ot_36_dni_arsenal_specheli/", "text": "Манчестър юнайтед\" надви \"Фулъм\" с 4:1 и прекъсна серията си от четири поредни двубоя без победа. \"Червените дяволи\" направиха един от най-добрите си мачове от началото на сезона и можеха да запишат още по-убедителен успех. Победата е първа за \"Юнайтед\" от 3 ноември (36 дни), когато беше победен \"Борнемут\" като гост. На своя \"Олд трафорд\" \"червените дяволи\" нямаха победа от 28 октомври. Много силен мач за \"Юнайтед\" изигра Маркъс Рашфорд, който вкара гол и даде две асистенции. Другите попадения бяха дело на Хуан Мата, Ашли Йънг и Ромелу Лукаку. Моуриньо направи четири промени в състава си от 11-те, които  завършиха 2:2 на \"Олд Трафорд\" с \"Арсенал\" . Той смени схемата, излизайки с четирима бранители, а шанс за изява получиха Фил Джоунс, Ашли Йънг, Ромелу Лукаку и Хуан Мата. Те започнаха на местата на Маркос Рохо, Ерик Баи, Матео Дармиан и Антони Марсиал. Пол Погба отново остана на пейката и дори не се появи на терена. Началото беше добро за \"червените дяволи\" и те бързо успяха да наложат контрол над двубоя. След само 13 минути игра домакините откриха с прекрасно изпълнение на Йънг. Капитанът на \"червените дяволи\" премина с малко доза късмет през Денис Одой и с фалцов удар в горния ляв ъгъл на Серхио Рико преодоля вратаря на \"Фулъм\". Йънг не се беше разписвал за \"Юнайтед\" в продължение на 39 мача във всички турнири. За последно фланговият играч го стори през ноември 2017 г. срещу \"Уотфорд\", преди 375 дни. След ранното попадение \"Фулъм\" опита да отговори, но Александър Митрович нямаше много шансове, като през повечето време беше добре пазен от централните защитници на домакините. \"Котиджърс\" опитаха няколко пъти и с атаки по фланговете, но последният пас убягваше на футболистите на Клаудио Раниери. В 28-ата минута \"Юнайтед\" се възползва и стигна до втори гол, който отново дойде след атака отляво. Маркъс Рашфорд беше изпуснат, напредна и намери Хуан Мата, който с плътен удар с левия крак удвои аванса на \"червените дяволи\". Испанецът достигна 50 гола в английския футбол, ставайки едва четвъртият представител на тази страна с подобно постижение. Мата се нареди до Сеск Фабрегас и Давид Силва, които са единствените с 50 гола и 50 асистенции във Висшата лига. До края на първата част преимуществото беше на страната на \"Юнайтед\" и домакините успяха да се възползват от това. Три минути преди паузата Ромелу Лукаку се разписа от няколко метра след отлично подаване на Мата. Повторенията обаче показаха, че Мата е зад защитата при извеждащото подаване в наказателното поле на \"Фулъм\". За Лукаку голът беше първи на \"Олд Трафорд\" от месец март, когато се разписа срещу \"Суонзи\". Белгийският нападател прекъсна суша от 997 минути без попадение в домакински мач. След почивката \"Фулъм\" заигра с много повече самочувствие, като това се дължеше на двойната смяна, която Раниери направи. Той пусна Лусиано Вието и Абубакар Камара вместо Том Кеърни и Александър Митрович. \"Котиджърс\" заиграха с повече агресия и натиснаха домакините в сбствената им половина като създадоха смут в няколко момента пред Де Хеа. В крайна сметка по-доброто положение беше за \"Юнайтед\", но Андер Ерера го пропусна. В 67-ата минута \"Фулъм\" намали резултата след дузпа, отсъдена от Лий Пробърт за влизане на Ерера срещу Камара. Френският нападател запази добре топката в наказателното поле и макар, че Ерера игра с кълбото, съдията прецени, че дузпа има. Френският нападател стреля хладнокръвно в долния ляв ъгъл на Де Хеа и намали – 1:3. Много бързо след попадението на \"Фулъм\" гостите останаха и с човек по-малко. Опорният халф Замбо Ангиса беше изгонен спорно в 69-ата минута за остро влизане в краката на Рашфорд. Останали с човек повече за \"червените дяволи\" не беше трудно да контролират срещата. Футболистите на Жозе Моуриньо имаха отлично шансове да направят победата си и по-убедителна, но пропиляха много отях. Най-активен за \"червените дяволи\" беше Рашфорд, който ознаменува добрата си игра с гол в 83-ата минута. Английският национал се разписа с мощен удар в близкия ъгъл на Рико недобра намеса на испанския страж. В друг мач на водещ отбор \"Арсенал\" срещна неочаквани трудности с опашкаря \"Хъдърсфийлд\", като победи само с 1:0 на \"Емиратс\". \"Артилеристите\" записаха своя 21-и мач без загуба и 14-и поред във Висшата лига, продължавайки доброто си представяне при Унай Емери. В герой на \"Емиратс\" се превърна опорният халф Лукас Торейра, който отбеляза единственото попадение в 83-ата минута след асистенция на Пиер-Емерик Обамеянг. \"Артилеристите\" имаха нервен сблъсък, в който жълтите картони бяха повече от ситуациите за гол. Съдията Пол Тиърни показа девет официални предупреждения – пет за \"Арсенал\" и четири за гостите. За сметка на това точните удари към двете врати в мача бяха само два, като и двата дело на Торейра. Преди почивката най-интересното беше отменен гол на Александър Лаказет заради засада в 42-ата минута. Малко по-късно Торейра изстреля истинска бомба отдалеч към вратата на \"териерите\", но Йонас Льосъл спаси. Добра възможност имаше и за Обамеянг, но негов удар премина на сантиметри от целта. След почивката \"Хъдърсфийлд\" се затвори в собствената си половина, търсейки да си тръгне с точка от Лондон. Отбраната на \"териерите\" обаче рухна седем минути преди края на мача. Обамеянг не успя да отправи удар, като беше затворен в наказателното поле и центрира към непокрития Торейра, а със зрелищен ножичен удар уругваецът изведе \"Арсенал\" напред. Победата позволи на \"артилеристите\" да излязат на трета позиция с 34 точки. Те имат с точка повече от \"Тотнъм\", който тепърва ще изиграе мача си от кръга.", "date": "2018.12.08", "title": "\"Юнайтед\" взе първа победа от 36 дни, \"Арсенал\" спечели след късен гол"}
{"url": "https://www.dnevnik.bg/sport/2018/12/08/3358876_levski_postigna_izstradan_uspeh_sreshtu_etur_sled/", "text": "Левски\" взе изстрадана победа срещу \"Етър\" с 2:1 на своя стадион \"Георги Аспарухов\" в един от най-интересните мачове от 19-ия кръг на Първа лига. В двубоя имаше от всичко, а гостите от Велико Търново бяха спрени в самия край след спорно отменен гол. \"Етър\" поведе в осмата минута с попадение на Велко Батрович, а сините изравниха с автогол на Иван Скерлев в 21-ата минута. Обратът стана в 54-ата минута с попадение на Серджиу Буш. В добавеното време на двубоя гол на Иван Петков беше отменен заради отсъдено нарушение от рефера Никола Попов. \"Това, че победихме не означава, че сме играли добре. Трябва да сме наясно с това. Но приемам, че беше трудна седмица, имаше голямо напрежение и трите точки са много важни за нас\", каза след срещата треньорът на сините Славиша Стоянович. Той похвали играчите си за старанието при новата схема. Сините играха с двамата си централни нападатели Станислав Костов и Буш заедно. \"Левски\" започна сковано и нервно пред своите фенове, като позволи прекалено лесно на \"Етър\" да разиграва топката. Гостите от Велико Търново приеха подобен подход и се настаниха в половината на сините. След само осем минути игра \"Левски\" се озова в ролята на догонващ след груба грешка в защита. Даниел Младенов центрира отдясно към Велко Батрович, той беше изпуснат от Милош Цветкович и халфът на \"Етър\" се разписа. Цветкович не направи никакви движение, чакайки вратаря си Мартин Полачек да излезе, с което позволи на Батрович лесно да вкара. След ранното попадение \"Левски\" така и не успя трайно на притисне гостите и известно време действаше хаотично. Все пак в 21-ата минута футболистите на Славиша Стоянович стигнаха до изравнителен гол. Той падна, след като Иван Скерлев прати топката в собствената си врата. Централният защитник на \"Етър\" позволи на Костов да прекара топката между краката му до голлинията, завъртя се и се опита да я изчисти, но беше изгубил баланс и си вкара автогол. До почивката сините владееха по-трайно топката, но точните удари от двата отбора бяха едва по един, а голови положения липсваха. През втората част \"Левски\" се опита да не играе по начина на \"Етър\", а свали топката на тревата, като това веднага се отрази. Сините бързо успяха да стигнат до втори гол, който падна в 54-ата минута. Жерсон Кабрал намери между няколко защитници Серджиу Буш, той се освободи, финтира и вратаря Христо Иванов и се разписа – 2:1. За Буш това е първи гол през сезона в Първа лига. Румънският нападател се разписа в шампионатен мач за пръв път от 1 април, когато вкара на \"Берое\". От тогава Буш беше в серия от 292 минути без попадение, влизайки основно от пейката. До края на двубоя и двата тима имаха своите възможности, кат \"Левски\" задържаше повече топката, а \"Етър\" действаше на контраатака. Гостите се откриха повече чак в края на мача, когато разчитаха и на изсипани топки. В продължението на срещата великотърновци стигнаха до втори гол, но той беше отменен спорно заради нарушение. Иван Петков се разписа с глава след центриране на Крум Стоянов от пряк свободен удар и намери левия ъгъл на вратата на Полачек. Съдията Никола Попов обаче видя нарушение на централния нападател на \"Етър\" срещу Иван Горанов и отмени попадението. След победата сините са с 39 точки и се изравниха с ЦСКА, като заемат второто място. \"Левски\" изостава с шест от лидера \"Лудогорец\", който е и с мач по-малко.", "date": "2018.12.08", "title": "\"Левски\" постигна изстрадан успех срещу \"Етър\" след отменен гол"}
{"url": "https://www.dnevnik.bg/bulgaria/2018/12/08/3358879_prezidentut_kum_studentite_razreshili_sme_na_hora/", "text": "Днес някои се опитват да ни кажат, че грамотността е досадна подробност, но вие най-добре знаете, че онзи, който не почита правилата на граматиката, ще пренебрегне и закона, а сме разрешили на хора, които не почитат книгите, да взимат решения\". Това каза президентът Румен Радев на церемонията по случай 130-годишнината на СУ \"Св. Климент Охридски\". Той призова студентите да бъдат критични и да не приемат да им ограбват бъдещето. \"Преследвайте мечтите си, но бъдете непримирими към подмяната, към липсата на прозрачност. Борете се с лицемерието и покварата. Бъдете критични. Не приемайте да ви заблуждават и да ви ограбват бъдещето. Не подминавайте агресията на невежеството\", заяви още Румен Радев. Той посочи, че поколенческата мисия на студентите е да докажа, че справедливостта може да възтържествува. \"Това не е обикновена битка за вашето бъдеще. Това е вашата битка за България. Тя е и моята\", обърна се Румен Радев към студентите.", "date": "2018.12.08", "title": "Президентът към студентите: Разрешили сме на хора, непочитащи книгите да вземат решения"}
{"url": "https://www.dnevnik.bg/photos/2018/12/08/3358810_fotogaleriia_nov_den_na_protesti_vuv_franciia_i_belgiia/", "text": "И днес продължиха протестите на \"жълтите жилетки\" във Франция и Белгия. Има арестувани и пострадали.Снимката е от Париж.", "date": "2018.12.08", "title": "Фотогалерия: Нов ден на протести във Франция и Белгия"}
{"url": "https://www.dnevnik.bg/sviat/2018/12/08/3358894_nai-blizkiiat_suvetnik_na_trump_napuska_posta/", "text": "Президентът Доналд Тръмп съобщи, че най-близкият му съветник - началникът на неговата канцелария Джон Кели, ще напусне поста в края на годината, предадоха \"Асошиейтед прес\" и \"Франс прес\", цитирани от БТА. Кели е генерал от морската пехота от резерва, който стана началник на канцеларията на Тръмп през юли 2017 г. Американският президент не посочи кой ще е приемникът на Кели, но заяви, че до ден-два ще обяви името му. Вчера Тръмп  нарече бившия си държавен секретар  Рекс Тилърсън \"тъп\" и ленив\", засегнат от негови коментира. Днес пък излезе новината, че  американското министерство на правосъдието има  доказателства, че президентът на САЩ Доналд Тръмп е разпоредил изплащане на незаконни възнаграждения, за да купи мълчанието на две жени, чиито твърдения за извънбрачни връзки са заплашили неговата предизборна кампания. Самият Тръмп пък днес за пореден път избра \"Туитър\",  за да сподели вижданията си  за проблемите по света. Той написа, че протестите във Франция са заради споразумението за климата от Париж.", "date": "2018.12.08", "title": "Най-близкият съветник на Тръмп напуска поста"}
{"url": "https://www.dnevnik.bg/sport/2018/12/08/3358882_chelsi_nanese_prizemi_siti_nanasiaiki_mu_purva_zaguba/", "text": "Челси\" победи \"Манчестър сити\" с 2:0 в дербито от 16-ия кръг на Висшата лига и завърза битката на върха в английския футбол. Двата тима направиха впечатляващ тактически дуел на \"Стамфорд бридж\", в който съставът на Маурицио Сари показа забележителна ефективност. Н’Голо Канте в 45-ата и Давид Луиз в 78-ата минута бяха точни за домакините. Силен мач направи и Еден Азар, който се отчете с асистенции и за двата гола. Сините доказаха, че са едни от най-силните домакини във Висшата лига, като не са губили на \"Стамфорд бридж\" от април. Съставът на Маурицио Сари игра по впечатляващ начин и използва максималното от положенията, които създаде. Тимът отговори и по перфектен начин след загубата в средата на седмицата, която претърпя от \"Уулвърхемптън\". \"Сити\" направи много силно първо полувреме, в което пропусна да поведе, но след почивката беше далеч от нивото си. \"Гражданите\" бяха в серия от седем поредни победи, при които бяха пуснали едва четири гола във вратата си. Общо серията без загуба във Висшата лига беше 21 мача, датираща от 7 април, когато \"Сити\" отстъпи с 2:3 пред \"Манчестър юнайтед\" на \"Етихад\". В гостувания тимът на Пеп Гуардиола не беше губил в 14 поредни срещи – от 14 януари, когато претърпя поражение с 3:4 от \"Ливърпул\". Резултатът на \"Стамфорд бридж\" остави \"Ливърпул\" на върха във Висшата лига, който по-рано през деня  победи с 4:0 \"Борнемут\" . Червените имат 42 точки, с една повече от \"Сити\". \"Челси\" си върна третото място от \"Арсенал\", като двата тима са с по 34 точки. По-късно обаче е мачът на петия \"Тотнъм\", който е с 33. Двамата мениджъри прибегнаха до интересни решения. Гуардиола не можеше да разчита на голмайстора си Серхио Агуеро в трети пореден мач и заложи на Стърлинг, Сане и Рияд Марез в атака. За \"Челси\" Еден Азар играеше на върха на атаката, подпомаган от Педро и Уилиан. Съперниците играеха много качествено като разчитаха на продължително разиграване на топката и постепенни атаки. \"Гражданите\" стояха малко по-добре, като разиграваха по-умело и атаките им по-често достиганаха до наказателното поле на съперника. В деветата минута Рахийм Стърлинг се озова непокрит в наказателното, но се забави и не успя да отправи удар. Нападението на \"Сити\" успяваше по-често да комбинира с халфовете, докато Еден Азар остана изолиран от останалите си съотборници. Често звездата на домакините трябваше да се връща до централната линия. Около 30-ата минута \"Сити\" отново повиши оборотите чрез Сане и Стърлинг. Първо германецът направи забележителен рейд отляво, но закъсня да отправи удар и атаката приключи, като топката беше загубена. \"Челси\" не съумя да организира контраатака, като това позволи на Стърлинг да атакува отдясно. Той беше оставен много леко от Маркос Алонсо да пробие до крайната линия и да центрира, а след това Сане отправи мощен удар с левия крак. Топката обаче се отби от тялото на Аспиликуета и излезе в корнер. Въпреки игровото предимство на сините през първата част и близо 65% във владението на топката \"гражданите\" допуснаха гол в самия край на полувремето. Защитата на \"Сити\" рухна при контраатака, като така и не успя да изчисти топката въпреки спорните подавания на \"Челси\". Азар я задържа и въпреки наличието на осем полеви играчи на гостите в наказателното поле, намери връхлитащия Н’Голо Канте, който с мощен удар не остави шансове на Едерсон – 1:0. Ударът на Канте беше първият за \"Челси\" в двубоя. От сезон 2006-07 сините на са записвали подобно постижение с отправяне на първи удар в 45-ата минута. Френският халф отбеляза втория си гол от началото на сезона. Той не се беше разписвал от първия кръг срещу \"Хъдърсфийлд\". Гуардиола прибягна до смяна в тима си много рано през втората част. Той извади Сане, за да пусне централен нападател в лицето на Габриел Жезуш. Бразилецът обаче не донесе търсения ефект в представянето на тима си. \"Сити\" вече не задържаше толкова трайно топката, като \"Челси\" успя да играе в ритъм много по-удобен за себе си. Футболистите на Маурицио Сари не се свеняха да извършват и нарушения, с които да накъсват играта. След няколко по-остри влизания се стигна и до две принудителни смени. Ковачич напусна за домакините и беше заменен от Рос Баркли, а плеймейкърът на \"Сити\" Давид Силва получи разтежение и вместо него влезе Илкай Гюндоган. През втората част футболистите в тъмносиньо много умело затваряха празните пространства и ограничиха силните страни на \"Сити\". \"Гражданите\" не действаха толкова впечатляващо, както през първото полувреме, а без Сане и Силва вече нямаха и острота в предни позиции. Домакините не само, че не позволиха на \"Сити\" да играе своята игра, но и четвърт час преди края нанесоха решителен удар. След центриране от първия си корнер в мача изобщо, когато \"Сити\" беше изпълнил 11 преди това, Давид Луиз скочи най-високо и не остави шансове на Едерсон. Централният защитник на \"Челси\" засече центрирането на Еден Азар, а топката описа невероятна парабола, влизайки точно под гредата. При ситуацията Гуардиола протестираше пред четвъртия съдия, че рикошет при удара на Рос Баркли, доведл до корнера няма. Телевизионните повторения също не показаха с пълна точност, дали топката среща крака Рияд Марез. До края на двубоя \"гражданите\" опитаха всичко, за да стигнат поне до точка, но дори нямаха толкова чисти положения, както през първото полувреме. Най-добрият шанс се откри в четвъртата минута на добавеното време, когато Кепа Арисабалага сбърка, но после направи спасяване при удар на Жезуш.", "date": "2018.12.08", "title": "\"Челси\" приземи \"Сити\", нанасяйки му първа загуба от април"}
{"url": "https://www.dnevnik.bg/bulgaria/2018/12/08/3358890_kakvo_svurzva_92-godishen_pensioner_uchenichka_sus/", "text": "Петима души бяха отличени във вторите годишни награди за принос в развитието на мюсюлманското вероизповедание за 2018 г.Това са 92-годишният Халил Яваш, адвокат Метин Джамбазов, ученичката Емине Шаматарова, д-р Исмаил Джамбазов и бившият премиер Симеон Сакскобургготски. Наградата е на името на първи главен мюфтия в България - Ходжазаде Мехмед Мухийддин Ефенди.  Халил Яваш Той е роден 1926 г. в русенско село, стана известно от кратко видео представящо наградения. От него се разбра, че Яваш е отличен заради просветната и благотворителната си дейност. \"Хора като него ни убеждават, че доброто ще надделее в този преходен свят\", каза гласът от клипа. Награденият произхожда от семейство, което се е изхранвало със земеделие, но той все пак е успял да се образова. Има две деца. След падането на комунизма става имам в Русенската джамия. Хората, които го познават го определят като чист, предан и сладкодумен. Когато млади имами го наследяват, той не спира просветителската си дейност и пътува всеки петък до Бяла, където няма имам. Годините обаче натежават и той спира тази дейност, трудната му подвижност обаче не го отказва да посещава близката джамия. Въпреки че е пенсионер, той често дарява средства за културното развитие на мюсюлманското вероизповедание и за сираци. Завещава и свой наследствен имот на мюсюлманската общност. Адвокат Метин Джамбазов Той е водил редица дела за отстояване на правата на мюсюлманското вероизповедание за вакъфските имоти. След падането на комунизма е започнала продължителна съдебна сага, която все още не е приключила изцяло. Най-трудното в работата на Джамбазов е било да докаже, че мюсюлманското вероизповедание като юридическо лице е правоприемник на имотите на отделните мюфтийства, се разбра от видеото, което представи Джамбазов. \"В тези битки тихите герои вършат най-много работа\", гласеше част от визитката на адвоката. Той е роден през 1964 г., работи в Шумен, а двамата му сина са поели по неговия път. Адвокат Джамбазов е \"изровил\" редица документи срещу които главното мюфтийство е получило нотариални актове. На въпроса с кое дело се гордее най-много, тихо отговаря, че финалът на делата показва кой какъв е, какво може и какво не може, важното е да дадем максимума като професионалисти. Емине Шаматарова Лятото преди 8 клас Емине Шаматарова решава, че иска да носи забрадка. Преди началото на учебната година иска да бъде записана със забрадка, което се случва. Няколко дни по-късно обаче директорът на местното училище (в едно село в Благоевградско) иска от баща ѝ да я накара да свали забрадката. Той отговаря, че не я накарал той да я сложи и няма да я кара да я маха. След това от училището питат ученичката дали някой я е принудил да сложи забрадка, тя отговаря, че това е била волята на Аллах. След това започнали трудностите за семейството. Шаматарова обаче доказала, че мюсюлманството е и търсене и отстояване на права. Да бъдеш себе си - това е победа, се чу от видеото, което представи номинацията на момичето, което каза \"Аз имам право\". Д-р Исмаил Джабазов Той спомага за утвърждаване на административното разделение на мюсюлманското вероизповедание. Роден 1928 г. в многодетно и бедно семейство, Джамбазов се увлича по непознатото - учението. От четири годишен помага в работата на баща си. Той е от София. Симеон Сакскобургготски Моралната, почетна награда бе за Симеон Сакскобургготски. Отличието му беше връчено за цялостен принос. Заради толерантното му отношение към мюсюлманите по време на мандата му на министър-председател. Той е бил първият премиер, който е назначил за министър мюсюлманин. Първият министър-председател, който е приел покана за вечеря ифтар по случай свещения за мюсюлманите месец Рамазан. В началото на церемонията бяха прочетени поздравителни адреси от президентът Румен Радев, вътрешният министър Младен Маринов и столичния кмет Йорданка Фандъкова. И тримата поздравиха организаторите за инициативата. Преди това всички присъстващи прави изслушаха химните на България и Европейския съюз. ", "date": "2018.12.08", "title": "Какво свързва 92-годишен пенсионер, ученичка със забрадка и Симеон Сакскобургготски"}
{"url": "https://www.dnevnik.bg/sviat/2018/12/08/3358897_hiliadi_ungarci_protestiraha_sreshtu_zakon_za_robskiia/", "text": "Хиляди унгарци протестираха днес срещу проекта за нов кодекс на труда, който дава възможност на работодателите да изискват 400 часа извънреден труд годишно, предаде Ройтерс. Критиците на законопроекта го наричат \"проект за робския труд\". Представители на синдикатите и техни привърженици се събраха на шествие с лозунги: \"Протестираме срещу закона за робския труд\" и \"Накарайте майките си да работят извънредно\". Министър-председателят Виктор Орбан предизвика негодувание в Европа, като изгради система, смятана от критиците му за автократична и налагаща неговите правила в бизнеса, академичните среди, съдилищата и медиите, отбелязва Ройтерс, цитирана от БТА. Промените в кодекса на труда, внесени в парламента миналата седмица, породиха силни критики и предизвикаха най-големия уличен протест от близо година. Текстът предвижда възможност да се прибавят два допълнителни часа труд към средностатистическия работен ден или еквивалента на един допълнителен работен ден седмично. Законопроектът гарантира на работодателите 250 часа извънреден труд на работник годишно, а за останалите часове ще се иска съгласието на работещите. Текстът, внесен от депутати от управляващата партия Фидес, допуска правителството да избегне предварителни преговори със синдикатите и с други заинтересовани страни. Очаква се текстът да бъде гласуван в сряда, когато синдикатите обмислят нов протест, посочва Асошиейтед прес. Полицията блокира площада до парламента, към който се насочи шествието, то заобиколи централната зона на столицата и изпълни булевард \"Конституция\", водещ към парламента. \"Това правителство прави закони почти без да се консултира със засегнатите. Здравният ни статус и без това е катастрофален. Хората, които правят подобни закони, работят против обществото. Ще им покажем, че можем да вземем в ръце съдбата си\", каза представител на профсъюза на металурзите. Правителството твърди, че е необходим гъвкав трудов кодекс, за да се удовлетворят изискванията на инвеститорите - като германските автомобилни компании, които помагат за икономическия растеж на Унгария - както и да се даде възможност на хората, които искат да печелят повече, да работят извънредно, отбелязва Асошиейтед прес", "date": "2018.12.08", "title": "Хиляди унгарци протестираха срещу \"закон за робския труд\""}
{"url": "https://www.dnevnik.bg/sport/2018/12/08/3358905_balukov_shte_izkaram_sezona_i_shte_se_vurna_kudeto/", "text": "Мениджърът на \"Етър\" Красимир Балъков изрази недоволството си срещу съдиийството на мача с \"Левски\",  загубен от тима му с 1:2 . В края на мача гол на Иван Петков беше отменен заради нарушение срещу капитана на сините Иван Горанов. \"Доволен съм, момчетата се стараха, могат да играят футбол, без страх, имахме предимство в по-голяма част от мача, класата на някой от играчите на \"Левски\" натежа, ние не може да се сравняваме с гигантите\", каза Балъков. Той уточни, че не иска да коментира съдиите, но няма как да подмине действията на рефера Никола Попов. \"Този сезон съм казал, че няма да коментирам съдиите, вижте нещата в студиото, в съблекалнята видях тази сцена, видях, че няма никакво нарушение при тази сцена, жалко, много жалко, че на господин Попов му се случва за втори път, в Разград срещу \"Лудогорец\" не ни даде чиста дузпа и сега ни отменя чист гол. Какво да ви кажа, в България трудно може да се работи. Ще си завърша сезона, сигурно ще си завърша и другия сезон, защото уважавам професията си, но много ще се замисля дали да остана след лятото или ще се върна там където нещата са по-чисти по-ясни\", добави той. Според Балъков отборите с цели в първенството постоянно получават помощ от съдиите. \"Големият колектив, който има в Търново и желанието на Общината да помага и на момчетата, които са в отбора, можех да си тръгна по-рано, но не го направих заради момчетата\".", "date": "2018.12.08", "title": "Балъков: Ще изкарам сезона и ще се върна там, където нещата са по-чисти"}
{"url": "https://www.dnevnik.bg/sport/2018/12/08/3358906_grigor_dimitrov_nareche_komentarite_si_za_sofiia_oupun/", "text": "Григор Димитров направи разяснения във \"Фейсбук\" на интервюто, което даде през миналата седмица за  турнира в София . Бившият №3 използва официалната си страница в социалната мрежа, където публикува съобщение на английски. Българският тенисист обясни, че думите му за турнира в София,  който нарече \"частен\"  са \"неправилно представени\". \"По отношение на моето интервю, което дадох в България бих искал да изясня моите коментари по отношение на турнира в София, тъй като те са били неправилно представени. Щастлив съм, че има събитие от ранга на ATP 250 в родината ми. Моите коментари бяха отправени по-скоро към нивото под световния тур и имах предвид Българската федерация по тенис, която да се опита да организира повече турнири \"Чалънджър\" и ITF, за да подкрепи по-ниските нива в България\", написа Димитров във \"Фейсбук\". В първата част, излъчена по Би Ти Ви той каза: \"Това е частен турнир. Защо трябва да правим частен турнир, ако можем да направим нещо повече? Да се даде шанс не само на АТП играчи, а на нашите си играчи, за българите? Защо да нямаме повече фючърси и чалънджъри в България. Защо да не даваме шанс на повечето играчи? Ако се помага, нека се помага по правилния начин\", заяви Димитров в интервю за Би Ти Ви. \"Уважавам усилията на \"Дубай дюти фрий\" да организират турнира в София и им желая всичко най-добро през 2019 г., както и след това. В същото време се надявам ние да развием още по-сериозно присъствието на тениса в България\", завършва изявлението на Димитров в социалните мрежи.", "date": "2018.12.08", "title": "Григор Димитров нарече коментарите си за \"София оупън\" \"неправилно представени\""}
{"url": "https://www.dnevnik.bg/kultura/2018/12/09/3358845_internacionalen_strunen_kvartet_s_purva_iziava_pred/", "text": "Струнен квартет от изключителни солисти в звездна предколедна вечер - това обещават организаторите от \"Модо България\" на следващия концерт от  поредицата за камерна музика \"Мотив\" . В четвъртата си година цикълът от концерти представя амбициозна програма с артисти от Полша, Великобритания, САЩ, България, Латвия, Узбекистан, Испания и Франция. Музикантите се представят под името \"Мириад\" и ще свирят за първи път заедно пред българска публика на 12 декември. Те ще изпълнят произведения на Франц Шуберт, Хенри Пърсел, Ервин Шулхоф и Лудвиг ван Бетовен. Новосъздаденият квартет е с представители от няколко държави - цигуларят Емили Небел от САЩ, българската цигуларката Грета Мутлу, виолистката Франческа Гилбърт от Великобритания и виолончелистът Петерис Соколовскис от Латвия. Кариерата на Емили Небел като концертмайстор, солист и камерен музикант е излкючително разнообразна. Тя е водила оркестри из цяла Европа, включително Кралския шотландски национален оркестър. Често е канена на фестивали за камерна музика, а сега ѝ предстои да започне обучение на пълна стипендия в Кралската музикална академия. Грета Мутлу работи с Лондонския Симфоничен оркестър, Бритън Синфония, Аурора и Шотландския камерен оркестър. Има дипломи от института по музика в Кливланд, училището \"Глен Гулд\" и университета \"Карнеги Мелън\". Носител е на диплома за изключителни артистични постижения от Министерството на културата в България. Франческа Гилбърт има разнообразна кариера като изпълнител, като се фокусира особено върху камерната музика. Изнася концерти с различни ансамблина както във Великобритания, така и в чужбина. Свири също и в джаз квинтет с пианиста Гвилим Симкок. Едно от последните ѝ постижения е изпълнението ѝ на \"Симфония концертанте\" от Моцарт с цигуларката Агата Дарашкайте и ансамбъл \"Янус\". Петерис Соколовскис завършва Кралския колеж по музика в Лондон. През 2012 г. започва своето следдипломно обучение в Guildhall School of Music and Drama и по-късно става асистент там. Носител е на наградата за млади виолончелисти на фондация \"Пиер Фурние\". Петерис изпълнява струнния квартет на Вайнберг с Гидон Кремер, Агата Дарашкайте и Санта Визине в зала \"Брамс\" на \"Мюзикферайн\" във Виена. Концертът е от 19.30 ч. в къщата музей \"Борис Христов\", като следва концепцията на поредицата \"Мотив\" за ограничен брой зрители и непосредствено общуване между музикантите и публиката. Билети за събитието може да се намерят  тук , в мрежата на  \"Ивентим\"  и на място преди концерта.", "date": "2018.12.08", "title": "Струнен квартет от солисти дарява топлина в зимната вечер"}
