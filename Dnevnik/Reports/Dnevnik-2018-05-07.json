{"url": "https://www.dnevnik.bg/sport/2018/05/07/3174864_prez_mashinata_na_vremeto_grigor_dimitrov_si_pripomni/", "text": "Григор Димитров изживя отново една от големите победи в кариерата си. В навечерието на първия си мач в тенис турнира в Мадрид той говори за  успеха си срещу Новак Джокович в същата надпревара преди пет години . \"Това беше един от най-великите моменти, които изживях като млад\", заяви българинът, докато гледаше на таблет моменти от успеха си в драматичния мач със сърбина. Димитров отбеляза, че във важни моменти в този двубой е направил много неща, които сега не би приложил. \"Но тогава това очевидно е дало резултат\", заяви той. През 2013 г. Димитров се наложи със 7:6 (6), 6:7 (8), 6:3 срещу водача в световната ранглиста по това време Джокович във втория кръг. Сега българинът  се готви за двубоя си с Милош Раонич . Двамата ще играят във вторник вечерта след 18.30 часа в мач от втория кръг. Джокович преодоля първото си предизвикателство. Сърбинът стигна до 7:5, 6:4 срещу Кей Нишикори.", "date": "2018.05.07", "title": "През машината на времето: Григор Димитров си припомни паметна победа срещу Джокович"}
{"url": "https://www.dnevnik.bg/bulgaria/2018/05/07/3174562_nama_vruzka_s_alpinista_boian_petrov_pri_opita_mu_za/", "text": "Започнало е издирване на алпиниста Боян Петров, който е в Тибет, където по план атакува най-ниския от осемхилядниците - Шиша Пангма. Министерството на външните работи (МВнР) съобщи днес, че в посолството на България в Пекин на 6 май е постъпила информация от Тибетската алпинистка асоциация, че  \"Според получената информация неговата липса е била забелязана от участниците в експедицията в района на Шиша Пангма на около 7500 м надморска височина. Веднага след това са изпратени трима души, за да го издирват. На 6 май сутринта на 7350 м надморска височина са били открити   Поради внезапно влошаване на метеорологичните условия в района тримата търсачи временно са прекратили издирването\", се казва в съобщението на МВнР.  Тази сутрин съпругата на алпиниста Радослава Ненова съобщи в пост във \"Фейсбук\", че \" , някъде по склона на връх Шиша Пангма. Със сигурност е направил опит да се качи на върха, защото палатката му е била на лагер 3. Времето рязко се е влошило и другите момчета са слезли в базовия лагер. Те са се движили един ден след него...спасителна акция в момента не е възможна. Най-рано утре ще тръгнат да го търсят\".  Екипът на българския алпинист в София обясни пред \"Дневник\", че  , защото Петров обичайно е по-бърз от другите и се движи нагоре с ден напред, а и тази ситуация, при която няколко дни няма връзка с него, е обичайна. \"Няма ясни признаци, че Боян има проблем\", коментираха от екипа. Какво се знае  унгарски алпинист, чиято експедиция също е под върха, съобщи, че никой не е виждал Петров през последните няколко дни. Вечерта на същия ден в отговор на запитване на \"Дневник\" от МВнР потвърдиха, без да споменават име, че посолството е уведомено за български гражданин, който е в неизвестност на територията на Тибетския автономен район. Той е бил член на международна експедиция, която е притежавала разрешение за изкачване на връх Шиша Пангма (8027 м). Предприета е операция по издирването му, се казваше още в съобщението на МВнР без подробности какво означава това. \"Дневник\" се въздържа да публикува информацията, докато няма повече данни какво се случва.  съпругата му Радослава Ненова също сподели информацията, с която разполага. \"Отлагах този пост, за да си представям още малко, че всичко е наред. Но историята бавно плъзна по чужди сайтове, а вече и във външно министерство. Боян е в неизвестност от дни, някъде по склона на връх Шиша Пангма. Със сигурност е направил опит да се качи на върха, защото палатката му е била на лагер 3. Времето рязко се е влошило и другите момчета са слезли в базовия лагер. Те са се движили един ден след него... спасителна акция в момента не е възможна. Най-рано утре ще тръгнат да го търсят. Държа постоянна връзка с тях по сателитния телефон. В планината хората стават повече от семейство и знам, че ще направят всичко по силите си тази история да завърши добре. За хора, обсебени от осемхилядниците, базов лагер е повече от дом, а снежният склон им действа като лампа на пеперуда... едни от най-силните приятелства съм направила в планината, като наркотик е...\", написа тя. В него се казва още, че \"Тибетската алпинистка асоциация е била информирана за случилото се на 6 май в 12.20 ч. местно време от лицето за връзка от района на Шиша Пангма. Експедицията е имала разрешение за влизане през Дзилун на 10 април 2018 г., изкачване на връх Шиша Пангма и напускане през Дзилун на 9 юни 2018 г. Служители на Асоциацията поддържат връзка с ръководителя на експедицията, който ги е уведомил, че издирването на българския алпинист продължава. Посолствата на България в Пекин и в Делхи са в непрекъснат контакт с местните институции и следят отблизо случая.\" Според информация, подадена от унгарския алпинист Давид Клайн (Клайн и италианците Марио Виелмо и Себастиано Валентини са част от експедицията на Петров, но той се катери сам - бел. ред.), цитирана от местни медии, на 6 май Боян Петров е обявен за издирване. По данни на Клайн   Видян е с бинокъл от базовия лагер да се придвижва към лагер 3, който е на височина около 7400 м.  , където са открили само палатката на Боян Петров, навята от сняг. От екипа на българския алпинист в София допускат, че заради влошаване на времето се е наложило да слезе до Лагер 1 или 2, които са добре снабдени с храна, и да изчака отминаване на лошото време. Заради сигнала, подаден от унгареца и италианците обаче, отговарящият за сигурността в базовия лагер офицер е сигнализирал за липсата на Петров и е наредил започване на издирването. От информацията на унгареца Давид Клайн, цитирана от медии, се разбира, че времето се е влошило и затова тримата са се отказали от атака на върха. Самият Клайн казва, че тази ситуация на неизвестност не трябва да води до крайни заключения - заради възможността българският алпинист да е в някой от по-долните лагери. Лошото време - поне до 12 май По информация на екипа на Петров в София времето в района на Шиша Пангма няма да е добро за атака на върха поне до 12 май. Това е и причината шерпите да не искат да тръгнат до Лагери 1 и 2 , за да потърсят дали Боян Петров е там. Засега никой от другите алпинисти също не се наема да тръгва нагоре. Боян Петров по традиция сам атакува върховете, което се дължи на обичайно по-голямата бързина, с която се изкачва. В стила му е и предпазливостта, която не включва атака при лоши метеорологични условия или висок риск. Обичайно не взима със себе си и сателитния си телефон, за да облекчи тежестта в багажа си. Това прави невъзможна и връзката с него, докато е в трасето над базовия лагер. По данни на алпиниста Алън Арнет, който следи експедициите на Еверест и другите осемхлиядници, за атака на Шиша Пангма тази година разрешително имат не повече от 10 алпинисти. Плановете на Боян Петров След пореден успешен сезон през 2017 г. с два изкачени осемхилядника (Гашербрум II и Даулагири) един от най-успешните български алпинисти, Боян Петров, се отправи на 10 април към Тибет, за да атакува първо Шиша Пангма, а след това и Еверест, които са част от проекта му \"Българин на 14х8000\". До момента по-малко от 20 алпинисти в света са успели да се окичат с хималайската корона, като не са ползвали кислород при изкачванията на 14-те най-високи върха на планетата. Шиша Пангма последен път е атакуван от българи през пролетта на 1999 г. Тогава Дойчин Василев и Карина Сълова успяват да изкачат централния връх на Шиша Пангма (8013 м).", "date": "2018.05.07", "title": "Няма връзка с алпиниста Боян Петров при опита му за изкачване на Шиша Пангма (обновена)"}
{"url": "https://www.dnevnik.bg/razvlechenie/2018/05/07/3174662_festivalut_v_kan_zapochva_s_radikalni_reformi/", "text": "                        71-ият международен кинофестивал в Кан, който тази година се провежда по-рано от обичайното (8 - 19 май), предприе сериозни промени на добре отработения си модел. Първата и най-съществена сред тях е преустановяването на предварителните прожекции за акредитираните на фестивала представители на световните медии. Тази година нито един журналист няма да гледа филмите от официалната селекция 24 часа по-рано, каквато беше практиката до момента. Веднага след обявяването на новината фестивалът бе засипан от несъгласия и протести срещу невижданата \"рестрикция\", която според някои внася тежко медийно затъмнение над официалния конкурс и паралелната програма \"Особен поглед\". Най-активни се оказаха френските кинокритици, които публично атакуваха фестивала с възражения, засягащи възможността им качествено да упражняват професията си. Но главният селекционер Тиери Фремо остана непреклонен - пресата няма да гледа нито един филм от конкурса преди официалната му премиера на \"червения килим\". За да тушира евентуалното ескалиране на допълнително напрежение сред професионалистите, след като те реално се сблъскат с променения регламент, фестивалът предприе предпазна мярка. Дни преди официалното откриване всеки акредитиран журналист получи писмо, в което се казва: \"Миналата година фестивалът в Кан отпразнува своя 70-и рожден ден, достолепна възраст, която би могла да предположи известна рутинност. Но желанието и амбициите ни определено са различни. Искаме да се възползваме от новото десетилетие, за да анализираме, експериментираме и преразгледаме някои от досегашните си практики И да посрещнем нашите 40 000 гости от 160 страни по най-добрия начин.\" По-нататък в писмото се напомня, че принципът на програмиране не е променян от десетилетия. В същото време масираното навлизане на интернет в професионалния и личния живот на хората донесе множество последствия. \"Интернет определено разби стереотипи, но наред с това откри възможността участващите в Кан заглавия, да бъдат коментирани в социалните мрежи по твърде лежерен начин. Поради тази причина желаем първият показ на филма, винаги в присъствието на главните му създатели на \"червения килим\", да се превърне в най-силното преживяване за тях, в тяхната истинска премиера...\" По различни поводи и в различни моменти Тиери Фремо вече беше произнасял фрази от типа на: \"Прекалено много обичам киното, за да смятам, че то заслужава необмислено отношение; определено предпочитам критически анализи, които не се свеждат до няколко набързо изстреляни изречения във Фейсбук или Туитър.\" В този смисъл втората важна промяна в регламента на Кан тази година забранява споделянето в социалните мрежи на скоротечни \"мнения\", преди прожекцията на филма да е стигнала до своя край. Битката на Фремо за запазване авторитета на създателите на филмите, а оттам и на самия фестивал, е негова лична битка, но не само. Тя изразява типичното френското преклонение пред \"креативността\" в различните изкуства и особено в киното. Не случайно директорът на венецианския фестивал Алберто Барбера, независимо от уговорката, че \"преосмислянето на фестивалните политики ще изисква действията на повече от един човек\", не пропуска да отбележи, че, без съмнение Фремо е твърде \"смел\". Всичко това означава, че уведомените за новите правила журналисти ще трябва не само да препрограмират собствените си навици, но и да положат допълнителни усилия, за да се адаптират към новата обстановка. На трето място, започналият миналата година конфликт между фестивала в Кан и някои от най-могъщите платформи за глобално \"стрийминг\" разпространение продължава да занимава публичното пространство. За разлика от миналата година този път фестивалът безусловно се подчини на френското законодателство, което императивно разпорежда първото разпространение на филмите да е в киносалоните на страната. Отказвайки да се подчини на натиска на глобалния капитал, фестивалът напълно изключи възможността филми, продуцирани от \"Нетфликс\" и други стрийминг платформи, да участват в главния конкурс. \"Нетфликс\" нарече решението \"пределно рестриктивно\" и демонстративно се оттегли от целия фестивал. И започна да обмисля закупуването на верига киносалони, където да разпространява филмите си и така да осигури безпрепятственото им участие в надпреварата за наградата \"Оскар\". \"Миналата година нещата бяха стигнали до крайно ожесточение. Бях на ръба да загубя работата си\" - сподели неотдавна Фремо. Днес, много по-спокоен, той вече е на мнение, че и двете страни в спора трябва внимателно да преосмислят позициите си в името на киното и, разбира се, на публиката. За сметка на всички ограничения тази година фестивалът в Кан широко отваря вратата на официалния конкурс, в който десет режисьори участват за пръв път, а трима – за втори. В същото време програмата \"Особен поглед\" приютява рекорден брой дебютанти. Подобен демократизъм не се е случвал в Кан от години. Пак според Фремо по отношение на предлагането настоящата година е \"перфектна\" откъм млади таланти и поради тази причина новите дози оригинални естетически стилове могат достойно да отговорят на големите очаквания. Кан, разбира се, не би бил Кан, ако настоятелно не следваше собствените си принципи. Именно от уважение към оригиналния талант на Ларс фон Триер фестивалът се пребори със стоварилата се върху главата на режисьора забрана за участие в него. Помним как преди седем години мрачният датчанин определи себе си като \"нацист\" и си навлече съдебно решение, обявяващо го за \"персона нон грата\". Днес ембаргото над Триер е свалено и той спокойно може да разходи неизменната си черна тениска по \"Кроазет\". Остава да видим доколко ще успее да събере изявленията си само около провокативния си трилър \"Къщата, която Джак построи\" (извън конкурса). Пак заради традиционната защита на уникални таланти, в случая този на британеца Тери Гилиям, Кан желае да закрие конкурса си с \"Човекът, който уби Дон Кихот\". Но ожесточените разправии между режисьора Гилиям и продуцента Паоло Бранко не дават абсолютната гаранция за това. Какво точно ще се случи ще стане ясно в деня на откриването и ще зависи от решението на съда, който по съкратена процедура ще трябва да се произнесе дали Кан ще получи правото да покаже филма на 19 май и още повече - дали публиката ще може да го гледа на екран. От известно време Бранко води ожесточени битки с фестивала и това принуди последния да излезе с официално становище, в което отхвърля обвиненията за \"лекомислена\" селекция при избора на \"Човекът, който уби Дон Кихот\" и на свой ред обвинява продуцента в некоректност и изнудване. Що се отнася до филма на откриването, изборът на Кан също избягва капана на предвидимата рутина, тъй като \"Всички знаят\" на успешния иранец Асгар Фархади е перфектният пример за смесване на културни модели, най-малкото заради това, че действието на филма се развива в Испания и съответно езикът, на който се говори в него, е испански. Уви, другият талантлив иранец, Джафар Панахи, осъден на двадесетгодишна забрана да снима филми и да дава интервюта, както и руснакът Кирил Серебников, обвинен в корупция и арестуван в Русия, най-вероятно няма да могат да се появят в Кан и да защитят филмите си \"Три лица\" и \"Лято\". Трудна ще е съдбата и на кенийския дебют \"Рафики\" на младата режисьорка Ванури Каиу (включен в програмата \"Особен поглед\"), тъй като буквално преди дни цензурата в Кения забрани разпространението му пред домашна публика заради \"хомосексуално съдържание\". Известните режисьори, чиито филми (поне за сега) не се свързват със скандали, са изтънченият поляк Павел Павликовски (носител на \"Оскар\") и черно-белия му \"Студена война\"; неуморният чернокож американец Спайк Лий и остро социалния му Blackkklansman; продуктивният италианец Матео Гароне и нестандартния му Dogman; достойният турчин Нури Билге Джейлан и поетичния му \"Дивата круша\" (копродукция с България). А енциклопедичният и ексцентричен Жан-Люк Годар и филма му \"Книга от картини\" са живата връзка на фестивала със спомена за май 68-ма, когато социалното напрежение във Франция беше толкова голямо, че доведе до прекъсване и пълна отмяна на прожекциите. И в момента обстановката не е от най-спокойните, тъй като вече втори месец стачките на работници от железниците планирано парализират страната и ще продължават да го правят поне до края на юни. Те се противопоставят на радикалните реформи, които правителството иска да наложи в почти всички сектори на социалния живот. И тази година фестивалът в Кан не би могъл да се случи извън общия контекст. Въпросът е да го преодолее на нивото, на което е способен.", "date": "2018.05.07", "title": "Фестивалът в Кан започва с радикални реформи"}
{"url": "https://www.dnevnik.bg/sport/2018/05/07/3174691_ronaldo_pritesni_real_no_travmata_mu_e_leka/", "text": "Кристиано Роналдо донесе притеснения на ръководството и привържениците на \"Реал\" (Мадрид) заради травма, получена в  \"класико\" срещу \"Барселона\" . Треньорът на белите Зинедин Зидан донесе успокоение, като заяви, че контузията е лека. Португалецът е с разтежение на глезена. Травмата дойде при изравнителния му гол за 1:1 в мача на \"Камп ноу\". Роналдо получи медицинска помощ и доигра първата част. На почивката голмайсторът на \"Реал\" беше сменен и неяснотата около състоянието му притесни запалянковците, които очакват финала срещу \"Ливърпул\" в Шампионската лига. \"В този момент не е добре, но мисля, че ще е за кратко. Утре (понеделник) ще видим изследването, но той ще се възстанови за финала\", каза Зидан. \"Барселона\" и \"Реал\" направиха зрелищен мач, който завърши 2:2. Вниманието на белите е насочено изцяло към финала с \"Ливърпул\" на 26 май в Киев.", "date": "2018.05.07", "title": "Роналдо притесни \"Реал\", но травмата му е лека"}
{"url": "https://www.dnevnik.bg/bulgaria/2018/05/07/3174694_sobstvenikut_na_agenciia_bgnes_e_bil_zadurjan_za/", "text": "Собственикът на агенция БГНЕС Любчо Нешков е бил задържан на 4 май в Гърция. Това се е случило при пътуването му до мястото, където загива Гоце Делчев - несъществуващото вече село Баница, на около 20 км от гръцкия град Серес. Той е бил придружен от свещеник и 86-годишния журналист Иван Николов. По никакъв начин аз и двамата ми спътници не сме нарушавали нито закона, нито реда или каквото и да било, каза Нешков пред Би Ти Ви. Тримата са отишли на мястото, на което е било селото, а днес е останала само камбанария и остатъци от олтара на църквата \"Св. Димитър\". \"В момента, в който решихме да запалим свещ, чухме как тряскат врати и се говори на висок глас. Поискаха ни личните документи, взеха ги и се започна едно безумно... може би час и половина на това място да ни питат едни и същи въпроси – защо сме тук, защо на това място, какво е значението на тази църква...\", разказа Нешков. След това българите били отведени в полицейското управление, а след като се обадили на консула в Солун, пуснати да си вървят с добри пожелания, разказа Нешков. Той свързва инцидента с \"директива\", която целяла да се забрави историята.", "date": "2018.05.07", "title": "Собственикът на агенция БГНЕС е бил задържан за кратко в Гърция"}
{"url": "https://www.dnevnik.bg/intervju/2018/05/07/3174661_patrik_van_veen_menidjurite_izbirat_dali_shte/", "text": "- Като биолог винаги казвам, че поведението се определя от природата, културата и личността. Технологията е част от нашата култура и дори ако природата и личността не се променят, поведението ни ще бъде повлияно. Това, което виждаме, е, че технологията има влияние на много нива. Въздейства на начина, по който комуникираме, но и на йерархията, защото в миналото знанието е било достъпно благодарение на други хора, сега информацията вече не е сила, а силният инструмент е умното използване на информацията. Но и сътрудничеството помежду ни е повлияно от технологиите, ние ставаме по-зависими, защото някои процеси стават по-сложни. - В продължение на много години обсъждахме само процесите и техническите въздействия от тези промени, но дълго пренебрегвахме човешкото поведение. В моята ежедневна практика виждам, че изникват много въпроси и проблеми, свързани с некомпетентност, липса на сътрудничество, лошо управление и т.н. Повечето от тях биха могли да бъдат избегнати, ако бяхме отделили малко повече внимание на поведението. - Има два основни проблема, първият е количеството комуникация и броят на комуникационните канали, които се увеличиха. Хората винаги се страхуват да бъдат изоставени или изключени, това е инстинкт. Проблемът е, че повечето хора се опитват да наваксат цялата информация и комуникация, и така вече не правят разграничение между това кое е важно и кое не. Пример за това са хората, които косвено участват в комуникация, например в копие на мейл, което винаги отговарят, защото смятат, че са длъжни. Крайният ефект е претоварване на комуникацията и информацията. Другият проблем е намаляване на времето, в което хората водят кратки общи разговори, проявяват интерес един към друг и имат неформални комуникации, които са важни за свързването и изграждането на доверие. В биологията наричаме това поведение на подрастващите примати. Липсата на доверие е предизвикателство, което чувам много често и една от причините за това е, че вече не разполагаме с тези неформални комуникационни моменти, които срещаме лице в лице. - Не, няма вродени технологични умения. Децата просто използват две умения, които имат от хиляди години. И това е същият инстинкт, който използват орангутаните в зоологическата градина, когато получат Ipad и започват да плъзгат с пръст по екрана. Тези две умения са неограничено любопитство и способност да имитират. Децата са като гъба, попиват всичко, което виждат, запомнят и започват да копират. И те по-малко от възрастните се страхуват да правят грешки, просто се опитват и започват да откриват. Това е златна комбинация от умения, които за съжаление губим, когато растем. Или може би по-добре да кажем, че забравяме, че имаме тези умения, и започваме да се безпокоим за нещата, които ни заобикалят, и да се страхуваме да правим грешки. - Не бих казал, че ще има повратна точка, която ще намали използването на технологиите, очаквам, че ще внедрим технологиите по различен начин в живота ни. Надявам се, разбира се, че ще има момент, в който двойка, която седи в ресторант, вече няма да гледа смартфоните си, а вместо това ще гледа в очите си и просто ще говори. И очакванията ми са, че по-младите поколения да го направят по-лесно, защото са израснали в социални групи, където създават нови социални ценности. Виждам училища, в които младежите оставят телефоните си настрана по собствена инициатива, за да говорят по старомоден начин. И технологията също ще създаде възможности за спестяване на време, за да можем отново да си говорим. Преди това обаче трябва да се научим, че не е нужно да бъдем част от всички комуникационни и социални структури в съвременната технология. - Една от най-важните прилики е, че двете са социални създания. Нашето поведение непрекъснато се влияе от хората около нас, какво купуваме, какво ядем, какво носим и къде сядаме във влака. Приматите са 24 часа повлияни от останалите индивиди в тяхната група. Единствената разлика е, че за един примат социалната група е ограничена до максимум 100 създания. В съвременния ни свят, управляван от технологиите, виждаме, че броят на социалните групи, от които сме част, се е увеличил и всички тези групи и индивиди оказват влияние върху нашето ежедневно поведение. Другата важна прилика е, че маймуните искат внимание от страна на своите приятели в околността. Потребителите са същите, те очакват все повече и повече внимание, те искат да бъдат обгрижвани, така както шимпанзетата искат да бъдат обгрижвани от приятелите им. - Когато заведа мениджъри в зоологическата градина, те винаги са изненадани от различията в социалните структури и управленските стилове. Групите на горилите са доминирани от един мъжки, който води групата повече от 15 години като диктатор. В другия край на спектъра имаме бабуини, където не физическата сила е водеща, а експертизата. В единия момент жените водят на база на техния опит, а в другия момент възрастните мъже се основават на техните социални умения. Разликите се дължат на това, което Чарлз Дарвин нарече \"оцеляване на най-приспособимите\", което показва, че онези, които се възползват най-добре от промените в околната среда, ще оцелеят. Няма добра или лоша стратегия за управление в природата, само въпроса какъв стил е адаптиран към предизвикателствата в околната среда. Надявам се, че мениджърите да се научат винаги да гледат в огледалото и да си задават въпроса как да адаптират стила си на управление - като горила или бабуин.   - За съжаление нашата природа усложнява спирането на прекомерната консумация. Причината е, че нашият инстинкт все още е програмиран да се подсигуряваме: да взимаме това, което можем, защото никога не се знае какво ще се случи утре. Така че мозъкът ни няма много добър бутон за удовлетворение. И особено социалният компонент (имам нужда от това, което има съседът ми) го усложнява. Но има и надежда, защото предимството на хората е, че можем да видим отражението си, да водим дискусии със себе си и да критикуваме собственото си поведение. Това се случва и в световен план и затова съм по-обнадежден за младото поколение, отколкото за по-възрастните. Може би тази способност, да се видим в отражението и да водим дискудия, е нещото, което ни прави различни от маймуните.", "date": "2018.05.07", "title": "Патрик ван Веен: Мениджърите избират дали ще управляват като горили или като бабуини"}
{"url": "https://www.dnevnik.bg/sviat/2018/05/07/3174732_bulgariia_er_i_bul_air_prevzemat_celiia_trafik_mejdu/", "text": "Българските превозвачи \"България ер\" и Bul Air могат на практика да превземат целия трафик между руската столица и летище Бургас. Причината е, че министерството на транспорта в Москва е издало допълнителни разрешения за чартърния превозвач Bul Air да извършва редовни полети за летния сезон от април до октомври, от които губят руските \"Аерофлот\" и S7, съобщи деловият всекидневник \"Ведомости\". Изданието се позовава на кореспондинция с Главна дирекция \"Гражданска въздухоплавателна администрация\" (ГВА) към българското министерство на транспорта. От нея се виждало, че България е поискала и е получила на 20 април увеличаване на квотата с повече от 50% - до 44 полета седмично. Това, според \"Ведомости\" противоречи на двустранните договорености от януари 2017г., според които всяка от страните получава по 28 редовни сезонни полета седмично - всички български са за националния превозвач \"България ер\", а руските са за 21 за S7 и 7 за \"Аерофлот\" (от 2 юни). \"Превишаването на квотата от българска страна предвид това, че руските авиокомпании са принудени да заобикалят Украйна, напълно обезсмисля редовните полети до България\", пише до Росавиация президентът на Асоциацията на използващите въздушен транспорт Владимир Тасун. Представител на S7 обяснява за изданието, че българските самолети летят от Бургас до Москва 2 часа и 50 минути, докато на руските им отнема 3 часа и 40 минути, или с 37% повече. Пропорционално се различават и разходите. Всяко увеличаване на българските превозвачи над съгласуваната квота нанася преки щети на руските авиокомпании\", допълва той. Игор Горин, вицепрезидент на Асоциацията на туроператорите, обяснява, че търсенето на пътувания към популярни курорти, включително България, където доста руснаци имат имоти, расте с 30-35%. Но понеже чуждестранни авиокомпании нямат право да извършваш чартърни полети до Русия, важно е как ще се разпределят редовните. Тук руски сдружения откриват странна логика в решението на собственото им транспортно министерство. Борик Рибак, генерален директор на Infomost, обръща внимание, че Русия и европейските страни много строто следят да има паритет при редовните полети. Представител на министерството потвърждава, че паритетът с България няма и той е нарушен в полза на руските авиокомпании. Причината е, че по информация на сайта на \"България ер\" през лятото тя ще има 11 от предоставените ѝ 28 редовни полета плюс около 10 през юли и август, които не се продават директно, а са за конкретни туроператори. Сайтът на Bul Air не съдържа подобна информация и \"Ведомости\" се позовава на tutu.ru, според който от юни ще извършва 9 полета седмично. Това прави не повече от 30 от предоставените 44 редовни полета седмично. Според Горин търсенето на места за Бургас е добро и цените обикновено се понижават, казва Горин. Но Олег Пантелеев, изпълнителен директор на \"Авиопорт\" пита защо, ако \"България ер\" не е в състояние да запълни квотата си, България не я преразпредели вътрешно, а получава нови полети.", "date": "2018.05.07", "title": "\"България ер\" и Bul air превземат целия трафик между Бургас и Москва"}
{"url": "https://www.dnevnik.bg/sviat/2018/05/07/3174782_pravitelstvoto_na_rusiia_podade_ostavka/", "text": "Правителството на Русия подаде оставка 90 минути след като президентът Владимир Путин положи клетва за четвърти мандат. Малко по-късно той предложи премиерът Дмитрий Медведев да запази поста си. Съобщението е публикувано на сайта на Министерския съвет и в него няма нищо необичайно. Правителството по конституция е длъжно да връчи оставката си след встъпването в длъжност на държавния глава. Путин внесе още днес в Държавната дума кандидурата за нов премиер. Потвърдиха се очакванията, че това отново ще бъде Дмитрий Медведев, но не бе сигурно дали ще се запази структурата и дали някои министри няма да бъдат отстранени. Вечерта на 6 май Путин се е срещал с министри, като е изтъкнал, че Медведев има \"огромна заслуга\" за това, че правителството е работило \"достойно, като истински отбор\", осигурявайки развитието на страната.", "date": "2018.05.07", "title": "Правителството на Русия подаде оставка (обновена)"}
{"url": "https://www.dnevnik.bg/biznes/2018/05/07/3174700_nestle_plati_7_mlrd_dolara_za_da_prodava_produkti_na/", "text": "Швейцарският гигант в производството на храни и напитка \"Нестле\" (Nestle) обяви днес, че е подписал споразумение, с което получава лиценз да продава продуктите на американската група \"Старбъкс\" (Starbuks) в цял свят, съобщи \"Ройтерс\". Сделката е на стойност 7.15 млрд. долара или 5.97 млрд. евро, но изключва кафенетата на американската верига. Споразумението ще позволи на швейцарската група, която е собственичка на марките \"Нескафе\" (Nescafe) и \"Неспресо\" (Nespresso), да укрепи позициите си в Северна Америка, се посочва в съобщение до медиите, цитирано от БТА. В него се уточнява, че планът за действие, по който \"Нестле\" ще получи тези права, в момента създава оборот от 2 милиарда долара годишно. Трансакцията, която трябва да бъде одобрена от регулаторите, се очаква да приключи в края на 2018 г. Близо 500 служители на \"Старбъкс\" ще се присъединят към персонала на \"Нестле\". \"Сделката бележи важен етап за дейностите ни в областта на кафето, което е най-голямата категория със силен растеж на \"Нестле\", заяви Марк Шнайдер, генерален директор на швейцарската компания.", "date": "2018.05.07", "title": "\"Нестле\" плати 7 млрд. долара, за да продава продукти на \"Старбъкс\""}
{"url": "https://www.dnevnik.bg/photos/2018/05/07/3174733_fotogaleriia_izrigvaniiata_na_vulkana_kilauea/", "text": "Хавайският вулкан Килауеа, чието изригване преди няколко дни доведе до поредица от силни земетресения и принуди властите да евакуират стотици хора, продължава да разпръсква лава.", "date": "2018.05.07", "title": "Фотогалерия: Изригванията на вулкана Килауеа"}
{"url": "https://www.dnevnik.bg/sport/2018/05/07/3174793_iorkshir_prouchva_vuzmojnostta_da_otkrie_obikolkata_na/", "text": "Английското графство Йоркшир може да открие колоездачната Обиколка на Испания в следващите години, съобщава Би Би Си. Според информацията двете страни водят преговори от няколко месеца, като предстои да бъде взето решение. Директорът на завършилата в неделя Обиколка на Йоркшир Гари Верити вярва, че основният коз на графството е огромният зрителски интерес. Общо 2.6 милиона души приветстваха състезателите по улиците за четирите дни от надпреварата. \"Хавиер Жюлен (директорът на Вуелтата) беше тук за откриването на обиколката в сряда и си тръгна в петък. Можем да представим зашеметяващи гледки и фантастична публика, до която той успя да се докосне от първо лице\", каза Верити. Обиколката на Испания е едно от трите големи колоездачни състезания заедно с тези в  Италия (Джиро д’Италия)  и Франция (\"Тур дьо Франс\"). Честа практика в последните години е началото на големите надпревари да е в друга държава, като тазгодишното Джиро започна от Израел. До момента Вуелтата е стартирала извън Испания в три случая. Миналата година френският град Ним откри надпреварата, а през 1997 г. и 2009 г. началото беше дадено съответно в Лисабон и Асен, Холандия. Йоркшир има опит при откриването на големи колоездачни обиколки, след като през 2014 г. прие първите три етапа от \"Тур дьо Франс\". Английското графство също ще бъде домакин на световното първенство през 2019 г.", "date": "2018.05.07", "title": "Йоркшир проучва възможността да открие Обиколката на Испания"}
{"url": "https://www.dnevnik.bg/sport/2018/05/07/3174664_fotogaleriia_magiiata_na_klasiko_-_krasiv_futbol/", "text": "Барселона\" и \"Реал\" (Мадрид) изиграха поредния вълнуващ двубой помежду си. Мачът на \"Камп ноу\",  , беше украсен от красиви голове, остри влизания, спречквания, съдийски грешки и много вълнения.", "date": "2018.05.07", "title": "Фотогалерия: Магията на \"класико\" - красив футбол, непримиримост, напрежение и емоции"}
{"url": "https://www.dnevnik.bg/photos/2018/05/07/3174702_fotogaleriia_chetvurtata_kletva_na_putin/", "text": "На тържествена церемония, предавана пряко по телевизията, президентът на Русия Владимир Путин днес положи клетва като държавен глава, с което започна четвъртият му мандат.", "date": "2018.05.07", "title": "Фотогалерия: Четвъртата клетва на Путин"}
{"url": "https://www.dnevnik.bg/sviat/2018/05/07/3174777_car-kola_-_ruskata_limuzina_za_putin_napravi_premiera/", "text": "Встъпването в длъжност на Владимир Путин за нов, четвърти, президентски мандат в Русия стана повод и за официалната премиера на президентската лимузина, в чието разработване бяха вложени над 12 милиарда рубли. Колата е известна като проект \"Единна модулна платформа\" (\"Кортеж\"). Макар да не се знае нищо официално, специализирани издания отдавна описват основни параметри на лимузината под бранда Aurus (комбинация от Aurum, латинското име на златото, и Russia). В проекта бяха разработвани 4 вида, като днешният е бронираната лимузина ЕМП-41231SB с дължина от почти 7 метра (6840 мм) и 6.6-литров бензинов V12 двигател с 4 турбини. Мощността на двигателя е 860 конски сили, въртящият момент е 1000 Нм, пропотипът му бе показан на международния автосалон в Москва през август 2016 г. и се твърди, че е унифициран с 4.4-литровия V8 на седана ЕМП-4123, създаден в сътрудничество с \"Порше\". Лимузината е с 9-степенна автоматична скоростна кутия КАТЕ R932 руска разработка без традиционен хидротрансформатор за по-добра ефективност. Трансмисията е хибридна. Освен споменатия седан има и микробус ЕМП-4125 и модел за пресечен терен. Наблюдатели на автопарка обърнаха внимание, че този път в кортежа са били използвани чуждестранни мотори, а не мотоциклети на \"Иж\", разработени от концерна \"Калашников\". Така Путин прекъсна традицията да се използва мерцедес от бранда Pullman, какъвто наследи от Борис Елцин, когато стана президент през 2000 г. От 2004 г. това бе новият Pullman Guard (W220), а след това - W221. През 2017 г. на пазара излезе ново поколение под името Mercedes-Maybach S 600 Pullman Guard (VV222), но по това време вече започнатият през 2012 г. проект \"Кортеж\" сигнализира, че ще предостави лимузина за церемонията през май 2018 г. Изключителен разработчик е ГНЦ РФ ФГУП НАМИ (Държавен научен център на Руската федерация Федерално унитарно предприятие Централен научноизследователски автомобилен и автомоторен институт). Платформата е изцяло финансирана от държавния бюджет и в нея вече са вложени поне 12 милиарда рубли (почти 160 млн. евро по днешния курс).", "date": "2018.05.07", "title": "Цар-кола - руската лимузина за Путин направи премиера (видео)"}
{"url": "https://www.dnevnik.bg/biznes/2018/05/07/3174787_otmenen_polet_blokira_180_bulgari_v_rim/", "text": "Петя Михова информира, че авиокомпанията предлага поединични места по две-три за различни дестинации, например Атина, откъдето пътниците да се приберат в София с автобус.", "date": "2018.05.07", "title": "Отменен полет блокира 180 българи в Рим"}
{"url": "https://www.dnevnik.bg/sport/2018/05/07/3174812_surbin_shte_rukovodi_finala_mejdu_livurpul_i_real/", "text": "Сърбинът Милорад Мажич ще ръководи финала на Шампионската лига между \"Реал\" (Мадрид) и \"Ливърпул\", съобщиха от УЕФА. Двубоят е на 26 май в Киев. Мажич, който е международен съдия от 2009 г., е ръководил 114 срещи на това ниво. Сърбинът има слава на строг рефер, като дава средно по 4.92 жълти картона на мач и гони играч на всеки четвърти двубой. Върхът в съдийската му кариера са финалът за Купата на конфедерациите преди година между Германия и Чили, както и двубоят за Суперкупата на Европа между \"Реал\" и \"Севиля\" през 2016 г. Мажич беше част от съдийската бригада на световното през 2014 г. и Евро 2016. През този сезон сърбинът е ръководил четири мача от групите на Шампионската лига и два от елиминационната фаза на Лига Европа. В единия от тях  Мажич свири при домакинската загуба на \"Лудогорец\" от \"Милан\"  в 1/16-финалите във втория по сила турнир в Европа. Асистенти на 45-годишния сърбин на финала в Киев ще бъдат сънародниците му Милован Ристич и Далибор Джурджевич, а французинът Клемен Турпин ще е четвърти съдия. Наряд за финала на Лига Европа получи холандецът Бьорн Куйперс. Двубоят е на 16 май в Лион, като в спора за титлата ще се изправят \"Олимпик\" (Марсилия) и \"Атлетико\" (Мадрид). Куйперс вече ръководи един европейски финал в Лига Европа през 2013 г. Холандецът и Мажич  са част от съдиите с наряди за световното в Русия , което започва на 14 юни.", "date": "2018.05.07", "title": "Сърбин ще ръководи финала между \"Ливърпул\" и \"Реал\" в Шампионската лига"}
{"url": "https://www.dnevnik.bg/sviat/2018/05/07/3174586_putin_tradicionno_polaga_kletva_dnes_za_poreden_mandat/", "text": "Владимир Путин ще положи днес клетва за нов мандат като президент на Русия и според говорителя на Кремъл събитието ще протече по \"традиционнен сценарий\". Държавният глава ще бъде в работния си кабинет, от там ще отиде на церемонията, започваща в 12 часа, след което има поредица от вътрешни работни срещи и привечер вероятно ще внесе в парламента предложението си за ново правителство. Това е началото на четвъртия мандат на Путин, но той управлява страната юридически и фактически непрекъснато от края на 1999 г. По това време президент на САЩ бе Бил Клинтън, на Франция - Жак Ширак, премиер на Великобритания бе Тони Блеър, а канцлер на Германия - Герхард Шрьодер. Когато Путин изненадващо бе посочен от Борис Елцин за и.д. президент и негов фаворит за наследник в Кремъл, в България управляваше правителството на Иван Костов, на което му оставаше още около година и половина власт. Всички тези имена отдавна са извън активната политика, а Путин ще управлява до 2024 г. За изтичащия мандат президентът съсредоточи в ръцете си още повече власт, с която практически ликвидира каквато и да било опозиция и свобода на медиите в страната, анексира Крим, предизвика кризата в Източна Украйна и бе изключен от срещите на лидерите на най-развитите икономики в света, рязко засили хибридните операции и намесата в политиката на демократични държави, предизвика налагане на поредица от санкции срещу Русия и наложи контрасанкции, от които страда предимно собственият му народ, увеличи разходите за отбрана и мащаба на военните учения, намеси се в Сирия в подкрепа на диктатора Башар ал Асад, доведе до най-ниското равнище от десетилетия отношенията със САЩ, Турция и Великобритания, като безпрецедентно за историята на съвременна Русия дипломати бяха изгонени от редица държави. След като положи клетва преди 6 години, Путин игра вечерта хокей, а сега говорителят му заяви, че за 7 май няма подобно нещо в програмата му. Друг емблематичен елемент от церемонията, който, изглежда, ще отсъства, е прочутото преминаване на кортежа му през абсолютно опразнените от хора централни улици на руската столица. През 2012 г. това направи изключително лошо впечатление на мнозина руснаци и в социалните мрежи веднага се появиха записи, озвучени с музиката от сериала за организираната престъпност \"Бригада\", разказващ как дребен гангстер се превръща в бос на мафията и става депутат в Думата. Според Песков малко преди обед Путин ще се отправи от кабинета си към Големия Кремълски дворец, ще премине през пищните Георгиевска и Александровска зали до Андреевската, където ще положи клетва. След това той ще излезе на стълбите, водещи към главната тронна зала на двореца (по нея през 1896 г. слиза и отива на коронацията си в Успенския събор последният руски император Николай Втори), за да приеме на Съборния площад прегледа на Кремълския полк. После ще има кратко богослужение в Благовещенския събор. По-малко от 48 часа преди началото на новия му мандат в десетки градове имаше протести срещу него, въпреки че на повечето места властите не дадоха разрешение. Според организаторите на събитието, преминало под лозунга \"Той не ни е цар\", при разгонването на митингите са арестувани над 1600 души. Журналисти и наблюдатели обърнаха внимание, че този път в Москва преди намесата на полицията върху събралите се се нахвърлиха казаци и отряди на т.нар. Национално освободително движение. Разследването на подобен частичен отказ на властта от монопола върху употребата на сила показа, че казаците получават милиони рубли по обществени поръчки от правителството на Москва, тренират за разгонване на демонстрации и твърдят, че заедно с Росгвардия ще охраняват световното първенство по футбол.", "date": "2018.05.07", "title": "Путин \"традиционно\" полага клетва днес за пореден мандат"}
{"url": "https://www.dnevnik.bg/bulgaria/2018/05/07/3173694_ot_dnes_vlizat_v_sila_promenite_v_dvijenito_po_ul_graf/", "text": "От днес влизат в сила промените в движението на колите и градския транспорт по ул. \"Граф Игнатиев\" в София, където започва мащабен ремонт. Той ще продължи до средата на октомври. От 7 май 2018 г. до 9 юни 2018 г. се въвеждат временни промени в организацията на движение. Забранява се влизането на пътни превозни средства по южната половина от пътното платно на ул. \"Алабин\", в участъка от бул. \"Витоша\" до ул. \"Граф Игнатиев\". Движението на коли ще се извършва в една пътна лента, в посока от ул. \"Цар Калоян\" към бул. \"Витоша\" в същия участък. - по ул. \"Граф Игнатиев\" в участъка от ул. \"Алабин\" до пл. \"Джузепе Гарибалди\" и от ул. \"Солунска\" до ул. \"Георги Раковски\"; - по ул. \"Иван Денкоглу\" в участъка от ул. \"Ангел Кънчев\" до ул. \"Граф Игнатиев\"; - по ул. \"Княз Александър I\" в участъка от ул. \"Стефан Караджа\" до ул. \"Граф Игнатиев\"; - по ул. \"Солунска\" в участъка от бул. \"Витоша\" до ул. \"Христо Белчев\" и от ул. \"Христо Белчев\" до ул. \"Ангел Кънчев\". При изпълнение на строителните дейности ще се осигури пешеходна проходимост в зоната на строителните площадки с широчина от 1.50 м. - по ул. \"Иван Денкоглу\" в участъка от ул. \"Христо Белчев\" до ул. \"Цар Асен I\", като посоката на движение е към ул. \"Христо Белчев\"; - по ул. \"Д-р Георги Вълкович\" с посока на движение към ул. \"Ангел Кънчев\"; Закриват се местата за почасово платено паркиране и местата в режим на платено паркиране \"служебен абонамент\", както следва: - по ул. \"Княз Александър I\" от ул. \"Граф Игнатиев\" до ул. \"Стефан Караджа\"; - по ул. \"Солунска\" от бул. \"Витоша\" до ул. \"Ангел Кънчев\"; - по ул. \"Иван Денкоглу\" от ул. \"Ангел Кънчев\" до ул. \"Граф Игнатиев\"; - по бул. \"Александър Стамболийски\" между бул. \"Христо Ботев\" и ул. \"Братя Миладинови\" - 2 бр. паркоместа отдясно в посока бул. \"Витоша\", в зоната на новата временна автобусна спирка. От 4.30 часа на 7 май 2018 г. до 24.00 часа на 1 октомври 2018 г. се закрива движението на трамвайни линии № 10, 12 и 18 в участъка по ул. \"Граф Игнатиев\" в участъка от бул. \"Витоша\" до пл. \"Журналист\" за № 12 и 18 и до метростанция \"Витоша\" (кв. \"Хладилника\") за №10. Временно се закриват двупосочни трамвайни спирки - \"пл. Гарибалди\", \"пл. Славейков\", \"бул. Васил Левски\", \"УАСГ\", \"пл. Журналист\" и \"ул. Вишнева\". Маршрутите на трамвайна линия №10 и трамвайна линия №12 се обединяват като временна трамвайна линия № 10 – от жк \"Западен парк\" по маршрута си до бул. \"Витоша\", наляво по булеварда, по бул. \"Княгиня Мария Луиза\", през подлез \"Надежда\", бул. \"Рожен\", надясно по ул. \"Илиянско шосе\", по маршрута на трамвайна линия №12 до кв. \"Илиянци\" - двупосочно. Трамвайна линия №18 се закрива. Разкрива се временна автобусна линия № А-ТМ 10 с маршрут - Зоопарка, ул. \"Сребърна\", надясно по бул. \"Черни връх\", надясно по бул. \"Джеймс Баучър\", наляво по ул. \"Свети Наум\", надясно по бул. \"Черни връх\", надясно по бул. \"Евлоги и Христо Георгиеви\", наляво по ул. \"Ген. Гурко\", по ул. \"Алабин\", надясно по бул. \"Христо Ботев\", надясно по бул. \"Ал. Стамболийски\", наляво през площад \"Св. Неделя\", надясно през пл. \"Независимост\", по бул. \"Цар Освободител\", надясно по бул. \"Евлоги и Христо Георгиеви\" и по маршрута си до Зоопарка. Автобусите от линия № А-ТМ10 ще спират на всички съществуващи трамвайни и автобусни спирки по маршрута. - Спирка с код: 6466 – \"Сатиричен театър\" се организира на ул. \"Ген. Гурко\" на 25 м след ул. \"Г. С. Раковски\" в посока Съдебна палата; - Спирка с код: 6467 – \"Съдебна палата\" се организира на ул. \"Алабин\" на 50 м след бул. \"Витоша\" в посока пл. \"Македония\"; - Спирка с код: 6401 – \"пл. Възраждане\" се организира на бул. \"Ал. Стамболийски\" на 55 м след бул. \"Христо Ботев\" в посока пл. \"Св. Неделя\"; - Спирка с код: 6402 – \"пл. Св. Неделя\" се организира на бул. \"Ал. Стамболийски\" на 5 м преди бул. \"Витоша\" в посока площад \"Св. Неделя\"; Спирка с код: 2601 – \"ул. Ген. Гурко\" за автобусни линии № 84 и 184 и от маршрута на № А-ТМ10, да се организира като двойна спирка с втори спирков знак. След ремонта на столичната улица \"Граф Игнатиев\" зеленчуковият пазар няма да остане, а книжният ще се върне с нова визия. Фонтанът ще бъде възстановен. Това обяви на пресконференция днес кметът на София Йорданка Фандъкова. Така ще се запази духът на София, защото при реконструкцията и се предвиждат драстични промени, отбеляза тя. След ремонта дружеството \"Пазари Запад\" ще реши какви и дали да поставя условия какво точно да се продава на пазара за книги - дали да са стари книги, учебници и други изисквания. То ще определи и наемите. В отговор на въпрос дали ще се вдигнат наемите след реконструкцията на улицата, Фандъкова каза, че това е търговска дейност и не би могла да отговори. Около седмица се очаква да има много шум около демонтажа на трамвайните релси, а около ул. \"Гурко\" движението ще бъде натоварено, защото там ще се движи и автобусен транспорт Проектът е разделен на два етапа, а стойността му е 24 млн. лева е стойността на целия проект за реконструкция, безвъзмездната помощ е 18 млн. лв. При неспазване на срока изпълнителят ще дължи неустойка 240 хил. лева за всеки ден просрочие. Ще дължи неустойка около 1.2 млн. лева при констатирани нарушения, коментира Фандъкова. А при неотстраняване на появили се дефекти дължи тройния размер на направените за дефекта разходи. Гаранционният срок по договора е 8 години. През този период около 300 хил. лева ще стоят на разположение, ако има дефекти, които изпълнителят не отстрани.", "date": "2018.05.07", "title": "Започва петмесечен ремонт на оживената ул. \"Граф Игнатиев\" в София"}
{"url": "https://www.dnevnik.bg/bulgaria/2018/05/07/3173844_polovinata_ot_bomboubejishtata_sa_v_losho_sustoianie/", "text": "Половината от бомбоубежищата в страната са в лошо състояние или са неизползваеми. Това се разбира от писмен отговор на вътрешния министър Валентин Радев. В края на март \"24 часа\" съобщи, че правителството е разпоредило проверка на бомбоубежищата в страната. Новината се оказа подвеждаща, а от правителствената пресслужба уточниха, че тече рутинна проверка по документи на три администрации - на Софийска област, Самоков и Ботевград. Не става известно какви точно са резултатите от нея. Сега в отговора си министърът посочва, че според Закона за защита при бедствия колективните средства за защита са скривалища и противорадиационни укрития. Основното им предназначение е укриване на населението при въздушно нападение от бойни и промишлени отровни вещества, радиоактивни вещества и биологични агенти. От тях 370 са в добро или задоволително състояние, т.е. могат да бъдат приведени в готовност за укриване веднага или до една седмица, а останалите 341 броя са в лошо състояние или неизползваеми по предназначение. \"От противорадиационните укрития само 152 са в добро или задоволително състояние\", се казва още в отговора, но не се посочва колко е техният общ брой. Според закона колективните средства за защита за имоти - публична държавна, публична общинска или частна собственост, се поддържат и управляват от ведомствата, на които са предоставени, от кметовете на общини или от собствениците им. В МВР няма данни за извършени разпоредителни сделки с колективни средства за защита - публична собственост, отбелязва още Радев. Частна собственост пък са 229 броя, но информация за сделки с тях няма как да има във вътрешното ведомство.", "date": "2018.05.07", "title": "Половината от бомбоубежищата са в лошо състояние или са неизползваеми"}
{"url": "https://www.dnevnik.bg/bulgaria/2018/05/07/3174512_ochakva_se_zasilvane_na_trafika_kum_sofiia_tejkite/", "text": "Властите очакват засилване на трафика към София днес - в последния от трите почивни дни около Гергьовден. Освен пътувалите за тридневната ваканция се очаква връщането към София и на хората, обединили с отпуска сегашния празник с Деня на труда 1 май и предходния уикенд. Засилването на трафика ще бъде съпроводено с влошаване на метеорологичните условия - през страната ще премине студен атмосферен фронт и въздушната маса ще е неустойчива. Ще се развива купеста и купесто-дъждовна облачност, мощна в часовете след обяд и преди полунощ. На много места ще има краткотрайни и интензивни валежи, придружени с гръмотевични бури. Очакват се и градушки. Най-голяма вероятност за значителни по количество валежи има на места, главно в западната половина от страната. Ще духа слаб, в източните райони до умерен вятър от север-североизток. Минимални температури - между 12° и 17°, максимални - между 21° и 26°. Институтът по метеорология и хидрология на БАН обяви опасния жълт код за обилни валежи и гръмотевици в 13 западни области - Видин, Монтана, Враца, София - област и град, Перник, Благоевград, Кюстендил, Пазарджик, Пловдив, Смолян, Кърджали и Хасково. За да повиши безопасността при пътуване и да увеличи пропускателната способност на инфраструктурата в края на почивните дни държавната администрация ограничава движението на камионите над 12 тона по автомагистралите и най-натоваренитe пътища след 14 ч. днес. Изключение се прави за камионите, превозващи бързо развалящи се стоки и живи животни. Пътят от Перник към София през Владая, който е с три ленти, ще е регулиран така, че две от тях да поемат трафика към София. Агенция \"Пътна инфраструктура\" напомня, че алтернативно може да се ползва магистрала \"Люлин\". До края на годината продължава ремонтът при виадукт  \"Коренишки дол\" на магистрала , така че там движението ще се извършва двупосочно в платното към Варна. Поради изтичане на кална маса и опасност от срутване на скална маса на пътното платно ще има ограничения за преминаване и по магистрала   от втори тунел \"Люлин\" до първи тунел \"Мало Бучино\", където движението на всички МПС се осъществява двупосочно в платното посока София – Перник. Ограничено е движението по пътната връзка София–Костенец на пътен възел \"Мухово\" на магистрала при км 46 в посока Костенец и Ихтиман поради ремонтни дейности.", "date": "2018.05.07", "title": "Очаква се засилване на трафика към София, тежките камиони спират"}
{"url": "https://www.dnevnik.bg/evropa/evrofinansirane/oblasti/nauka_i_tehnologiia/2018/05/07/3172879_roboti_kriminalisti_i_astronavti_se_vkljuchvat_v/", "text": "За осми път между 10-ти и 13-ти май София ще се превърне в столица на науката. Тази година събитието ще включва над 100 събития и над 80 вдъхновяващи учени от 17 държави.  Toва са само част от въпросите, на които ще търсят отговор лекторите на фестивала. П ълната му програма може да видите тук . Първият ден от програмата ще предложи вдъхновяваща среща-разговор за смисъла на медицината и смелия път на проф. Фердинанд   Валденбергер, един от водещите кардиохирурзи в Европа и част от екипа, направил  . На този ден е предвидено и участие на български и чуждестранни антарктици. През втория ден акцентът ще е   с български и чуждестранни лектори. Звездата на вечерта ще \"роботско тяло\" на един от учените, поканени на събитието, което ще се управлява с жива връзка от САЩ. Следващите дни посетители от \"Интернет на зомбитата\" ще научат защо собствениците на десетки милиони компютри и телефони не подозират  . И докато кибер престъпленията са сравнително ново явление, в реалния свят криминалистиката отдавна е важна наука. Доц. д-р Людмил Георгиев, криминалист с над 30 години стаж в МВР, ще представи \"Ръкописно криминале\" –   и как специалистите могат да видят в него много повече, отколкото ни се струва възможно на пръв поглед. Съботната фестивална вечер предлага ударна доза от три страхотни събития – посетителите ще се срещнат с астронавта от НАСА д-р Ричард Линехан, който е и специалната изненада на фестивала. Ветеринар по професия и изследовател по душа, д-р Линехан участва в четири космически мисии на НАСА, а днес той е част от космически център \"Джонсън\". Освен събития фестивалът предлага  , където можете да видите и изпробвате науката в действие. Зоните \"Откривател\" и \"Зона 42\" ще работят през цялото време на фестивала и за тях не е необходим пропуск или билет. Достъпът до изложбите и шатрите с експерименти е свободен, както и всички събития за деца. Повечето от събитията са безплатни, а входът за останалите продължава да е на символичната цена от 5 лева.", "date": "2018.05.07", "title": "Робот, криминалист и астронавт се включват в Софийския фестивала на науката"}
{"url": "https://www.dnevnik.bg/analizi/2018/05/07/3170476_strategiia_za_zapazvane_na_statukvoto/", "text": "На съвместно заседание на Общото събрание и Събранието на академиците и член-кореспондентите ръководството на БАН представи \"Стратегия за развитие на БАН до 2030 г\". Проектът не е предоставен за публично обсъждане. Такава стратегия не би могла да бъде изпълнена без съдействие на държавата и обществото. Проектът би трябвало да бъде на разположение за публично обсъждане и след съгласуване със Съвета на настоятелите да бъде приет от Общото събрание. Миналата година бе приета Национална стратегия за научните изследвания до 2030 г. Докато тя е базирана на заключението, че у нас е налице  устойчив спад в областта на научните изследвания\" и цели \"устойчиво възстановяване на международните позиции на страната по количество и качество на международно видимата научна продукция\", предлаганата стратегия на БАН е базирана на твърдението, че  научната продукция на БАН е от високо качество по международни стандарти  Предлаганата стратегия не е за реформи, а за развитие и оптимизиране при Тя е изградена въз основа на: - нереалистичен анализ на състоянието и международната видимост на институцията – неясния и неустановен статут (без никакви функции) на Корпуса на академиците и нефункциониращ съгласно изискванията на Закона Съвет на настоятелите - искания към държавата и обществото без анализ и съгласуване на необходимото съдействие от държавата и обществото. В анализа на състоянието на академията е забележима тенденция за селективно подбиране на данни и търсене на подкрепа на твърденията за силно недофинансиране при високо качество и ефективност от нейна страна. Този анализ до голяма степен почива на една таблица – сравнение на публикационната активност и бюджетното финансиране с два водещи национални научни центъра в Европа (\"Макс-Планк обществото\" в Германия и Националният център за научни изследвания на Франция) и с академиите на Австрия и бившите социалистически страни. От нормализираните данни (на 1 учен) за броя на индексирани публикации и за държавната субсидия се заключава, че научната продукция на БАН е на сравнимо добро ниво при драстично най-ниско държавно финансиране. До други заключения се стига, ако към данните, представени в стратегията, се нормализират данни към броя на населението и за публикационната ефективност (цитируемост) на сравняваните институции. Така се оказва, че по държавна субсидия на 1 млн. население средствата, които България отделя за БАН, съвсем не са малко – повече, отколкото Полша и Румъния отделят за своите академии. Оказва се, че в България най-голям брой учени на 1 млн. население са заангажирани в национален изследователски център (академия). Ако приемем, че БАН би могла да дава същата продукция с по-малко хора – примерно при 2000 вместо посочените 2843 учени – бюджетната субсидия на 1 учен съвсем не би била толкова \"драстично\" ниска при направеното сравнение. Като оправдание е посочено затрудненото извличане на данните от цитационните индекси поради това, че в много публикации са посочени само институтите на БАН, както и затрудненията, произтичащи от това, че много институти са си сменяли многократно имената. Тези затруднения би трябвало да са преодолими. Ако се сравнят индексите на цитируемост (брой цитати на 1 публикация), както и средният брой цитати на един учен, ще се види, че БАН стои значително под френския и немския център и под австрийската, унгарската, чешката и полската академия. (Интересно би било сравнението също по вложена държавна субсидия на един цитат). В анализа не се привеждат данни за Н-индекса (показател, съчетаващ публикационната активност с качеството) за немския и френския център, а само за академиите на страните от бившия съветски блок, и въпреки че БАН изпреварва само Румънската и Словашката академия, в крайните заключения фигурира изводът, че \"научната продукция на БАН е от високо качество по международни стандарти\" В стратегията се казва че БАН \"непрекъснато провежда мащабни и текущи реформи\", но не се предвижда нито една. При анализа на човешките ресурси и научния потенциал въпросите за квалификацията, ефективността и оптимизиране на числеността въобще не са засегнати. Казва се, че числеността на учените във всяка научна област не трябвало да спада под \"критичен минимум\", но не е ясно как се определя приоритизирането и как се определя този минимум. В БАН всички на научна длъжност са на постоянни трудови договори - стратегията не предвижда привеждане на организацията на човешките ресурси съгласно световната практика - основната част от нехабилитираните учени да бъдат на временни договори на проектна база. Залегналото в споразумение с министерството на образованието нарастващо обвързване на бюджетната субсидия с резултатите не е планирана дейност.В стратегията не са представени данни за участието на БАН в европейски програми и не са анализирани причините за относително малкия брой спечелени проекти. Въпреки твърденията, че стратегията е съобразена с Националната стратегия за научните изследвания, редица мерки и дейности, предвидени в последната - като провеждане на редовна независима международна оценка на академията, въвеждането на система за диференцирано заплащане на учените и др. - липсват като планирани дейности. Как може да се твърди, че правителствата не поощрявали БАН за реформи? БАН е длъжна да разяснява каква е ползата от науката и от нейната дейност в частност. Направената констатация, че  връзките на БАН с политиците и висшата държавна администрация са неефективни\", не е анализирана. Отношенията с държавата са свързани с отношенията с обществото. В анализа на стратегията фигурира заключение  БАН има добър имидж сред голяма част от българското общество . То не е подкрепено и не отговаря на действителното положение – тази част не е голяма. Обективно социологично проучване може да даде отговор на този въпрос. Само частично вярно е заключението, че  социалният статус на работещите в БАН е нисък, тъй като академията не може да осигури нормални заплати  - социалният статус зависи не само от получаваната заплата. По своя модел на управление БАН се отличава от националните центрове и другите академии, с които се сравнява.       който да определя научната политика и да упражнява научен надзор. Статутът на Корпуса на академиците е временен, но стратегията не очертава никакво развитие по този въпрос. С изменение на Закона за БАН през 2011 г към БАН бе учреден Съвет на настоятелите  .). Той е с функции да съгласува научните планове и отчетите на БАН, да получава на всеки 6 месеца финансов отчет от всички звена, да контролира разходването на бюджетната субсидия и стопанисването да собствеността, да анализира на всеки две години получените резултати на институтите, а на всеки три години – резултатите от атестирането на учените, както и други контролни функции. Още от създаването си този орган не изпълнява стриктно вменените му функции, а от 2014 г дейността му е съвсем занемарена. В цялата стратегия Съветът на настоятелите въобще не се споменава. При затвореното самоуправление като модел на управление на БАН без нормално функциониране на Съвета на настоятелите БАН не е публична организация, каквато би трябвало да бъде. Моделът на затворено самоуправление се натъква на проблеми и в стратегията се предвиждат законови промени, които зависят от обществото и политиците. Характерни за стила и характера на стратегията са искания от държавата и обществото при изключването им от стратегическото планиране. Такъв е проблемът с непризнаването от ЕК на институтите на БАН за публични организации. Стратегията предвижда  със законов акт да бъде потвърден статутът на звената на БАН като публични организации, включително и че те се управляват като такива , вместо да залегне промяна на модела на управление в съответстващ на публична организация. Стратегията демонстрира отказ от реформи. Това е стратегия за запазване на статуквото. С такава стратегия БАН не би оправила отношенията си с държавата и не би постигнала рязък подем в развитието си.", "date": "2018.05.07", "title": "Стратегия за запазване на статуквото"}
{"url": "https://www.dnevnik.bg/photos/2018/05/07/3174551_fotogaleriia_sveti_sedmotitlenici_i_oshte/", "text": "Редакторският подбор сред най-препоръчваните комикси в \"Дневник\" от изминалата седмица.", "date": "2018.05.07", "title": "Фотогалерия: Свети седмотитленици и още препоръчвани комикси"}
{"url": "https://www.dnevnik.bg/sport/2018/05/07/3174647_grigor_dimitrov_se_izkachi_chetvurti_v_svetovnata/", "text": "Григор Димитров се изкачи на четвъртото място в световната ранглиста, Българският тенисист напредна с една позиция, след като  Марин Чилич не успя да защити титлата от турнира в Истанбул. Димитров има 4950 точки и аванс от 170 пред финалиста от Australian Open. Шампионът от финалите на АТП остава близо до третото място в света преди започващия днес турнир в Мадрид.  Първият му съперник на червените кортове в испанската столица  ще е бившият №3 Милош Раонич или аржентинският квалификант Николас Кикер. Димитров изостава с 245 точки от третия Александър Зверев, който в неделя защити титлата си в Мюнхен. Германецът обаче има да защитава цели 1180 точки в двата големи турнира преди \"Ролан Гарос\" - мастърсите в Мадрид и Рим. 21-годишният тенисист стигна до четвъртфиналите в испанската столица и спечели титлата в италианската през 2017 г. Димитров има да защитава само 100 точки в двата мастърса, след като преди година отпадна съответно в третия и първия кръг. Чилич загуби на старта в Мадрид и в четвъртфиналите в Рим и ще защитава 190 точки. Тримата водят много важна битка за третото място в ранглистата. Тенисистът, който се пребори за него, ще бъде поставен под №2 в \"Ролан Гарос\", тъй като Роджър Федерер ще пропусне втория турнир от Големия шлем. Така третият в света преди надпреварата в Париж ще има лукса да избегне хегемона на червени кортове Рафаел Надал до финала. Надал остава начело в световната ранглиста за шеста поредна и общо 173-та седмица. Испанецът остава с актив от 8770 точки и аванс от сто пред Роджър Федерер, който отново пропуска целия сезона на червени кортове. Въпреки това швейцарецът може да се завърне на върха, ако Надал не успее да защити титлата в Мадрид. Хуан Мартин дел Потро, който реши да играе само в три турнира на клей - в Мадрид, Рим и \"Ролан Гарос\", е шести с 4470 точки. Доминик Тийм с 3545 точки, Кевин Андерсън с 3345, Джон Иснър с 3125 и Давид Гофен с 3020 допълва топ 10.", "date": "2018.05.07", "title": "Григор Димитров се изкачи четвърти в световната ранглиста"}
{"url": "https://www.dnevnik.bg/sport/2018/05/07/3174653_djurant_izvede_goldun_steit_na_pobeda_ot_finala_v/", "text": "Кевин Дюрант изигра много силен мач и беше в основата на убедителната победа, с която \"Голдън стейт уориърс\" се доближи на крачка от финала в Западната конференция. \"Воините\" се наложиха със 118:92 срещу \"Ню Орлиънс пеликанс\" и вече водят с 3:1 победи. Шампионите дадоха отличен отговор след загубата си с 19 точки в предната среща. Дюрант поведе отбора си, като завърши с 38 точки, девет борби и пет асистенции. Стеф Къри, който доскоро се възстановяваше от контузия, допринесе с 23 точки за близо 32 минути игра. \"Голдън стейт\" пое инициативата от началото, като \"Ню Орлиънс\" нито веднъж в мача не успя да поведе. Още в първата четвърт преднината на \"воините\" стигна 18 точки, като в по-голямата част от мача те я поддържаха двуцифрена. Срещата приключи при най-голямата разлика - 26 точки. В другия полуфинал в Западната конференция \"Хюстън рокетс\" също се доближи на крачка от целта си. Крис Пол поведе съотборниците си с 27 точки и 12 борби за успеха със 100:87 срещу \"Юта джаз\". Джеймс Хардън добави 24 точки за третата победа на \"Хюстън\" в серията. \"Ракетите\" бяха напред от началото до края на мача и заслужено постигнаха успеха.", "date": "2018.05.07", "title": "Дюрант изведе \"Голдън стейт\" на победа от финала в Западната конференция в НБА"}
{"url": "https://www.dnevnik.bg/sport/2018/05/07/3174836_grigor_dimitrov_zapochva_sreshtu_milosh_raonich_v/", "text": "Григор Димитров ще започне участието си в мастърса в Мадрид с мач срещу Милош Раонич. Канадецът очаквано нямаше затруднения срещу аржентинеца Николас Кикер. Раонич, който е 24-и в света, се наложи с 6:3, 6:2 срещу квалификанта в първия кръг на надпреварата в испанската столица. Канадецът използва отлично сервиса си, като направи 17 аса и спечели 86% от точките при вкаран първи начален удар. Той си осигури пети мач срещу Димитров на ниво АТП и първи на червени кортове. Българинът има три победи в четирите си мача с Раонич. За последно двамата се срещнаха в полуфиналите в Бризбейн в началото на 2017 г. Българинът спечели със 7:6 (7), 6:2 и впоследствие стигна до титлата. Другите две победи на шампиона от финалите на АТП също са на австралийска земя - 6:3, 3:6, 6:4, 7:6 (10) в третия кръг на Australian Open 2014 и 6:3, 6:4 в осминафиналите в Бризбейн. Победата на Раонич е от първия двубой помежду им - 7:5, 6:4 на четвъртфиналите в Стокхолм през 2011 г. Двамата имат и една среща в надпреварите от сериите \"Фючърс\", докато бяха тинейджъри. Тя беше спечелена от българския тенисист в два сета - 6:4, 6:2 в Лонг бийч през 2009 г. Димитров и Раонич са в третата четвърт на схемата в Мадрид, където се оформиха няколко много интригуващи потока. Ако българинът стигне до третия кръг за пети път при шестото си участие в испанския мастърс, той ще срещне някой измежду Лука Пуи, Беноа Пер, Денис Шаповалов и Тенис Сандгрен.", "date": "2018.05.07", "title": "Григор Димитров ще започне срещу Милош Раонич в Мадрид"}
{"url": "https://www.dnevnik.bg/politika/2018/05/07/3174791_gerb_se_obedini_s_bsp_i_dps_za_finansiraneto_na/", "text": "Две седмици след като  изпълнителната и законодателната власт и президентът Румен Радев се разбраха за законови промени , с които да се защитят традиционните вероизповедания от външни влияния и да се елиминират възможностите за радикализация на религиозна основа у нас, в дневния ред вече са два законопроекта с подобни предложения. Първият обединява управляващите от ГЕРБ и опозиционните партии БСП и ДПС, а вторият е изготвен от работна група на вицепремиера и лидер на ВМРО Красимир Каракачанов. В петък председателите на парламентарните групи на ГЕРБ, \"БСП за България\" и ДПС Цветан Цветанов, Корнелия Нинова и Мустафа Карадайъ са внесли в Народното събрание промени в Закона за вероизповеданията, с които се въвежда държавна субсидия само за вероизповедания, към които принадлежи не по-малко от един процент от населението на страната. Коалиционният партньор на ГЕРБ - \"Обединените патриоти\", не е сред вносителите. Законопроект с подобен текст бе разпространен днес от пресцентъра на ВМРО заедно със съобщение, че вицепремиерът Красимир Каракачанов първо ще предизвика обществено обсъждане по промените, в т.ч. с Българската православна църква и с всички основно застъпени у нас вероизповедания, а после ще го внесе за разглеждане, тъй като е настъпил моментът за конкретни действия. Разпространеният от ВМРО законопроект е адресиран до предишния председател на Народното събрание Димитър Главчев, заради което може да се направи допускане, че е бил готов още през ноември м.г. или дори по-рано. Субсидия за православни и мюсюлмани  ГЕРБ, БСП и ДПС предлагат държавата да финансира вероизповеданията с до 15 млн. лева на година, като субсидия получават тези, към които принадлежи най-малко 1% от гражданите на страната. Според последното преброяване такива са православното и мюсюлманско вероизповедание, а предложението е те да получават по 10 лева за всяко самоопределило се лице. В проекта на Каракачанов също се предвижда финансиране за вероизповедания, към които принадлежи над 1% от населението, но не са определени други числа. Субсидията ще може да се харчи за заплати на свещенослужещи и служители на религиозните общности, за образователни дейности и за други текущи и капиталови разходи. Предлага се контролът да се извършва от дирекция \"Вероизповедания\" към Министерския съвет, както и от Сметната палата, в която ще се внася годишен финансов отчет. Останалите вероизповедания ще получават средства само за храмове и гробища, както и досега. Законопроектът на Цветанов, Нинова и Карадайъ въвежда забрана заплатите на свещенослужещите и служителите в религиозните общности да се изплащат от чужди дарения. Всяко дарение трябва да е разрешено от дирекция \"Вероизповедания\". В законопроекта на Каракачанов пише, че религиозните общности се финансират само от източници от Република България, а даренията да се отчитат и пред Сметната палата. Целта и на двата проекта е да се ограничи чуждо влияние. Образование и служене  Според предложенията на ГЕРБ, БСП и ДПС само православното и мюсюлманското вероизповедания ще могат откриват духовни училища и висши учебни заведения. Те ще се финансират от държавния бюджет. Предложенията на Каракачанов предвиждат българските граждани да могат да извършват богослужебна дейност, когато са завършили образованието си в България или когато чуждата диплома е призната по специален ред у нас. И двата законопроекта предвиждат чужденци да могат да участват в проповеди само ако това е предварително съгласувано с дирекция \"Вероизповедания\". Според разпространения от ВМРО законопроект граждани не могат да участват в ръководствата на партии и на религиозни общности едновременно. В него е упоменат и ред за записване на вероизповеданието като юридическо лице.", "date": "2018.05.07", "title": "ГЕРБ се обедини с БСП и ДПС за финансирането на вероизповеданията, Каракачанов - с отделен законопроект"}
{"url": "https://www.dnevnik.bg/sport/2018/05/07/3174816_sedem_tenisisti_ot_top_10_na_sveta_sa_zaiavili/", "text": "Седем тенисисти от челната десетка в световната ранглиста за юноши са подали заявка за участие в \"Албена къп\". За пръв път България ще е домакин на надпревара от най-високата първа категория от календара на \"Тенис Европа\" до 14 години. Желание да играят са заявили 164 момичета и 145 момчета. При момичетата Катерина Димитрова е заявена под №3 в схемата. Поне 27 тенисисти от България – тези, които са най-напред в световната и националната ранглиста, имат възможност да играят директно в основната схема, която ще бъде от по 64 състезатели, обявиха от българската федерация. На 21 май ще бъдат обявени тенисистите, които ще получат покани. \"Турнирът е голяма реклама за България, а провеждането на проявата на 14 от 19-те тенис корта във ваканционното ни селище Албена ще покаже на световния елит възможностите на страната ни да домакинства на спортен форум от най-високо ниво. Топ тенисистите на планетата, които следващите години ще преследват големите успехи на \"Ролан Гарос\", \"Уимбълдън\", Australian Open и US Open, ще пристигнат със своите треньорски щабове\", обявиха от федерацията. Квалификациите на турнира ще са на 26 и 27 май, а същинската част от надпреварата ще е от 28 май до 1 юни.", "date": "2018.05.07", "title": "Седем тенисисти от топ 10 на света са заявили участие в юношески турнир в Албена"}
{"url": "https://www.dnevnik.bg/bulgaria/2018/05/07/3174846_bulgarite_blokirani_v_rim_poluchiha_bileti_chak_za/", "text": "Около 35 души от пътниците, които тази сутрин не успяха да летят от Рим до София, са останали в италианската столица, съобщи Министерството на външните работи. Консулството в Рим оказва съдействие на българските граждани да отпътуват, да се настанят в града и да контактуват с летищните власти. Полетът на \"Райънер\" от римската аерогара \"Чампино\" беше отменен заради мъгла. От полета са останали около 70 души в по-голямата си част българи и малка група чужденци, информира МВнР. Някои от българските граждани (група от около 8 души), са тръгнали към гара \"Термини\" и са информирали, че са решили да отидат във Флоренция, откъдето да търсят алтернативни варианти. Друга малка група се е отправила към летище ,,Фиумичино‘‘, с цел да си купи билети за други авиокомпании. До момента в Рим е останала група от около 35 български граждани, които са настанени в хотел. Авиокомпанията им е издала нови билети за полети на дати 10 и 11 май. Тя обаче им гарантира само една нощувка. За да им бъдат платени следващите нощувки до датите на полетите, според регламента на самата авиокомпания, трябва всеки ден да се записват в листата на чакащите на гишето на ,,Райънер‘‘ на летището. Така има вероятност някои от тях да заминат и по-рано. Посолството прави опити да съдейства за намирането на бус на изгодна цена, който компактно да кара българите до летището всяка сутрин до датите на полетите им, тъй като ,,Райънер‘‘ не осигурява транспорт. Българското посолство в Рим следи развитието на ситуацията, остава на разположение и е в постоянен контакт с намиращите се на летището наши сънародници, както и с летищните служби, уверява външното министерство. Български граждани, които желаят да получат актуална информация или да подадат сигнал за техни близки, могат да го направят на дежурните телефони за спешни случаи на българското посолство в Рим:", "date": "2018.05.07", "title": "Българите, блокирани в Рим, получиха билети чак за след три дни"}
{"url": "https://www.dnevnik.bg/skorost/2018/05/07/3169856_fotorazkaz_folksvagen_polo_moje_da_e_alternativa_na/", "text": "От появата му през 1975 година \"Фолксваген Поло\" винаги е бил сред най-добрите модели в сегмента си и дори е задавал тенденциите в него. Шестото поколение на модела, което дебютира през есента на миналата година, не прави изключение.", "date": "2018.05.07", "title": "Фоторазказ: \"Фолксваген Поло\" може да е алтернатива на \"Голф\""}
{"url": "https://www.dnevnik.bg/sviat/2018/05/07/3174860_putin_smeni_vicepremiera_otgovariasht_za/", "text": "Петима вицепремиери от досегашното правителство на Русия отпадат от новия му състав и сред тях е Дмитрий Рогозин, който като вицепремиер отговаряше за военнопромишления комплекс и космическата прорама. Още трима вицепремиери си тръгват, а финансовият министър Антон Силуанов запазва поста си и за пръв път в този формат на правителството ще е единственият първи вицепремиер. Наследникът на Рогозин ще бъде зам.-министърът на отбраната Юрий Борисов. Във ведомството той отговаря за военно-техническото осигуряване на армията. За него секторът е напълно познат, включително защото до 2012г. е работил за министерството на промишлеността и търговията. Първата му задача най-вероятно ще е да завърши програмата за заместване на вносни компоненти с такива с руско производство, но също така ще трябва и да изпълни президентското нареждане 50% от продуктите на отбранителните предприятия да са за граждански цели. Борисов е в надзора и управителните съвети на няколко от най-големите руски отбранителни корпорации, повечето от които са подложени на санкции от САЩ и ЕС. На среща с депутати от партията \"Единна Русия\" Медведев каза още, че вицепремиер става Виталий Мутко - скандалният министър на спорта, на когото сега ще бъде поверено строителството. Другата изненада е Олга Голодец, която ще поеме социалната сфера. Представени са били и други заместници на премиера, но сред тях не са Игор Шувалов, Аркадий Дворкович, Александър Хлопонин и Сергей Приходко. Депутатите имат една седмица да обсъдят и одобрят новия състав с обикновено мнозинство. Междувременно в администрацията вероятно вече има сътресения заради това, че всеки от отстранените вицепремиери е изградил свой блок в нея и сега те ще трябва да бъдат сменени.", "date": "2018.05.07", "title": "Путин смени вицепремиера, отговарящ за отбранителната индустрия"}
{"url": "https://www.dnevnik.bg/biznes/2018/05/07/3174856_turciia_predlaga_pomosht_za_razshiriavaneto_na_punkta/", "text": "Турция предлага граничният пункт \"Капитан Андреево\" да бъде разширен с участието на двете страни, за да се прекрати натрупването на ТИР-ове на митниците, което създава големи проблеми и за турската, и за българската страна. Това посочва валията на Одрин Гюнай Йоздемир, цитиран от БТА. По думите му капацитетът на ГКПП Капитан Андреево срещу турския Капъкуле е недостатъчен и не може да посрещне потока ТИР-ове, идващ от Турция и от Европа. \"ГКПП Капитан Андреево срещу Капъкуле е по-малък. Необходимо е той да бъде разширен с общите усилия на турската и българската страна. Ние постигнахме съгласие, че със съвместни проекти може да разрешим този проблем. Нашата страна е готова да направи каквото е необходимо за намиране на трайно разрешение на този проблем\", заявява валията на Одрин, цитиран от в. \"Миллиет\". По думите му натрупването на ТИР-ове на общите гранични пунктове, което води до задръстване в работата на митниците, създава затруднения и на турската, и на българската страна. \"Отношенията между Турция и България към момента са в много добро състояние. И Турция, и България полагат сериозни усилия за тяхното възходящо развитие. Въпреки положените не малко усилия, за съжаление, до този момент не можахме да намерим трайно разрешение на проблема във връзка с дългото чакане на ТИР-ове на митниците\", посочва още одринският губернатор. Въпросът за реализирането на съвместни проекти за разрешаване на проблемите с ТИР-овете са били обсъдени на среща между турския министър за митниците и търговията Бюлент Тюфекчи и министъра на финансите на България, посочва вестник \"Миллиет\". От българска страна за такава среща в последните месеци не е оповестявано.", "date": "2018.05.07", "title": "Турция предлага помощ за разширяването на пункта \"Капитан Андреево\""}
{"url": "https://www.dnevnik.bg/sviat/2018/05/04/3173743_v_razrusheniia_mosul_kandidatite_na_izborite/", "text": "На част от надупчена с куршуми стена на училище в Стария Мосул предизборни плакати обещават по-добро бъдеще на избирателите. Тези обещания преди парламентарните избори на 12 май изглеждат смешни на фона на размера на разрушенията във втория по големина град на Ирак. \"Ирак напредва\", уверява афишът на кандидата Лаит Ахмад Хасан, на който той е облечен в костюм с вратовръзка. Той е от изборната листа на \"Алианс на победата\" на премиера Хайдер ал Абади. \"Нека продължим градивния процес и осигурим добруването на хората\", гласи този на негов конкурент на име Фарес Шайх Садик от \"Кюрдски алианс\". Близо десет месеца след края на нечувано жестока война, водена по улиците на града, в която в крайна сметка  джихадистите от групировката \"Ислямска държава\" бяха прогонени  от своята иракска \"столица\", Мосул все още  тъне в разруха , изпод отломките е пълно с разлагащи се трупове и невзривили се експлозиви. Спортни, културни или артистични събития, кортежи от надуващи клаксони автомобили, от които се чува музика като на сватбите, раздаване на сладкиши на минувачите. Всичко това е в реда на нещата за 938-те кандидати в провинция Нинава, опитващи се да мобилизират 2.3 милиона избиратели, 80 на сто от които се намират в главния административен център Мосул. Тази провинция е най-разнородната от етно-религиозна гледна точка. Там живеят араби, кюрди, тюркмени. Там живеят мюсюлмани сунити и шиити, язиди, християни и хора от религиозната общност шабак. Тридесет и четири места ще бъдат разпределени от вота, от които три са запазени за малцинства съгласно квотните правила. Национален дълг Избирателите обаче са много разделени по въпросите дали има смисъл да гласуват и за кого. Абу Файез чака от часове да получи избирателната си карта в училището \"Бадр ал-Кубра\", защото е решил да гласува. \"След освобождаването на Мосул е национален дълг да се гласува, за да може животът ни да се промени. Не бива да постъпваме както при предишни гласувания, когато избирателите се възползваха от неработния ден да отидат на почивка в Кюрдистан, Багдад или в Турция\", уверява механикът, чиито ръце и панталони са изцапани с машинно масло. \"Трябва да изберем хора, които действително да ни представляват и да ни издействат компенсации за материалните и моралните щети, които понесохме\", добавя 41-годишният мъж. След нахлуването през 2003 г. на водената от САЩ коалиция градът, чието население е предимно сунитско, с кюрдско и християнско малцинство, стана крепост на \"Ал Каида\" и бастион на привърженици на сваления от власт диктатор Саддам Хюсеин. На изборите през 2014 г., малко преди превземането на града от \"Ислямска държава\", едва 50 процента от жителите се явиха пред урните, страхувайки се от отправяните от джихадистите заплахи. Амар Раад няма да отиде да гласува. \"Отидох да си взема избирателната карта, за да не я използва някой неправомерно, но ще я унищожа. Отказах 75 000 иракски динара (62 долара), предложени ми от един от кандидатите, за да гласувам за него. Никой не ми вдъхва доверие\", обяснява 27-годишният безработен човек пред полуразрушения си дом. Това недоверие към политиците е осезаемо, защото мнозина смятат, че когато \"Ислямска държава\" е превзела града през 2014 г., те просто са се изплашили и са си плюли на петите. Нови съюзи \"Ще гласувам, но само за да прогоня корумпираните и старите лица, които нищо не направиха през годините\", казва Абу Ахмад, 55-годишен пенсионер. Признак за разместване на пластовете в провинция Нинава е, че 75 процента от кандидатите са новобранци и традиционните сунитски партии промениха имената си, за да не бъдат свързвани с миналото. \"Има опасност от политическо земетресение, което да разтърси провинцията\", уверява политическият анализатор Хамед Али. \"Новите съюзи, подкрепяни от силите за сигурност на терен, ще наложат нова действителност, която ще даде отражение върху изборите и ще промени политическата ситуация в провинцията\", добавя той. Победата над \"Ислямска държава\" в действителност бе постигната от армията с помощта на паравоенните сили \"Хашд аш шааби\", създадени по призив на шиитския духовен водач аятолах Али ал Систани. Те продължават да имат добри позиции на терен. Според Фарах Сарадж, досегашен народен представител в местния парламент от листата на светското движение \"Национален алианс\", ръководен от вицепрезидента Аяд Алауи, \"милициите са вездесъщи в провинцията и контролират сигурността, което облагодетелства свързаните с тях партии\". Иначе, подчертава тя, резултатът от вота може да бъде фалшифициран, \"защото само 20 процента от разселените са се върнали в Мосул, а имената на хиляди мъченици и изчезнали все още са в избирателните списъци, както и тези на много членове на \"Ислямска държава\", избягали от страната. /БТА", "date": "2018.05.07", "title": "В разрушения Мосул кандидатите на изборите обещават светло бъдеще"}
{"url": "https://www.dnevnik.bg/sport/2018/05/07/3174866_djiro_ditaliia_otnovo_otkrehva_vratata_za_ideiata/", "text": "Директорът на \"Джиро д'Италия\" Мауро Вени загатна за възраждане на идеята в бъдеще състезанието да започне от САЩ. Думите му дойдоха след  успешния старт на надпреварата в Израел . Този сезон първите три етапа бяха в Израел, а днес е почивен ден. Идеята началото да бъде в САЩ се появи преди десетина години. За последно се въртеше в пространството през 2010 г., когато тогавашният директор на Джирото Анджело Зоменян присъства на събитие в посолството на Италия във Вашингтон и заговори за осъществяването на идеята. В ефира на \"Рай спорт\" Вени отговори със \"Защо не\" на въпрос, свързван с възможността за старт в САЩ. Той оцени високо началото в Израел. \"Бях силно уверен, че това предизвикателство ще сработи. Имаше топъл отговор от страна на публиката\", каза Вени. И добави, че \"за да се постигне истинска глобализация, ние имаме нужда да правим големи събития по света\". Преди две години в италианските медии се пишеше дори за начало на \"Джиро д'Италия\" в Япония. Конкретни стъпки не последваха.", "date": "2018.05.07", "title": "\"Джиро д'Италия\" отново открехва вратата за идеята стартът да бъде даден в САЩ"}
{"url": "https://www.dnevnik.bg/photos/2018/05/07/3174843_fotogaleriia_svetovnite_snimki_na_denia_-_5-7_mai/", "text": "Въртележката е част от традиционния празник за Гергьовден в Струмица, Македония.", "date": "2018.05.07", "title": "Фотогалерия: Световните снимки - 5-7 май"}
{"url": "https://www.dnevnik.bg/sviat/2018/05/07/3174881_hizbula_se_obiavi_za_pobeditel_na_izborite_v_livan/", "text": "Ливанското шиитско движение \"Хизбула\" обяви представянето си на парламентарните избори за голяма морална и политическа победа, предаде \"Франс прес\", цитирайки лидера на партията Хасан Насралла. \"Днес можем да кажем, че целта беше постигната\", добави Насралла, без да съобщи колко точно места печели \"Хизбула\". \"Новият парламент е гаранция за защитата на стабилността на страната\", добави той, цитиран от ДПА. \"Фактът, че изборите се състояха е историческо национално постижение\", подчерта Насралла, като похвали новия избирателен закон и своите последователи, които гласуваха за партията. Малко по-рано ливанският премиер Саад Харири заяви пред медиите, че неговото Движение \"Ал Мустакбал\" е загубило една трета от местата си в новия парламент. Сега партията ще има 21 депутати, спрямо 33 депутати в предишния. \"Надявахме се на по-добър резултат\", каза той. Според Харири една от причините за загубата на влияние на партията е новият избирателен закон, приет миналата година, с който беше въведено пропорционално гласуване. Много хора не са разбрали закона, смята той, но призна, че движението не се е представило на висота, без да уточни подробности. Харири добави, че ще продължи да работи в тясно сътрудничество с президента Мишел Аун, отбелязва \"Асошиейтед прес\". Председателят на основаното от Аун Свободно патриотично движение Джебран Басил заяви, че партията печели между 29 и 30 места. Мнозина избиратели бяха объркани, като понякога им се налагаше да избират между избирателни списъци, в които подкрепяните от тях кандидати бяха свързани с партии, които те не подкрепят, отбелязва АФП. \"Хизбула\" от своя страна затвърди влиянието си на ливанската политическа сцена. Поддръжници на независимата кандидатка Джумана Хадад се събраха на протест пред вътрешното министерство, твърдейки, че победата й е била отнета с измама, съобщава АП. Ливанската асоциация за демократични избори съобщи за над 7000 нарушения на избирателните процедури.", "date": "2018.05.07", "title": "\"Хизбула\" се обяви за победител на изборите в Ливан"}
{"url": "https://www.dnevnik.bg/razvlechenie/2018/05/05/3172521_edna_otlichno_suchinena_istoriia_ot_a_a_miln/", "text": "Детските книги, превърнали А. А. Милн в знаменитост, и неговият Мечо Пух – най-известното мече на света, заемат малка част от неговото творчество. Неговите романи и разкази отдавна са влезли в златния фонд на английската литература и са преведени на много езици, а пиесите му се поставят и до днес на театралните сцени в Лондон. Неподправен английски хумор, изящни афоризми, забавни шеги и истински истории за джентълмени, които се отличават с изключителното британско \"чувство за собствено достйнство\". Майсторски изградени сюжети, необикновени герои, неочаквани обрати, непредсказуеми финали и, разбира се, типичната му ирония – това са характерните особености на събраните в този сборник истории. Английските джентълмени са в опасност! Викторианската епоха си отива и на нейно място идва съвременната \"епоха на чарлстона\". Ужасни прически! Ужасни нрави! Чудовищна музика! Кошмарни скандали! Истинските англичани са объркани – как ще живеят, без да знаят какво ще се случи утре. Единственото, което може да им помогне, е изключителното им чувство за хумор... През една нощ по средата на сезона цял Лондон се беше стекъл в гостната на лейди Марчпейн; под цял Лондон се подразбира всеки, когото си струва да познаваш – квалификация, декласираща няколко милиона души, които не бяха чували за лейди Марчпейн. В ъгъла на салона можеше да се види как посланик, с гърди, опасани с ленти, разговаря с най-новата американска херцогиня; в друг ъгъл един от най-видните ни рекламни агенти разменяше епиграми с титулуван собственик на вестник. Известни генерали отъркваха рамо в творци постимпресионисти. Финансисти шепнеха сладки безсмислици на развъдчици на расови померани; случваше се дори актьор със собствена трупа да приеме извинение от кралска особа, блъснала се в него. – Здравей – подвикна Алджи Ласълс, съзрял достолепната фигура на Рупърт Меритън сред тълпата. – Как е Уилям? Рядка усмивка озари изтънченото лице на Рупърт – заместник-секретар в Окупационния отдел. \"Уилям\" бе умилителното наименование на Алджи за законопроекта, който заместник-секретарят се опитваше да прокара в Камарата на общините. Ставаше дума за мерки, способстващи извършването на едно или друго посредством еди-какво си – не мога да бъда по-конкретен, за да не предизвикам европейски конфликт. – Мисля, че ще мине – отговори спокойно Рупърт. – Лейди Марчпейн говореше за него преди малко. Доста е заинтригувана, изглежда. Устните на Рупърт образуваха права линия. Той зарея поглед над главата на Алджи. – О! – промърмори студено. Едва преди десет години младият Меритън, току-що излязъл от Оксфорд, бе смаял политическия свят, печелейки мандат за тарифадикалите – принуден съм да ги нарека така, за да не хвърля страната в гражданска война. Това се случи на извънредни избори и либеративите минаха в отстъпление, колкото да се върнат на власт с по-голямо мнозинство след общите избори. През последвалите години Рупърт Меритън, благодарение на упорството си да задава на главния секретар по окупацията същите въпроси, на които секретарят е отговорил предишния ден, както и благодарение на загрижеността си за достойнството на Камарата, изразявана с крилатата реплика \"Хайде, хайде, това не е в добрия тон\" при всяка проява на лоши обноски, си подсигури неоспоримо право да получи пост в следващото правителство на тарифадикалите. Сега – от две години – бе заместник-секретар и въпросният законопроект бе първият му истински шанс. – О, ето ви и вас, господин Меритън – възкликна глас. – Елате да поговорим. С кимване към двамина архиепископи лейди Марчпейн пое към малък салон, където тълпата не бе проникнала. Безценни Кореджи, Тинторети и Г. К. Честъртъни висяха по стените, но тя не бе дошла тук да му ги показва. Настани се във великолепен стар стол \"Чипъндейл\", подкани го да заеме \"Блъндъл-Мейпъла\"-а срещу нея и му отправи заинтригувана усмивка. – Е? Какво става със законопроекта? Устните на Рупърт образуваха права линия. (Много го биваше в това.) Той скръсти ръце и се взря спокойно във все още красивите очи на лейди Марчпейн. – Ще мине – отговори. – През всички етапи – добави професионално. – Не трябва да мине – рече деликатно лейди Марчпейн. Рупърт не успя да скрие моментното стъписване, ала след миг отново бе господар на себе си. – Не мога да добавя нищо към предишното си изявление – рече той. – Ако мине – подхвана лейди Марчпейн. – Длъжен съм да ви припомня вчерашния си отговор – прекъсна я Рупърт. – Хайде, хайде, господин Меритън, няма смисъл да се дуелираме. Знаете положението. Или да ви го опиша пак? – Не вярвам, че говорите сериозно. – Съвършено сериозно. Има причини, финансови причини – а и други, – поради които не искам законът да влезе в сила. В замяна на мълчанието ми по определен въпрос ще възпрепятствате приемането му. Знаете какво имам предвид. На четвърти май миналата година – Спрете! – възкликна дрезгаво Рупърт. – На четвърти май – продължи безпощадно лейди Марчпейн – двамата с вас, в отсъствието на съпруга ми в чужбина, пихме чай в Ей Би Си. – (Рупърт закри лице с длани.) – Споделям неприязънта ви към скандалите, но ако не изпълните желанието ми, ще призная истината пред Марчпейн. – Вие също ще пострадате! – рече Рупърт. – Моят съпруг ще ми прости. – Тя замълча многозначително. – А Марджъри Хейл? – (Рупърт пак закри лице с длани.) – Ще ви прости ли добрата госпожица Хейл? Тя е много взискателна, нали? И богата? А изгряващите млади политици се нуждаят от пари повече, отколкото от скандали. – Тя вдигна внезапно глава, дочула да отекват стъпки. – А, архиепископе, тъкмо показвах на господин Меритън този великолепен Ботичели – присви очи и го огледа по-внимателно, – този великолепен Дейна Гибсън. Прелестна творба, нали? Натрапникът отмина към трапезарията и двамата останаха отново сами. – Какво да направя? – попита мрачно Рупърт. – Съдбата на законопроекта се решава следващата седмица, когато ще държите голямата си реч. Ще го разкритикувате. Ще признаете откровено, че сте сгрешили. И бездруго висеше на косъм. Влиянието ви ще наклони везните. – Това ще съсипе политическата ми кариера. – Ще се ожените за Марджъри Хейл и ще бъдете богат. Богатите никога не се провалят политически. Нито социално. – Тя го потупа нежно по ръката. – Ще го направите ли? Той се изправи бавно. – Ще видим следващата седмица – отвърна. Не е редно да наблюдаваме под лупа окаяния Рупърт, който през дългите часове на нощта се бореше с ужасния проблем. Моментната лудост през онзи майски следобед го бе довела до сегашния кръстопът. От една страна, репутацията, богатството, любимото момиче; от друга, собствената му чест и – поне така бе повтарял неколкократно от подиума – безопасността на Англия. Сутринта той стана изнемощял, но с взето решение. Законът трябва да бъде приет! Рупърт Меритън бе оратор от не съвсем необичаен тип. Сам даваше мнение, ала винаги разчиташе на секретаря си да го снабди с надлежните доводи и с фактическите думи, в които да ги овеществи. В този случай обаче той почувства, че от него се изисква по-специално усилие. Щеше да покаже на лейди Марчпейн, че вчерашният шантаж е пробудил у него единствено още по-силна воля да отстоява интереса на държавата. Сам щеше да напише речта си. В съдбовната нощ Камарата бе претъпкана. Изглежда, всички гости на лейди Марчпейн отпреди седмица се бяха струпали в галериите за изтъкнати посетители или по балконите за дами. От галерията за пресата \"нашият специален словослагател\" наблюдаваше отвисоко държавниците и орловото му око дебнеше зорко мига на гневното почервеняване, потрепването и внезапното побледняване на врага, мрачната усмивка или възвишеното спокойствие на приятеля. Многоуважаваният Рупърт Меритън, представител на трафадикалите от Крикълуд (Изток), се изправи на крака, приветстван от въодушевени възгласи. – Господин Председател – похвана той, – вземам думата тази вечер, сър за да хм Толкова от речта му мога да разкрия, ала по държавни съображения от изключителна важност съм принуден да не я представя в цялост. Стане ли известно около какъв законопроект се върти историята, разказана тук, Великите сили тутакси ще се хванат за гушите. Макар да не съм в състояние да разглася речта обаче, мога да опиша какво въздействие произведе върху камарата. А ефектът беше прелюбопитен. Всъщност – в пълен разрез с намеренията на Рупърт Меритън, многообещаващия заместник-секретар. Това бе първата реч, която той сам бе подготвил. По-достойна фигура от Рупърт нямаше в Камарата на общините; доблестта му надделяваше, както видяхме, над най-коварни изкушения; ала понеже е невъзможно у едного да се съберат всички добродетели, той бе откровено глупав. Речта щеше да е безнадеждна и бездруго; но за да влоши още повече положението, в най-важната Ӝ част той се бе опитал да вложи ирония. И в началото на ироничния пасаж дори тарифадикалните словослагатели бяха принудени да признаят, че именно собствените им съпартийци \"внезапно са пребледнели\". Както лейди Марчпейн бе отбелязала, всичко, така или иначе, висеше на косъм. Либеративите и униалистите, разбира се, бяха твърдо против законопроекта, но и в тарифадикалната партия имаше нещо като дисидентска фракция. Законът висеше на косъм и речта на Рупърт си каза тежката дума. Когато той седна, колебаещите се и скептиците бяха взели решение. Законопроектът беше отхвърлен. В реда на нещата бе тарифадикалите да слязат от сцената; също тъй естествено бе секретарят на Рупърт да слезе от сцената с довода, че репутацията му ще отиде по дяволите, ако Рупърт произнесе още една собственоръчно съчинена реч. Без секретаря си Рупърт бе изгубен на последвалите общи избори. За щастие той имаше благодарна приятелка в лицето на лейди Марчпейн. Тя използва влиянието си сред либеративите и му издейства назначение като губернатор на Карамелените острови. Тук, заедно с красивата си и богата съпруга, сър Рупърт Меритън властва царствено и върху името му няма ни едно скандално петънце. Всъщност среща проблем единствено с карамелския език, труден език, но пък – навярно за щастие – непригоден за ирония.", "date": "2018.05.07", "title": "Една \"Отлично съчинена история\" от автора на \"Мечо Пух\""}
{"url": "https://www.dnevnik.bg/sport/2018/05/07/3174886_etur_vze_prednina_sreshtu_pirin_v_nadprevarata_za/", "text": "Етър\" направи първа стъпка в правилната посока в стремежа да запази мястото си в елита, като победи \"Пирин\". Отборът от Велико Търново се наложи с 2:1 у дома в мач от баражите за разпределение на местата от 11-о до 14-о. Реваншът е след седмица в Благоевград. \"Доминираме винаги, дори в мачовете срещу ЦСКА и \"Левски\". В отлично настроение сме. Така ще бъде и другият мач. Много неща можеха да са по-убедителни. И да бяхме били с 2:0 или 3:0, така или иначе имаме още един мач да изиграем, няма проблем\", каза треньорът на \"Етър\" Красимир Балъков. Колегата му Милен Радуканов съжали за допуснатите грешки и пропуснатите възможности. \"Знаем, че имаме проблем, когато загубим топката. Говорим какво трябва да правим в такива ситуации, но се получават грешки. Цялата седмица говорим, че трябва да имаме търпение, каквото и да се случва. Трябваше да вкараме гол и да не допускаме\", заяви той. Нападателят на \"Пирин\" Преслав Йорданов се контузи още в третата минута и беше заменен принудително от Манол Чапов. В шестата Ерик Почански от домакините удари греда. Двадесет по-късно той даде преднина на отбора си след подаване от Бадара. Малко по-късно Бадара удвои, след като беше изпуснат от отбраната и засече с глава центриране на Димо Атанасов. \"Етър\" продължи да е по-деен събитията на терена и след почивката. В 72-ата минута Радослав Кирилов вкара важен гол за гостите. Нападателят получи подаване от Боджадж и стреля, като топката влезе във вратата след удар в гредата. Малко след попадението Кирилов се опита да изненада вратаря на домакините с далечен изстрел, но Христо Иванов улови.", "date": "2018.05.07", "title": "\"Етър\" взе преднина срещу \"Пирин\" в надпреварата за оцеляване в елита"}
