{"url": "https://www.dnevnik.bg/sport/2018/06/02/3188827_germaniia_zagubi_ot_avstriia_v_predposlednata_si/", "text": "Световният шампион Германия постави много въпросителни 15 дни преди първия си мач на първенството в Русия след загуба с 1:2 от Австрия. Бундестима отстъпи в предпоследната си контрола преди свеотвното, в мач в който беше далеч от най-доброто си ниво. Германците поведоха в 11-ата минута с попадение на Месут Йозил, но след почивката Мартин Хинтерегер и Алесандро Шопф донесоха успеха на Австрия. Успехът е първи за Австрия от повече от 30 години. За последно Вундертима спечели през 1986 г. с 4:1 в контролен мач. Това се случи още когато Германия беше разделена. Загубата е общо осма за Германия в 40 мача срещу Австрия. Срещата в Клагенфурт беше пред отлагане заради проливен дъжд. Двубоят трябваше да започне в 19 часа, но първият съдийски сигнал беше даден 90 минути по-късно. Реферът Павел Краловец инспектираше терена няколко пъти, но дъждът постоянно се усилваше. Все пак около 20.30 часа двата тима излязоха на терена. Капитанът на Германия Мануел Нойер се завърна в състава и изигра 90 минути. Вратарят обаче показа, че все още не е в оптимална форма и имаше проблеми най-вече при изнасянето на топката. Атаката водеше Нилс Петерсен, който обаче игра много рядко с топката, а зад него бяха Лерой Сане, Йозил и Юлиан Бранд. В центъра на отбраната заедно бяха Никлас Зюле и Антонио Рюдигер. След 11 минути Германия поведе благодарение на грешка в австрийската защита. Вратарят Зибенхандъл не успя да изрита топката, която попадна в Йозил, а плеймейкърът на Германия нямаше проблеми да вкара с техничен удар – 1:0. Германия имаше тотално надмощие и притежаваше топката в по-голямата част от мача, но не успя да стигне до много чисти положения. Това се случи и след почивката, когато Австрия се прибра и разчиташе на контраатаки или статични положения. В 53-ата минута централният защитник Хинтерегер беше точен след центриране на Давид Алаба. Той беше оставен непокрит на далечната греда и засече топката от въздуха. Вторият гол беше дело на Шопф в 69-ата минута отново след статично положение. До края на мача Йоахим Льов направи много промени. Той заигра с двама в атака, пускайки Марио Гомез, Тимо Вернер, Юлиан Дракслер и Марко Ройс, но и това не помогна. Световният шампион няма победа в пет поредни мача. За последно тимът спечели в квалификация срещу Азербайджан през октомври (5:1). Последваха равенства с Англия (0:0), Франция (2:2), Испания (1:1), преди загубите от Бразилия (0:1) и Австрия. Първият мач на Германия на световното първенство е на 17 юни срещу Мексико. Преди това световните шампиони ще играят контрола и със Саудитска Арабия. На световното Германия е в група още с Швеция и Южна Корея. В друг мач Англия победи Нигерия с 2:1 на \"Уембли\". Тимът на Гарет Саутгейт изигра добро първо полувреме и много колебливо второ, но стигна до победата с попадения на Гари Кейхил в седмата и Хари Кейн в 39-ата минута. Точен за Нигерия беше Алекс Иуоби в началото на второто полувреме. Англия игра в схема с трима централни защитници, като показа стабилност в защита. Старите грешки от липса на концентрация обаче не липсваха. В нападение си партнираха Рахийм Стърлинг и Хари Кейн. Първият гол падна в седмата минута, когато Гари Кейхил засече центриране на Киърън Трипиър от корнер. Нигерия влезе много трудно в двубоя и нямаше отговор на действията на англичаните. Африканците дори не показаха агресия, като губеха прекалено лесно топката. В 39-ата минута Кейн удвои след подаване на Стърлинг, с което успокои тима си точно преди почивката. Веднага след паузата Нигерия подходи с повече агресия и Иуоби намали. Той беше точен в 47-ата минута, възползвайки се от грешка в английската защита. До края на мача Англия имаше по-добрите положения, а най-големият пропуск направи резервата Дани Уелбек.", "date": "2018.06.02", "title": "Германия загуби от Австрия в предпоследната си контрола преди световното"}
{"url": "https://www.dnevnik.bg/politika/2018/06/02/3188684_mareshki_karakachanov_e_koalicionen_partnyor_s_barekov/", "text": "Лидерът на \"Воля\" и зам.-председател на Народното събрание Веселин Марешки заяви пред БНТ, че вицепремиерът и министър на отбраната Красимир Каракачанов трябва да напусне правителството възможно най-бързо. Освен това той призова коалиционните му партньори Валери Симеонов и Волен Сидеров да се разграничат от него. Марешки и Каракачанов влязоха в задочен спор, след като  лидерът на \"Воля\" поиска мораториум върху сделките за модернизация на армията.  Според него е излишно да се дават 6 млрд. лв. за \"играчки\". По думите му всички страни в света са се насочили към разоръжаване и България също трябва да следва тази тенденция. Каракачанов от своя страна каза, че Марешки продава хапчета и трябва да почне да ги пие, тъй като  нищо не разбира от темата. \"Не аз, а той трябва да пие хапчета. Да не забравяме, че Каракачанов е коалиционен партньор и на Николай Бареков и с пари от КТБ е плащано на рейтингови агенции да му вдигат рейтинга\", уточни Марешки. На изборите за европейски парламент през 2014 г. ВМРО, лидер на която е Каракачанов, беше в коалиция с партията на Бареков \"България без цензура\". Зам.-председателят на Народното събрание каза още, че няма проблем с останалите партии от \"Обединени патриоти\", но настоя ВМРО и Каракачанов да напуснат властта. Той призова министърът на отбраната да се яви самостоятелно на избори, за да може да го победи. \"Той обаче няма да го направи, защото е или на гърба на Костов, или на гърба на Бареков, а сега на гърба на Сидеров и Симеонов\", добави Марешки. Той добави, че би поканил депутата от ГЕРБ Георги Марков да се явят заедно като двойка на следващите президентски избори.", "date": "2018.06.02", "title": "Марешки: Каракачанов е коалиционен партньор с Бареков и с пари от КТБ му се вдигаше рейтинга"}
{"url": "https://www.dnevnik.bg/tehnologii/2018/06/02/3186973_astronomi_otkriha_purvata_neutronna_zvezda_izvun/", "text": "Астрономи откриха първата неутронна звезда извън галактиката Млечния път, в която се намира Слънчевата система. Те са използвали данните от телескопите в обсерватория в Чили и от обсерваторията на НАСА Chandra X-ray. Звездата се намира на 200 хил. светлинни години от Земята в Малкия Магеланов облак. Около нея са останките от свръхнова, известна като Е0102. Неутронните звезди са изградени изцяло от неутрони, като плътността на веществото в центъра им е огромна. Те не са големи по размери, но за сметка на това се въртят с огромна скорост в самото начало на съществуването си, след което започват да забавят ход. Наричани са още пулсари. Неутронните звезди се раждат при избухването на свръхнова. Магнитното им поле е много по-интензивно от това на обикновените звезди. При въртенето около оста си неутронната звезда изхвърля електрони, които се улавят от магнитното поле и могат да избягат само през магнитните полюси в двете срещуположни страни на звездата. Данните от обсерваторията Chandra X-ray показали, че остатъците от Е0102, която е открита преди около 30 години, са образували голяма пръстенова структура, която се намира около новооткритата неутронна звезда. Предполага се, че тя се е появила при експлозия на свръхнова преди около 2 хил. години, но все още не се знае дали Е0102 е тази свръхнова. Досега са открити десетина неутронни звезди в Млечния път. Бройката им не е точна, тъй като все още има спорове дали някои от тях са точно пулсари.", "date": "2018.06.02", "title": "Астрономи откриха първата неутронна звезда извън Млечния път"}
{"url": "https://www.dnevnik.bg/bulgaria/2018/06/02/3188685_germanskite_vlasti_predadoha_na_bulgarskite_vencislav/", "text": "Венцислав Ангелов, известен с прякор си Чикагото, бе предаден днес на българските власти от германските им колеги. 49-годишният мъж бе обявен за международно издирване на 1 февруари 2016 г. с Европейска заповед за арест, издадена от Окръжна прокуратура – Русе. На него му е наложена присъда от 3 години и 6 месеца лишаване от свобода за незаконен трафик на наркотици. Ангелов беше задържан на 29 март в Лимещайн, Германия.  Той бе предаден от германските на българските власти на Летище София. Венцислав Ангелов е обвинен и признат за виновен за участие в приготовление на международен канал за наркотрафик от Перу до Испания. Ангелов е бил 11 месеца в ареста по време на разследването, което се забавило заради молбите за правна помощ от няколко държави, след което съдът го е пуснал срещу по-лека мярка за неотклонение, а краят на делото го заварил на свобода и така и не влязъл в затвора. В края на януари той използва ефира на \"Нова телевизия\",  за да поиска от българските власти да поискат екстрадицията му от Испания. Той поясни, че от две години е във Валенсия, активен е във \"Фейсбук\", дори е направил новинарски сайт, но никой не го е търсил.", "date": "2018.06.02", "title": "Германските власти предадоха на българските Венцислав Ангелов-Чикагото"}
{"url": "https://www.dnevnik.bg/citat_na_deniia/2018/06/02/3188690_citat_na_denia_az_napravih_taka_che_sled_men_v_rusiia/", "text": "Това заяви лидерът на \"Воля\" Веселин Марешки пред БНТ. Той припомни, че беше на Червения площад в Москва на 9 май за Деня на победата. Радев посети Русия за празника на славянската писменост, а в началото на седмицата Борисов също беше там. И двамата се срещнаха с президента на страната Владимир Путин и премиерът Дмитрий Медведев, докато Марешки не успя да разговаря с тях. \"Аз знаех, че ще поканят Румен Радев. Когато бях в Москва се говореше затова\", добави Марешки.", "date": "2018.06.02", "title": "Цитат на деня: Аз направих така, че след мен в Русия да отиде президентът, а след това и Борисов"}
{"url": "https://www.dnevnik.bg/intervju/2018/06/02/3188692_niko_viiadjaratnam_ft_v_sofiia_ima_ogromno_kolichestvo/", "text": "- Защо и кога бе взето това решение? Според нас София има огромно количество таланти, от които да избираме. Във \"Файненшъл таймс\" инженерният процес се провежда на много различни места и решихме, че искаме той да е събран на едно. По време на търсенето преценихме, че София ще е добро място, така че на практика ще консолидираме съществуващите си офшорни офиси тук. Да – аз съм директор по продукцията в FT Core. Имам четири екипа, които работят в основните платформи. Имаме системи за управление на съдържанието, които са отделна част от \"Файненшъл таймс\" (ФТ), и, когато журналистите създават съдържание, то идва през тях и влиза в FT Core. Там го съхраняваме заедно с метаданните, имаме приложно-програмен интерфейс (API), който хората от FT.com използват, за да показват съдържането на сайта си. В това отношение FT Core е жизненоважно. Имаме и платформа за данни, корпоративен склад за данни, използваме API, за да имаме бърз достъп до сайтовете в платформата и до членската маса, тъй като сме компания, разчитаща на абонаменти. Всеки път, когато потребител се абонира, запазваме идентичността му, информацията, която се е съгласил да ни даде в съответствие с GDPR, и да му позволим да влезе и да има достъп до съдържанието ни. FT Core е много важно в контекста на платформите за ФТ. Във \"Файненшъл таймс\" съдържанието е най-важното, това е основата на продукта ни. Журналистите ни създават изумителни текстове, например разкритията за \"Клуба на президентите\" (бел.ред. Тогава репортер на ФТ влезе  под прикритие като хостеса  по време на благотворителна вечеря в елитния клуб и стана свидетел на недопустимо отношение от страна на организаторите и гостите спрямо обслужващия персонал. ) Много се гордеем с това. Искаме да представим това съдържание на публиката по най-добрия начин. Искаме да помогнем и на публиката да работи и да живее по-добре. \"Файненшъл таймс\" е медия, която да помага на хората в ежедневния им живот. Отделът за продукцията на FT.com се оглавява от една моя колега - Габи Латнър. Нейният екип постоянно опитва да свърже страхотното съдържание, което имаме, с чудесната аудитория, която имаме. Те стоят зад проекта \"Моят FT\", който дава възможност да избираш теми, които те интересуват, да персонализираш съдържанието и да получаваш информация за ново такова. Не е трудно, но трябва да внимателно да обмисляме какво виждат и изпитват потребителите. Правим редовно тестване на потребителите. С колегите ми Андрю Кидъл – главата на опита на потребителите и Гарет Инграм, шефът на дизайна, работим в тясно сътрудничество, за да си осигурим добра имаме чудесна връзка с потребителите. Да се забавляваме с трахотно. Намираме София за чудесно място и се надявам, че като се консолидираме тук ще подобрим качеството си. Надпреварата на талантите наистина е много оспорвана и нямаме търпение да работим с местните си колеги.", "date": "2018.06.02", "title": "Нико Вияджаратнам, FT: В София има огромно количество таланти"}
{"url": "https://www.dnevnik.bg/biznes/2018/06/02/3188698_fich_potvurdi_a_sp_povishi_perspektivata_za_kreditniia/", "text": "Две от трите най-големи агенции за кредитен рейтинг – \"Фич\" (Fitch Ratings) и \"Стандард енд Пуърс Глобъл\" (S&P Global) съответно потвърдиха и повишиха перспективата за кредитния рейтинг на България в чуждестранна и местна валута. Това стана известно от съобщение на Министерството на финансите. \"Фич\" потвърди дългосрочния кредитен рейтинг на България ‘BBB’ в чуждестранна и местна валута със стабилна перспектива. Краткосрочният рейтинг в чуждестранна и местна валута също се запазва \"F2\". Оценката за рейтинга е подкрепена от стабилната фискална позиция и политиката за поетапно присъединяване към еврозоната. Агенцията посочва, че икономическият растеж в страната надхвърля отчетения за държавите в категорията ‘BBB’. През 2017 г. българската икономика нарасна с 3.6 % в реално изражение. За сравнение, средният растеж на икономиките от същата рейтингова група е 3.3 %. За настоящата година \"Фич\" очаква растежът да се ускори до 3.7 %, преди да се забави до 3.4 % през 2019 г. \"Стандард енд Пуърс\" повиши перспективата за кредитния рейтинг на България от стабилна на положителна. Дългосрочният и краткосрочен кредитен рейтинг на страната в чуждестранна и местна се потвърждават на BBB-/A-3'. Положителната перспектива показва успешно подобряване на финансовите условия, както и засилване на фискалните и външните буфери в страната. Анализаторите от агенцията очакват стабилния икономически растеж да продължи, в съответствие с възходящата динамика на износа и благоприятните условия за кредитиране. Нетният държавен дълг ще продължи да намалява през 2018 г., за четвърта година поред. Външната задлъжнялост е оценена като ниска и текущата сметка ще остане на излишък.", "date": "2018.06.02", "title": "\"Фич\" потвърди, а S&P повиши перспективата за кредитния рейтинг на България"}
{"url": "https://www.dnevnik.bg/bulgaria/2018/06/02/3188704_kamion_se_preoburna_na_trakiia_i_predizvika/", "text": "Тежкотоварен камион се преобърна на магистрала \"Тракия\" и образува задръстване от над 10 километра, съобщава \"Фокус\". Инцидентът е станал около 9:30 ч. в посока Пловдив в района на Вакарел. По първоначални данни шофьорът на камиона не е пострадал. В аварийната лента се пропускат само леки автомобили, като всички автобуси и други тежкотоварни превозни средства се насочват по обходен маршрут през Вакарел. Затруднено е движението и в двете посоки. По неофициална информация на място има разлято масло и в момента участъкът се почиства и опесъчава. Малко след 12:30 ч. нормналното движение беше възстановено.", "date": "2018.06.02", "title": "Камион се преобърна на \"Тракия\" и предизвика задръстване от над 10 километра"}
{"url": "https://www.dnevnik.bg/sport/2018/06/02/3188709_kris_frum_shte_poluchi_240_hiliadi_evro_ot_nagradniia/", "text": "Шампионът в  Обиколката на Италия Крис Фрум  очаквано ще вземе най-много от наградния фонд на състезанието. Британският колоездач на \"Скай\", който триумфира с розовата фланелка и стана едва седмият състезател в историята, спечелил и трите големи обиколки, ще получи около 240 хиляди евро. Най-голямата част от тях – 200 хиляди евро, идват от триумфа на Фрум в генералното класиране. Той ще вземе и 5000 евро за победата си в класирането при катерачите.  Фрум  е първият колоездач след Марко Пантани през 1998 г., който печели едновременно розовата и синята фланелка. Отделно от тази сума британецът ще получи 1500 евро за трите си дни в синьото трико и 3000 за розовото. Още 25 052 евро му се полагат като бонус за представяне в отделните етапи. Фрум спечели две етапни победи в 101-ото Джиро. Преди година победителят Том Дюмулен получи 250 хиляди евро, макар че тогава той беше много по-дълго време с розовата фланелка. Сумата от 240 хиляди евро не може да се сравнява с полученото от Фрум в Обиколката на Франция. След четвъртата си победа в Тура през 2017 г. британецът и неговият тим \"Скай\" получиха 715 690 евро – почти една трета от наградния фонд на състезанието. Обикновено наградните фондове в състезанията се изплащат накрая на годината. Често те се разпределят между всички състезатели в отбора и персонала. Колоездачите, които печелят като Фрум получават много по-големи суми от заплатите си и спонсорски договори.", "date": "2018.06.02", "title": "Крис Фрум ще получи 240 хиляди евро от наградния фонд на Джиро д’Италия"}
{"url": "https://www.dnevnik.bg/sport/2018/06/02/3188613_kakvo_pokaza_grigor_dimitrov_v_sezona_na_cherveni/", "text": "Григор Димитров изпрати един обещаващо започнал, но по традиция  разочароващо завършил сезон  на червени кортове. След като стартира битките на най-бавната и тежка настилка с  полуфинал в Монте Карло  и  четвъртфинал в Барселона , българският тенисист беше устремен към най-доброто си представяне на клей. Последваха обаче ранни отпадания в Мадрид и Рим, за да се стигне до логичния край на \"Ролан Гарос\". Шампионът от финалите на АТП се оказа неспособен да се противопостави на колебливо представящия се през 2018 г. Фернандо Вердаско. Опитният испанец загуби пет от последните си седем мача преди \"Ролан Гарос\". Това не му попречи да постигне убедителен успех срещу Димитров, който се срина след пропуснатите шансове да спечели първия сет. \"Целият мач беше малко странен. Знаех, че във всеки гейм мога да играя добре. Стигахме до 30:30 или равенство, но просто някак си не успях да използвам тези възможности. Той игра добре, но игра добре, защото му позволих. Отново направих доста непредизвикани грешки, отново не сервирах добре. Въобще цялата игра не се получи\", коментира Димитров след двубоя. За девети път при деветото си участие в \"Ролан Гарос\" той отпадна още в първата седмица. С достигането до третия кръг българинът изравни най-доброто си представяне в Париж, но това със сигурност се разминава драстично с целите и очакванията му. Димитров изглеждаше крайно разочарован на пресконференцията след мача. Той сподели, че иска да се откъсне за малко от тениса, за да може да направи анализ на ситуацията и да открие защо играта му не се получава. Световният №5 заяви, че със сигурност пропуска нещо в работата си, но в момента не може да го открие. \"Направо не знам. Не ми се мисли. Доста съм разочарован. Какво мога да кажа... Особено преди турнира - добре играех, добре тренирах, всичко беше нормално. Не знам какво мога да кажа, освен че опитвам. Наистина опитвам. Не е лесно да се поддържа това ниво, особено на клей. Жалко е, защото физически се чувствах добре, но не успях да се събера във важните моменти. Не знам дали е проява на умора или недостатъчна концентрация. Със сигурност има нещо, което пропускам, но аз самият не мога да го видя в момента\", допълни той. Самочувствието от спечелването на финалите на АТП в Лондон, доброто представяне в първите два турнира на клей и високата позиция в ранглистата дадоха увереност на Димитров, че най-накрая ще запише силно участие в Париж. Жребият също предразполагаше към това. Формата му през последните два месеца обаче ясно показваше, че това едва ли ще се случи. Проблемите на клей Въпреки че е израснал на червени кортове, това си остава най-неудобната настилка за Димитров. Най-вероятно така ще бъде през цялата му състезателна кариера, независимо от изключителния му атлетизъм, който сам по себе си е предпоставка за добри изяви на клей. Стилът на игра на българския тенисист трудно може да му донесе големи успехи на червено, просто защото тази настилка ограничава неговите силни оръжия, а слабостите му по-лесно могат да бъдат експлоатирани от неговите съперници. Заради физически си качества Димитров разполага със страхотна защита, която неведнъж демонстрира и в Париж. Проблемите му идват тогава, когато има предимство в разиграванията. Червените кортове често изискват доста допълнителни удари, за да бъде спечелена дадена точка. А в опитите си да бъде агресивен, когато има инициативата, българинът допуска твърде много непредизвикани грешки. Според статистиката на АТП Димитров заема едва 73-а позиция в т.нар. игра под напрежение на червени кортове през 2017 г. Той имаше 39.7% реализирани и 64.1% спасени точки за пробив, 50% успеваемост в тайбрековете и нито един спечелен решаващ трети или пет сет на клей през миналата година. Това е доста близо до средните му показатели на червено за цялата кариера - 40.3% реализирани и 60.4% спасени точки за пробив, 58.3% успеваемост в тайбрековете и 56.3% в решаващите сетове. За сравнение през миналата година българският тенисист е 11-и в играта под напрежение на твърди кортове, като е спечелил 65.2% от тайбрековете си и 63.2% от решаващите сетове при 70.6% отразени точки за пробив. На трева той излезе победител в 66.7% от финалните си сетове през 2017 г. и спаси 71.7% от шансовете за пробив, които се откриваха пред съперниците му. В тазгодишния \"Ролан Гарос\" Димитров показа доста колебания. В трите си мача той реализира 13 от 32-те си точки за пробив, въпреки че по-бавните кортове намаляват предимството на сервиращия. Още повече, че срещу него бяха тенисисти, които са далеч от водещите по отношения на началния удар. В същото време българинът допусна 11 пробива при 20-те възможности за пробив, които имаха опонентите му. Шампионът от финалите на АТП направи цели 19 двойни и общо 121 непредизвикани грешки в двубоите с Мохамед Сафват, Джаред Доналдсън и Вердаско. Срещу последните двама непредизвиканите пропуски бяха съответно 49 (за пет сета) и 44 (за три сета). В допълнение Димитров продължава да е твърде предвидим, когато първите му сервиси не влизат. През тази година на червени кортове той пласира над 60% от вторите си сервиси от \"дюс\" полето към бекхенда на съперниците, а от \"адвантидж\" полето - над 50%. Като цяло в играта на Димитров липсва разнообразие. Той разчита твърдо на най-силните си оръжия и не рискува с промяна на игровия план, дори когато нещата не се получават. В един от най-интригуващите двубои от началото на турнира Дамир Джумхур загуби тежко първия сет срещу Александър Зверев. След това босненецът промени играта си и въпреки по-скромния си ръст (175 см) започна често да излиза на мрежата и да бъде по-разнообразен. Това му донесе успех и той едва не елиминира един от големите фаворити за титлата, след като първо сервираше за мача в четвъртия сет, а след това имаше мачбол в петия. Димитров често пропуска точните моменти да излезе напред, въпреки че има отлично чувство на мрежата. Когато не е уверен в ударите си от основната линия, той предпочита да залага на къси топки, а те определено не са сред силните му страни. Бекхендът на българина ще продължи да му създава големи трудности и да бъде мишена №1 за съперниците му. Затова той и екипът му трябва да намерят ефективно решение на този проблем. Време за отдих и равносметка Умората също беше безспорен фактор в представянето на Димитров. Въпреки страхотната си физическа подготовка, българинът не изглеждаше способен да изкара няколко поредни маратонски битки на червените кортове в Париж. А това е нещо, през което тенисисти (освен ако не се казват Рафаел Надал) задължително трябва да преминат, за да стигнат напред в \"Ролан Гарос\". Димитров на практика не е почивал от началото на 2017 г. Спечелването на финалите на АТП удължи сезона му и не му даде почти никакво време за отдих преди старта на настоящия. Затова не само той, а и повечето от силно представили се в края на миналата година тенисисти играя непостоянно от началото на 2018 г. \"В момента е важно за малко да се отдръпна от играта. Дали ще е за 4-5 дни, просто трябва да се успокоя малко, да знам, че не трябва сутринта отново да се събуждам рано, да се приготвям за мачове или тренировки. Всичко това малко или много ти отнема от енергията. Особено когато го правиш вече толкова време. Не съм спрял от началото на миналата година още, а нямах дълга пауза между сезоните. Всичко това се натрупа през времето и понякога се проявява\", коментира Димитров. С оптимизъм към тревните кортове Следващият турнир, в който шампионът от финалите на АТП ще участва, е на тревните кортове в лондонския клуб \"Куинс\". Надпреварата, с която повечето водещи тенисисти ще загреят за \"Уимбълдън\", започва на 18 юни. Димитров се надява, че завръщането на една от любимите му настилки ще му помогне да намери отново верния ритъм. \"В момента основното за мен е да остана позитивен дори след този негативен мач (с Вердаско). Със сигурност започвам в \"Куинс\". Ще съм по-рано в Лондон, за да се подготвя. Винаги съм харесвал тревата, обичам да съм в Лондон\", каза още той. Димитров ще запази добри позиции в ранглистата, а в зависимост от представянето на Марин Чилич и Хуан Мартин дел Потро може дори да си върне четвъртото място. Точките, които има да защитава в сезона на трева, също не са толкова много - 360 от полуфинала в \"Куинс\" и осминафинала на \"Уимбълдън\". \"Дано следващите седмици да съм в добра физическа форма, защото това в момента е едно от най-важните неща. Просто да продължавам в същата насока и да се подобрявам. Жалко за днешния ден (вчера - бел.ред.), но всичко това е част то играта\", завърши Димитров.", "date": "2018.06.02", "title": "Какво показа Григор Димитров в сезона на червени кортове"}
{"url": "https://www.dnevnik.bg/biznes/2018/06/02/3188715_oshte_edna_kompaniia_e_zaiavila_interes_kum_aec_belene/", "text": "Вчера е постъпил писмен интерес от четвърта компания, която иска да строи АЕЦ \"Белене\". Това заяви пред Би Ти Ви вицепремиерът Томислав Дончев. Той обаче отказа да назове от коя страна е инвеститорът. От строежа на атомната централа се интересуват още руската \"Росатом\", една китайска компания и междунардона група. Според Дончев няма категоричен отговор дали проектът ще се осъществи. По думите му трябва да се намери инвеститор, който ще спази всички условия, които държавата ще постави. В противен случай няма да се стигне до строеж на АЕЦ \"Белене\". Вицепремиерът каза още, че активната позиция на правителството в последните месеци по енергийни въпроси е опит за рестартиране на проекти, които преди това не са отговаряли на европейското законодателство. Именно заради това сега всичко се правело така, че да се изпълни всяка една точка от закона. \"Има принципна политическа договореност \"Турски поток\" да премине през България, но това са разговори, които текат с месеци. Европа не печели от това, че руският газ минава през още една държава – това означава по-високи цени\", добави Дончев. Той уточни, че срещата на президента Румен Радев с руския му колега Владимир Путин няма нищо общо с визитата на премиера Бойко Борисов в Москва.", "date": "2018.06.02", "title": "Още една компания е заявила интерес към АЕЦ \"Белене\""}
{"url": "https://www.dnevnik.bg/bulgaria/2018/06/02/3188741_s_nachaloto_na_letniia_sezon_zapochnaha_i_proverkite/", "text": "Вицепремиерът Валери Симеонов  поднови миналогодишната си акции  и отново започна проверки из  дискотеките в Слънчев бряг . Снощи Симеонов е направил проверки в няколко дискотеки в курорта за това дали се спазват разпоредбите след 23 ч. заведенията да не надвишават допустимите децибели или да озвучават с музика на открито. Това се вижда от видео, публикувано в YouTube, в което се разбира, че при проверките Симеонов води със себе си журналисти от телевизия СКАТ. Чува се и как Симеонов инструктира също инспекторите, които са с него кой да остане да пише актове за нарушения, кой да продължи с него проверките. \"Просто тази година няма да мине това, има ли закон, трябва да се спазва. Затворете вътре, обезшумете и си пускайте висока музика колкото си искате\", заявява вицепремиерът в едно от посетените заведения. Проверяващите са открили нарушения в пет дискотеки - в \"Ла кубанита\", Coccoon, \"Арена\", \"Графити\" и бившият \"Оксижен\", сега \"Рейнбоу\" музиката е била по-силна от допустимото, а заведенията не били и шумоизолирани.", "date": "2018.06.02", "title": "С началото на летния сезон започнаха и проверките на Валери Симеонов в Слънчев бряг (видео)"}
{"url": "https://www.dnevnik.bg/kultura/2018/06/02/3188411_kuhniata_na_blizkoto_budeshte/", "text": "Каква ще бъде кухнята в близко бъдеще? Това беше водещата тема на Eurocucina 2018, кухненско изложение, което се провежда по време на Седмицата на дизайна в Милано на всеки две години и показва насоките и тенденциите за развитие на модерните кухни. Тази година беше 22-то му издание със 165 изложители и огромен брой посетители. Най-добрите в света кухненски марки показаха своята визия за бъдещето на готвенето, храненето и цялостната организация и дизайн на кухненското пространство. беше основната тема на изложението по отношение на функционалността на кухните, а като дизайн повечето модели показаха простота и минимализъм на цялостния дизайн, все по-изискани работни повърхности и почти изчезващи уреди и котлони. Според наложилата се от доста години вече тенденция на отворени жилищни помещения, приготвянето и сервирането на храна не изисква отделна стая, скрита някъде в апартамента. Дори обратното – тази дейност заема все по-централно място. Следователно, кухнята трябва да има съответните красиви мебели, за да отговаря на останалата част от интериорния дизайн и неговите стилистични възможности и комбинации - като кухнята   на  , например. Но това не винаги е лесно постижимо и практично и вероятно по тази причина още на миналото издания на EuroCucina се очерта, а тази година се потвърди друга интересна тенденция -   Кухненските модули, най-често скрити зад сгъваеми или плъзгащи се врати по нищо не се различават външно от дрешника или огромния гардероб, който може да бъде в съседство (в съответствие с гореспоменатата тенденция на отворените пространства). Такъв пример са моделите на  и  Друг вариант за скриване на мивката и котлоните е чрез плъзгащи се повърхности. Когато е затворена,  на  изглежда като впечатляващо минималистичен монолитен обем, без какъвто и да е намек за високотехнологичното си съдържание скрито зад стъкления шкаф с висока лъскава форма.Но с леко докосване, плоският фронт тихо и без усилие се повдига, за да разкрие просторно работно пространство, което може да включва всичко необходимо - от плоча за готвене и дълбока мивка до подготвителна зона, бар-станция и осветени рафтове за съхранение. Другата посока, в която неизбежно ще се развива модерната кухня е висока степен на ефективност и лекота на използване. FTK - Technology For Kitchen (Технология за кухнята) съпътстващо събитие EuroCucina, посветено на вградените домашни уреди и тяхното развитие показа интересни иновативни продукти и концепции в кухнята, които ще направят живота ни по-лесен и удобен.  С помощта на интелигентните уреди чрез интегрирането на Wi-Fi технологията ще се пести време и енергия, а с използването на устройствата за дистанционно управление ще се създаде възможност за реален диалог между човек и машина. Например фурната  е с дисплей, свързан изцяло с Wi-Fi технология и  на  , което позволява да се контролират и активират кухненските уреди от разстояние. Новите кухненски уреди осигуряват много улеснения: - скрити в плота абсорбатори, които се контролират автоматично – т.е. включват се, когато сензорът усети, че това е необходимо и то с подходяща сила; - мултифункционални фурни или такива, които готвят само на пара с нагряване в различно съотношение и температура, на която можете да кажете с думи как точно искате да бъде приготвено месото, например, а с интегрирана камера да следите процеса на приготвяне без да се налага да отваряте врата; - индукционни плотове, които разпознават размера на съда за готвене и се включват в точно тази зона и които лесно се превръщат в грил; - хладилници с модулна система за съхранение, която позволява невероятна гъвкавост в зависимост от нуждата в дадения момент; - пералня и сушилня, които запаметяват любимите ви програми, изразходват само необходимите препарати за идеални резултати и така намаляват усилията при гладене наполовина...", "date": "2018.06.02", "title": "Кухнята на близкото бъдеще"}
{"url": "https://www.dnevnik.bg/sport/2018/06/02/3188743_kapitanut_na_peru_shte_igrae_na_svetovnoto_sled_kato/", "text": "Нападателят на Перу  Хосе Паоло Гереро  ще може да играе на световното първенство в Русия. Капитанът на тима беше оправдан от трибунала на Швейцарския съд и ще може да води състава си при първото участие на световно от 1982 г. насам. Правата на Гереро бяха спрени  в началото на ноември, когато стана ясно, че се е провалил при допинг проверка след световната квалификация с Аржентина на 5 октомври. Рекордьорът по голове за Перу беше хванат с кокаин, а според информацията той е приел веществото чрез чаша чай. Първоначално наказанието беше за шест месеца, но в момента, в който Гереро го изтърпя през май, санкцията беше увеличена на 14 месеца. Решението беше на Спортния арбитражен съд (КАС) в Лозана. В крайна сметка при второто обжалване на Гереро пред Швейцарския съд, решението беше счетено за неоснователно и той вече е с възстановени права. \"Това решение връща справедливостта и ме направи много щастлив. Благодарен съм на хората в съда в Швейцария\", каза Гереро. Той ще може да помогне на родината си, която е в тежка група на световното първенство, заедно с Франция, Дания и Австралия.", "date": "2018.06.02", "title": "Капитанът на Перу ще играе на световното, след като спечели обжалване за употреба на допинг"}
{"url": "https://www.dnevnik.bg/photos/2018/06/02/3188646_fotogaleriia_voinata_na_horata_s_plastmasata/", "text": "Фотографи на агенция \"Ройтерс\" се срещнаха със семейства от целия свят, които са обявили война на пластмасовите изделия за еднократна употреба. Статистиката показва, че 9 милиона тона пластмасови боклуци се изхвърлят в океана всяка година, с което увреждат живота в океаните.", "date": "2018.06.02", "title": "Фотогалерия: Войната на хората с пластмасата"}
{"url": "https://www.dnevnik.bg/bulgaria/2018/06/02/3188553_dnes_e_deniat_na_botev/", "text": "Днес се отбелязва Денят на Христо Ботев и се отдава почит на загиналите за свободата и независимостта. Всяка година на 2 юни в 12 ч. сирените в цялата страна в продължение на две минути оповестяват отдаването на почит. На 2 юни 1948 г. точно в 12 ч. е даден първият сигнал за едноминутно мълчание в цялата страна. За първи път всенареодна почит към загиналите за свободата на България се е отдала във Враца и Пловдив през 1884 г. Официално денят се чества от 1901 г., когато на тържествата на връх Околчица, познат и като Вола, присъстват и членове на четата на Ботев. Председателят на Народното събрание Цвета Караянчева ще отбележи 2 юни именно на връх Околчица. Тя ще приеме рапорта на началника на караула, а врачанският митрополит Григорий ще отслужи молебен. От своя страна председателят на парламентарната група на ГЕРБ Цветан Цветанов ще се включи в традиционния поход към върха. В София БСП ще отбележи Деня на Ботев с поредица от мероприятия. Това съобщиха от пресцентъра на БСП - София. В 12 ч. в район \"Възраждане\" активисти на партията ще се поклонят и ще поднесат венци и цветя на паметника на Христо Ботев на едноименния булевард. Младежкото обединение на левицата ще се поклони пред паметника на революционера в Борисовата градина за 142-ата годишнина от гибелта му. Съорганизатори на събитието са Българският антифашистки съюз, Съюзът на писателите и Съюзът на журналисти. В родния град на поета - Калофер, веднага след сирените в 12 ч. на Мемориалния комплекс \"Христо Ботев\" ще бъде връчена Националната награда за творчество, посветено на революционера. В редица други градове също ще има чествания.", "date": "2018.06.02", "title": "Днес е Денят на Ботев"}
{"url": "https://www.dnevnik.bg/sport/2018/06/02/3188640_franciia_produlji_v_otlichen_ritum_za_svetovnoto_sled/", "text": "Франция победи Италия с 3:1 в предпоследната си проверка преди световното първенство по футбол в Русия. Мачът се игра на стадион \"Алианц ривиера\" в Ница, а Самуел Умтити, Антоан Гризман и Усман Дембеле донесоха успеха на \"петлите\". Леонардо Бонучи вкара единственото попадение за \"скуадра адзура\". Умтити откри резултата още в 8-ата минута при първата по-голяма опасност пред една от двете врати. Централният защитник направи добавка на празна врата, след като Салваторе Сиригу спаси силен изстрел отляво на Килиан Мбапе. В 20-ата минута гредата спаси Италия от второ попадение след изстрел на Нголо Канте. Девет минути по-късно французите все пак удвоиха аванса си. Лукас Ернандес проби вляво от вратата и достигна до аутлинията, след което беше фаулиран от Роландо Мандрагора. Съдията Антъни Тейлър отсъди дузпа, а Гризман я превърна в гол. В 36-ата минута италианците намалиха изоставането си. Марио Балотели изпълни пряк свободен удар от границата на наказателното поле, Юго Лорис се намеси неубедително и Бонучи довкара топката във вратата от близко разстояние. Две минути след почивката гредата за втори път спаси Италия след изстрел на Дембеле. Крилото на \"Барселона\" все пак намери път към вратата със страхотно изпълнение в 63-ата минута. На стадиона на клубния си отбор \"Ница\" Марио Балотели имаше няколко възможности да върне Италия в мача, но ги пропусна. Франция игра с всичките си основни играчи, докато селекционерът на Италия Роберто Манчини заложи на доста експериментален състав. Французите, които са едни от големите фаворити за световната титла, записаха трета поредна победа в контролите. В края на март те спечелиха с 3:1 срещу Русия, а в понеделник надиграха Ирландия с 2:0. Отборът, воден от Дидие Дешан, е спечелил осем от последните си 11 официални срещи. Единствената загуба беше срещу Колумбия (2:3) през март.", "date": "2018.06.02", "title": "Франция продължи в отличен ритъм за световното след победа над Италия"}
{"url": "https://www.dnevnik.bg/bulgaria/2018/06/02/3187136_i_oshte_edin_stranen_sluchai_sus_smurtta_na_novoroden/", "text": "Новороден тюлен се е удавил през лятото на миналата година във Варненския делфинариум заради неремонтирна помпена шахта. Смъртта беше потвърдена от екоминистерството. Преди по-малко от месец стана известно, че  от 2014г. до 2017 г. в делфинариума са умрели и два новородени делфина, а други два са били мъртво родени . Така се оказва, че през последните четири години в делфинариума не е оцеляло нито едно от новородените животни. Информацията за удавения тюлен беше съобщена на \"Дневник\" от служител в атракциона, който, както и в първия случай, пожела анонимност. Според него, тюленът се е родил напълно здрав на 18 юни м.г. Той е бил жизнеспособен и отглеждането му е протичало нормално. След по-малко от два месеца – на 11 август м.г., тюленчето се е удавило. Басейнът, в който то трябвало да се учи да плува, бил почистван всяка седмица, но въпреки това никой от служителите не обърнал внимание, че решетката на шахтата, през която се оттича водата от него, липсва. По информация на източника по тази причина помпата на инсталацията е засмукала муцуната на новороденото, което довело и до удавянето му. Едно \"административно нарушение\" \"Дневник\" се свърза с Христо Иванов, съветник по медийните въпроси на \"Феста холдинг\" - дружеството собственик на Делфинариума. Той категорично отказа да коментира случая и поиска въпросите да му бъдат изпратени писмено. Въпреки обещанието отпреди две седмици, че отговорите ще бъдат дадени бързо, те така и не пристигнаха до приключването на работата по текста. Според пресцентъра на Министерството на околната среда и водите (МОСВ) за смъртта на тюленчето е бил уведомен единствено \"ветеринарният лекар на община Варна\". Проверка през пресцентъра на местната администрация показа, че в случая става дума за специалиста, назначен на тази длъжност в Областната дирекция по безопасност на храните. Именно тази дирекция е контролен орган по спазването на стандартите, условията за отглеждане и хуманно отношение към животните, използвани за атракции. В становището на екоминистерството не се съобщава да е била направена проверка за причините, довели до удавянето, или кой е евентуалният виновник за това. Извършената едва сега проверка по сигнала на \"Дневник\" показала също, че от Делфинариума не са предприели действия за регистрирането на тюленчето, родено на 18 юни м.г., каквото е изискването на Закона за защита на животните. Регистрационни талони са имали само двата възрастни тюлена Лео и Бянка. Във връзка с това бил съставен акт за административно нарушение. Предвидената имуществена санкция е в размер от 2 до 3 хил.лв. \"Може да се случи и това\" Според източника, дал информацията за инцидента от август м.г., никой във варненския делфинариум не е разбрал, че майката на новородения тюлен е била бременна. Констатирано е било само, че теглото й нараства, но било отдадено на затлъстяване. Свидетелство за това, че служителите в делфинариума са били изненадани от раждането, е и интервю на Христо Иванов за БНР, дадено на 15 март м.г. Тогава, на репортерски въпрос дали се очаква двата възрастни тюлена Лео и Бянка да имат поколение той отговаря: \"За поколение малко е раничко, но може да се случи и това\". Два дни почивка и шоуто продължава Веднага след публикуването на  текста за умрели след раждане и мъртвородени делфини , \"Дневник\" получи и допълнителна информация за последния подобен случай от май м.г. Според нея в атракциона са били напълно наясно, че майката Йоана е била бременна. Въпреки това тя е участвала в представления до последния момент, като след мъртвото раждане те били отменени само за два дни. Служители в делфинариума твърдят също, че заради стреса и преумората има случаи, в които делфините са отказвали да се подчиняват на треньорите си и по тази причина представленията падали. В момента по данни на Регионалната инспекция по околната среда и водите (РИОСВ) - Варна, в Делфинариума освен двойката тюлени се отглеждат и четири възрастни делфина. В близките седмици женската Доли, също чака бебе. Но според управителя на \"Феста делфинариум\" Ивелин Симеонов бременността все още била под въпрос, тъй като се установявала много трудно \"със средствата на хуманната медицина\". Дали предстои раждане щял да покаже самият делфин, няколко дни по-рано. Ако това се случи, представленията щели да бъдат отменени напълно за период около месец и щял да бъде съблюдаван \"режим на тишина\". В момента Делфинариумът във Варна навлиза в активния си туристически сезон, когато на ден се планират по 3-4 представления, а посетителите само на едно от тях са повече от 1000. Цените на билетите са 25 лв. за възрастен и 20 лв. за дете. Снимка на целувка с тюлен струва 15 лв. Беззащитните Контролни органи по Закона за защита на животните, както и по този за биологичното разнообразие са Областната дирекция по безопасност на храните и Регионалната инспекция по околната среда и водите във Варна. За отглеждането на делфини и други морски бозайници в затворена среда се прилагат общите изисквания за опазване, защита и хуманно отношение към тях. Българският закон за биоразнообразието поставя под защита само три вида китоподобни бозайници от дивата природа, които естествено обитават Черно море. Делфинариумът във Варна обаче е регистриран като животновъда ферма по Закона за ветеринарномедицинската дейност и в него се отглеждат екземпляри, които не произхождат от черноморската популация. Така делфините и тюлените, използвани за атракция там, без специфичната защита на Закона за биоразнообразието.", "date": "2018.06.02", "title": "Още един странен случай със смъртта на новороден тюлен във варненския Делфинариум"}
{"url": "https://www.dnevnik.bg/analizi/2018/06/02/3188398_omagyosaniiat_krug_belene/", "text": "В разгорещилия се дебат за АЕЦ \"Белене\" през последните няколко седмици наблюдатели отбелязаха, че са се върнали в 2008 г. поради редица сходства между обсъждането на проекта тогава и сега. Всъщност можем да се върнем още по-назад - до далечната 1991 г., когато Министерски съвет възлага на четири държавни и общински структури изготвянето на проект на решение за \"рационално използване на изградената инфраструктура, материална и производствена база на площадката на АЕЦ -Белене, и на прилежащите територии\", каквото упражнение прави БАН в края на миналата година и Министерството на енергетиката (МЕ) с публикувания доклад през май 2018 г. Голямата разлика е, че през 1991 г. правителството търси начин да намали загубите от неразумния проект, докато сега се чуди как да ги увеличи. С цел да се оправдае възобновяването на АЕЦ \"Белене\" се излагат редица аргументи - от такива, които са подвеждащи до такива, граничещи със спекулации. Така например един от аргументите е този за отговорността, като от МЕ се позовават на Закона за финансовото управление и контрол в публичния сектор. Според него, аргументират се от министерството, \"доброто финансово управление изисква публичните средства да се разходват и управляват икономично, ефективно и ефикасно\". Авторите на доклада обаче не обясняват по какъв начин: - приключването на проект с неясна цена - стойността се  увеличава  от 2. 4 млрд. евро през 2005 г. до 10.2 млрд. лв. през 2012 г., е икономичен; - поредното възобновяване на проект на 38 г. е ефективно; - по какъв начин трупане на разходи в продължение на близо четири десетилетия без да има завършен проект е ефикасно за енергетиката или за икономиката. На този фон от министерството отбелязват, че \"само реализацията на проекта дава възможност на НЕК, БЕХ, респективно българската държава да възстанови направените през годините разходи, свързани с проекта АЕЦ \"Белене\"\". Това за пореден път и болезнено ясно демонстрира  разминаването  между политическия и обществения интерес - за управляващите е важно да не отпишат направените дотук разходи като загуба, без да се интересуват от ефекта върху бюджета, икономиката и обществото от възобновяването на проекта. Между другото тук е уместно да се припомни, че първото правителство \"Борисов\" прекрати проекта през 2012 г., независимо че по него вече бяха направени разходи в размер на около 1.3 млрд. лв. Тук възниква въпросът - защо преди шест години същите управляващи са били готови да отпишат тези разходи  като загуба, докато сега ги използват като аргумент за възобновяване на проекта? Отговор на този въпрос намираме по-нататък в доклада на МЕ - \"вариантите за рационално използване на наличните активи за проекта АЕЦ \"Белене\" изхождат от принципното разбиране, че НЕК през м. декември 2016 г. извърши плащане на цялата дължима сума [ ], след което стана собственик на оборудването и може да се разпорежда с него\". Т.е. \"онези\" 1.3 млрд. лв. са платени от друго правителство и могат спокойно да се отпишат като загуба, а \"тези\" близо 1.2 млрд. лв. по арбитражното дело са платени от настоящите управляващи и не могат да бъдат отнесени към загубите. Като аргументи за необходимостта от изграждането на нова мощност отново служи публикуваният през 2017 г. частичен доклад на БАН, за който  писахме , че не може да се използва като препоръка за вземане на инвестиционно решение, тъй като обхватът му е твърде теоретичен. Нещо повече - някои допускания в него като очакванията за ръст на потреблението на електрическа енергия изглеждат нереалистични, предвид грешните исторически данни, които се използват за изчислението му, . Заключенията за връзката между енергийно потребление и икономическата активност също са необосновани. Освен нереалистичните очаквания за увеличаващо се потребление, авторите на доклада имат и нереалистични очаквания за развитието на генериращите мощности. В резултат на  приетите  от Европейската комисия Заключения за най-добри налични техники (НДНТ) за Големи горивни инсталации (ГГИ), но без да е ясно бъдещето на работещите централи и възможностите за дерогации, от МЕ автоматично приемат, че след 2026 г. ТЕЦ трябва да бъдат заменени от два нови ядрени блока. Към това се прибавя и неясното заключение, че ТЕЦ Марица Изток 1 и 3 ще продължат да функционират само до изтичане на дългосрочните им договори за изкупуване на електрическа енергия, което също е 2026 г. В резултат на всичко това, както и на разгледани седем варианта за рационално използване на активите в АЕЦ \"Белене\", МЕ предлага \"възобновяване на действията по търсенето на възможности за изграждане на АЕЦ \"Белене\", съвместно със стратегически инвеститор, на пазарен принцип и без предоставяне на държавна гаранция, чрез отделяне на активите и пасивите за проекта АЕЦ \"Белене\" в отделно проектно дружество\". Ключовата фраза тук е \"пазарен принцип и без предоставяне на държавна гаранция\", което звучи добре, но по никакъв начин не означава, че държавните разходи по проекта са приключили. Разходите за строителство и закупуване на реакторите възлизат на поне 2,5 млрд. лв., но според доклада на МЕ стойността на активите е под 2.3 млрд. лв., което е обезценка от 8%. В доклада обръщат внимание, че е възможно потенциалният частен инвеститор да поиска актуална оценка на активите, което може допълнително да обезцени стойността им, а оттам и тежестта на държавното участие в капитала на компанията. Ако проектът е без държавни гаранции, т.е. свързаният с него риск е по-висок, най-вероятно капиталовата структура ще бъде 40% собствен капитал (държавата плюс частен инвеститор) и 60% кредит (каквато е и оценката на HSBC от 2012 г.), вместо версията на БАН за съотношение 30:70. При тези условия, ако държавата държи да има блокираща квота при вземане на решенията (поне 34% от капитала) и ако стойността на проекта е в размер на 10.5 млрд. евро, според изчисленията на БАН), държавата ще трябва да инвестира поне още 450 млн. лв. Поне, тъй като частният инвеститор може да поиска преоценка на държавното участие, а и цената едва ли ще е само 10,5 млрд. евро. И това е само в рамките на строителната фаза на проекта. В оперативната фаза акционерите в него отговарят за генерираните загуби до размера на вноските си в капитала. С други думи ако бъдещият АЕЦ \"Белене\" е на загуба, може да се наложи държавата да рекапитализира компанията пропорционално на вноската си в капитала ѝ, като на този етап може само да се гадае за размерите на допълнителните плащания. По този начин може да се окаже не само че държавата няма да си възстанови направените дотук разходи, но може и да ги увеличи. Да се реализира проект на пазарен принцип означава осигуряване на разумна възвръщаемост на инвестицията без държавни гаранции, гарантирани цени и ангажименти за изкупуване на продукцията, която да оправдае поемането на инвестиционния, пазарния и ред други рискове, свързани с него. Нещо повече - възвръщаемостта следва да се сходна с тази на сравними проекти. Така например строителството на  нова АЕЦ в Унгария  предвижда вътрешна норма на възвръщаемост от около 7,35%, което е в долния край на  пазарната норма  от около 7,4-8,35%. Именно това е мерилото за икономично, ефективно и ефикасно управление на публичния ресурс - постигане на близка до пазарната реализация. Всичко останало са добри пожелания, а това че няколко правителства подред са закопали над 2 млрд. лв. в ненужен проект не е причина да се наливат още средства без да е ясно каква ще е финансовата и обществената полза от това.", "date": "2018.06.02", "title": "Омагьосаният кръг \"Белене\""}
{"url": "https://www.dnevnik.bg/evropa/2018/06/02/3188322_vse_po-malko_bulgari_i_poliaci_iskat_da_rabotiat_na/", "text": "Всяка година германските селски стопанства наемат сезонни работници за прибирането на реколтата от аспержи, ягоди, грозде. Само през 2016 година в германските ферми са работили 286 000 сезонни работници. По правило помагачите по прибирането на реколтата получават 8.84 евро на час. Към тази сума се прибавят и различни премии. Ако сезонните работници работят на акорд и получават надници за килограм, а не на час, заплащането често се увеличава. Ако работниците обаче имат договори за краткосрочна заетост, т.е. за по-малко от три месеца или 70 дни, германските фермери не са задължение да ги осигуряват социално. Недостиг на сезонни работници Открай време фермерите се оплакват, че германците не желаят да се занимават с работа на полето. Затова много селски стопанства се обръщат за помощ към посреднически агенции. Срещу определена такса те наемат сезонни работници от Източна Европа. Но напоследък и в тези страни има все по-малко кандидати. \"Това се превърна в много трудна работа\", казва шефът на една посредническа агенция за полски сезонни работници, който желае да остане анонимен. \"Тази година е пълна катастрофа\", споделя той. Преди години ситуацията изглеждала другояче, разказва шефът на посредническата агенция. Дори и добре квалифицирани поляци се хващали като сезонни работници в Германия. Но след като успявали да съберат известна сума, след няколко години те преставали да работят по германските полета и инвестирали спечелените пари в родната Полша. \"Освен това междувременно нивото на заплатите в Полша се повиши и дори там се усеща недостиг на сезонна работна ръка. В Полша има много възможности за намиране на по-привлекателна работа\", казва той. \"При нас пристигат много повече запитвания за сезонни работници, отколкото можем да ангажираме\", оплакват се от друга посредническа агенция, която наема работна ръка от Румъния. Шефът на агенцията споделя, че икономическото развитие в Румъния не е толкова добро както в Полша, но отливът на полски сезонни работници просто не може да бъде компенсиран с работна ръка от Румъния. \"Работата на полето е тежка и ние не успяваме да намерим германски сезонни работници. Затова сме зависими от нашите вече доказани работници от Източна Европа. Но в последно време пристигат все по-малко\", оплаква се производителят на аспержи Юрген Якобс. Той споделя, че тази година при него се записали общо 350 помагачи от Полша и Румъния, само че 85 от тях въобще не дошли. Сега германските селскостопански сдружения настояват за отваряне на трудовия пазар за сезонни работници от страни, които не членуват в ЕС. \"Проблемът е в това, че от Полша, България и Румъния при нас пристигат все по-малко хора. Затова би било разумно в бъдеще да бъдат ангажирани сезонни работници от Украйна и Беларус\", казва председателят на градинарското сдружение в Бранденбург Андреас Йенде. Демографска промяна в Полша По принцип не става дума за пари, т.е. германските селски стопани не търсят по-евтина работна ръка от германската. \"При нас всички получават минималната почасова надница от 8.84 евро - независимо дали са германци или източноевропейци. Не става дума за пари, става дума за това изобщо да намерим хора\", казва Андреас Йенде. Председателят на градинарското сдружение в Бранденбург разказва, че тази провинция е започнала да произвежда зеленчуци и плодове - най-вече аспержи - в големи количества през 1990-те. По правило засаждането и прибирането на аспержите е тежка работа. Но по време на голямата безработица след обединението на Германия много германци са изкарвали хляба си, работейки на полетата с аспержи. По-късно обаче в тази област започват да работят предимно полски сезонни работници, които не след дълго се пренасочват към Великобритания, защото там заплащането е по-добро. Така германските производители прибягват до помощта на работници от България и Румъния. В най-добрите времена в Бранденбург е имало по 7000 сезонни работници. Тази година обаче те са само 5000. \"Междувременно и в Полша настъпи демографска промяна. Там също се търсят специалисти и все повече млади поляци намират работа в родината си и по професията си\", казва Андреас Йенде. Румънците и българите също търсят по-добре платена работа. В Германия те предпочитат да работят като строителни работници или пък като доставчици на пощенски пратки, защото в тези области могат да получават и над десет евро на час. Разликата в заплащането в Германия и Източна Европа все още е доста голяма. Докато в Германия минималната почасова надница възлиза на 8.84 евро, в Полша тя е 2.85 евро, а в Румъния - 2.50 евро. В България минималното почасово заплащане възлиза на 1.57 евро.", "date": "2018.06.02", "title": "Все по-малко българи и поляци искат да работят на германските полета"}
{"url": "https://www.dnevnik.bg/sport/2018/06/02/3188644_amerikanskata_kandidatura_za_svetovnoto_prez_2026_g/", "text": "Обединената кандидатура на САЩ, Канада и Мексико за домакинство на световното първенство по футбол през 2026 г. получи много по-висока оценка от самостоятелната кандидатура на Мароко. И двете оферти все пак събраха достатъчно точки, за да преминат  предпоследната фаза от надпреварата  - финалната инспекция на ФИФА за стадионите и инфраструктурата. Домакинът на първия в историята мондиал с 48 отбора ще бъдат избран на 13 юни. Право на глас ще имат 206 от общо 211 страни, които членуват във ФИФА. Мароко, САЩ, Канада и Мексико няма да гласуват като кандидати за домакинство, а  Гватемала е изключена от световната футболна федерация за неопределено време . В петък петчленната работна група на ФИФА, която оценява двете предложения, представи доклад от 220 страници. Северноамериканската кандидатура е получила 4 от максималните 5 точки, а тази на Мароко - 2.7 точки. Минималното изискване за преминаване във финалната фаза беше 2 точки. \"Двете предложения са счетени за допустими, тъй като са изпълнили или надхвърлили минималните изисквания за домакинство според техническата оценка за световното първенство през 2026 г.\", се казва в доклада на работната група. Откакто окончателно станаха ясни претендентите за домакинство, всеки един от тях беше сочен за фаворит в даден момент. Първоначалното обединената кандидатура на САЩ, Канада и Мексико беше считана за сигурен победител. След това противоречивите действия на Доналд Тръмп  изведоха Мароко с едни гърди напред . Сега трите северноамерикански страни отново са в ролята на фаворити. Основната причина за това е, че финалите през 2026 г. ще са с 48 отбора, което ще е голям тест за капацитета на страната домакин. Това е една от най-силните точки в съвместната кандидатура на САЩ, Канада и Мексико. Тяхната заявка е с 23 града, от които ще бъдат отсети 16. Северноамериканците обещаха на ФИФА да постигне  нови рекорди за приходи и посещаемост . Беше изчислено, че евентуално провеждане на шампионата в САЩ, Канада и Мексико ще генерира печалба между 11 и 14 милиарда долара. За Мароко големият проблем е инфраструктурата. Докато американската кандидатура ще разчита почти изцяло на вече готови обекти, африканската се нуждае от доста инвестиции в стадиони, транспортна система, хотелска база и др. Кандидатурата на Мароко включва 14 стадиона в 12 града, а страната обяви проектобюжет от близо 16 милиарда долара. Близо 3 милиарда долара се планира да бъдат похарчени в изграждането и реконструкцията на спортните съоръжения. Още 9.6 милиарда трябва да бъдат инвестирани за здравеопазване и транспортна система, а други 3.2 милиарда ще отидат за разширяването на капацитета на хотелската база. Мароко се включва за пети път в надпреварата за домакинство  след неуспешните опити за световните през 1994, 1998, 2006 и 2010 г. В три от тях страната беше близо до победата, но остана на втора позиция зад САЩ (1994 г.), Франция (1998 г.) и Южна Африка (2010 г.", "date": "2018.06.02", "title": "Американската кандидатура за световното през 2026 г. получи много по-висока оценка от Мароко"}
{"url": "https://www.dnevnik.bg/sport/2018/06/02/3188478_fotogaleriia_pogled_ot_kosmosa_kum_stadionite_za/", "text": "Руската космическа агенция \"Роскосмос\" представи по-различен поглед към стадионите, на които ще се играят мачовете от световното първенство по футбол. Кадрите са направени от Международната космическа станция. На снимката: Стадионът в Сочи и съоръженията около него.", "date": "2018.06.02", "title": "Фотогалерия: Поглед от Космоса към стадионите за световното в Русия"}
{"url": "https://www.dnevnik.bg/sviat/2018/06/02/3188745_netaniahu_otiva_v_evropa_za_sreshti_s_merkel_makron_i/", "text": "Израелският премиер Бенямин Нетаняху заминава за Европа, за да отправи послание за максимална непреклонност спрямо Иран пред европейските лидери, които са по-скоро загрижени за запазването на иранската ядрена сделка, предаде Франс прес, цитирана от БТА. Нетаняху отива в Европа в понеделник и ще има последователно срещи идната седмица с германския канцлер Ангела Меркел, с френския президент Еманюел Макрон и с британския премиер Тереза Мей. Те са лидери на трите европейски страни по договора за иранската ядрена програма. САЩ обявиха на 8 май, че се изтеглят от него. \"Ще обсъдя с европейските лидери начините за блокиране на иранските ядрени стремежи и на иранската експанзия в Близкия изток. Ще изложа пред тях нашите позиции\", заяви Нетаняху и подчерта, че това е въпрос от жизнено значение за Израел.", "date": "2018.06.02", "title": "Нетаняху отива в Европа за срещи с Меркел, Макрон и Мей заради Иран"}
{"url": "https://www.dnevnik.bg/sport/2018/06/02/3188747_menidjurut_na_fulum_e_variant_za_trenyorskiia_post_v/", "text": "Славиша Йоканович, който изведе \"Фулъм\" до промоция във Висшата лига е сред коментираните имена за евентуален нов мениджър на  \"Челси\" . Това твърди италианският журналист Джанлука Ди Марцио. Според последните информации сръбският мениджър вече се е срещнал с шефовете на \"Челси\". Йоканович, който през 2013 г. беше начело на \"Левски\", получи големи похвали за работата си във \"Фулъм\". Той пое тима, който беше заплаен от изпадане в Лига 1 през 2015 г., но го класира за два поредни плейофа. При вторият победи \"Астън Вила\" и върна \"котиджърс\" в елита. Според медиите в момента Йоканович е с по-големи шансове да поеме \"Челси\" от  Маурицио Сари , който доскоро беше считан за фаворит. 60-годишният италианец е известен с бурния си нрав и се смята, че това е натежало. Йоканович пък е бивш играч на \"Челси\", където се подвизаваше между 2000 и 2002 г. В момента на \"Стамфорд бридж\" остава Антонио Конте, но се смята, че дните на италианеца са преброени. Засега единствената причина, поради която той не е освободен е голямата му неустойка. Междувременно от \"Фулъм\" ще разговарят с Йоканович за удължаване на договора му. Сърбинът е обвързан с тима до юни 2019 г., но от \"Фулъм\" искат да го задържат задълго.", "date": "2018.06.02", "title": "Мениджърът на \"Фулъм\" е вариант за треньорския пост в \"Челси\""}
{"url": "https://www.dnevnik.bg/kultura/2018/03/02/3182193_otkus_ot_trima_v_ljubovta_na_archibald_kronin/", "text": "\"Трима в любовта\" е един от големите шедьоври на Арчибалд Кронин. Вълнуваща история, която отвежда читателя в драматичен свят, изпълнен с наситени емоции. Луси Мур искрено обича съпруга си. За да го обича още повече, тя желае да го направи по-добър. И като една отдадена и любяща съпруга взима нещата в свои ръце. Но когато разбира, че е направила грешка, вече е късно и подреденият й свят се разпада. Луси стоически преминава през всички препятствия, които й поднася животът, като се отдава изцяло на отглеждането на сина си. Борбената й натура не се поддава на разочарованието, но най-съкрушителното препятствие предстои... Арчибалд Джоузеф Кронин (1896–1974) е шотландски писател и драматург, един от най-известните автори на двадесети век. Лекар по професия, той често вмъква темата в книгите си. Много от произведенията му се превръщат в успешни кино и телевизионни продукции. Неговите творби са характерни с откритата си социална критика и съчетаване на изконни ценности с мелодраматично действие. I Щом се облече, Люси отиде до прозореца, но не видя Франк. Права зад голямата дантелена завеса, без мисъл в главата, тя хвърли блуждаещ поглед към бялата лента на пътя, който водеше до града и следваше на разстояние една миля брега покрай устието на реката. Пътят беше пуст, като се изключеха старият Бауи и кучето му. Бауи топлеше старите си, измъчвани от ревматизъм кокали, седнал на ниската стена, която заграждаше кейчето, а кучето спеше с глава между лапите си, проснато върху жаркия тротоар. Слънцето бе великолепно през този августовски следобед, поръсило канала с танцуващи люспи, позлатило Ардфилан с ослепителен блясък и превърнало покривите и високите комини на Порт Доран на отсрещния бряг в сияещ и мистериозен град. Самият път се разстилаше пред Люси посред блясъка на слънцето и кокетните вили, които се редяха от двете страни и губеха неизразимата си строгост в това море от златиста светлина. Тя познаваше добре този изглед: лъщящата вода, затворена в ръкавите на широкото устие, гористия хълм Армър, на който синкавата мъгла придаваше свежест, на запад – планинските клисури, спускащи се величествено на фона на светлото небе... но днес всичко това притежаваше неуловим чар, който, без самата Люси да знае защо, оказваше странно въздействие върху нея. Сезонът също въздействаше, защото въпреки горещината той създаваше първото и неясно впечатление за приближаващата есен: шумоленето на паднало листо, солената миризма на водораслите, идваща откъм брега, далечното грачене на гарвани в полето. Как обожаваше есента! От гърдите ѝ се изтръгна въздишка на блаженство. Засенчвайки очи от ослепителната светлина, тя видя силуета на сина си, който на борда на \"Орел\" помагаше – или пречеше – на Дейв, работещ на малкия катер, привързан към сивия кей на Бауи. \"По-вероятно е да му пречи\" – каза си, потискайки майчината си нежност. После се обърна и заставайки пред дъбовия гардероб, разгледа лицето си с инстинктивната сериозност на жена, застанала пред огледало. Не беше едра, \"една мъничка жена\", снизходително казваше за нея брат ѝ Ричард, но в муселинената рокля нейният красив силует излъчваше младежка прелест. Тя изглеждаше смешно млада и девствена – по-скоро на шестнайсет, отколкото на двайсет и шест години, както казваше на шега Франк, когато изоставеше обичайната си сдържаност. Лицето ѝ беше дребно, открито и живо, с естествена одухотвореност и гореща буйност, свежо на цвят и леко загоряло в края на това слънчево лято. Очите ѝ – раздалечени и сини, дълбоко сини – бяха оградени с мрежица от по-тъмни линийки, поръсени със светли точици. Устата ѝ имаше извити ъгли, а удължената линия на шията и на брадичката ѝ придаваше гъвкавост и израз на откровеност, на нещо твърдо, енергично и горещо в искреността си. Тя сложи ръка върху тъмнокестенявата си коса, погледна се за минутка, после сгъна скромната памучна рокля, която бе носила през целия ден, и я постави в долната преграда на гардероба. След като направи последен бърз преглед на стаята, за да се убеди, че всичко е в ред – лъснатият линолеум, възглавницата върху люлеещото се кресло и бялата покривка, която висеше в права линия – тя поклати доволно глава и излезе. Приготви се по-късно от обикновено – петък бе денят, в който правеше сладкиши – но приятното ухание на нейната излъскана и идеално чиста къща, сместа на восък, сапун и терпентин, истинско благовоние за ноздрите ѝ на домакиня, горда със своята вътрешна подредба, оправдаваше това забавяне на вечерния ѝ тоалет. Тя изпитваше гордост от изрядността на своя дом, малко уединено жилище – човек ще каже от вежливост вила – така приятно разположено на границата на Ардфилан. Люси обичаше къщата и държеше да я види, че блести. Сега в кухнята, обръщайки се към отворената врата на слугинската стая, тя попита: – Готова ли сте, Нета? – За момент, госпожо Мур – отвърна със сподавен глас слугинята, като стискаше игла за коса в устните си. Тя довършваше закъснелия си тоалет пред малко кръгло огледало, окачено на стената над съдовете. – Господарят ви ще дойде всеки момент – продължи назидателно Люси. – Чух пристигането на влака. На ваше място бих сложила яйца на огъня... четири. – Да, госпожо Мур... – отвърна слугинята с известно снизхождение. – Но внимавайте, когато ги пържите на очи, Нета. Капка оцет във водата, за да ги стегнете. Не забравяйте! – Няма, госпожо Мур. Освободила устата си, слугинята потвърди, че подобно забравяне е невъзможно, и подир минутка подкрепи тази своя декларация, явявайки се с най-сериозен вид на прага на слугинската стая. Тя беше хубаво седемнайсетгодишно момиче, добродушно, чувствително, затворено и любезно; въпреки любезността си обаче изявяваше независимия характер на своята раса. Знаеща цената си и тази на своя упорит род, Нета не допускаше въпреки прилежността си в работата да бъде слугиня. Никаква принуда не можеше да изтръгне от устата ѝ думите \"господар\" или \"господарка\". Тя поддържаше предполагаемо равенство със своите господари, като ги наричаше вежливо без сервилност \"господин и госпожа Мур\". Дори при известни обстоятелства в нейното детинско отношение имаше леко превъзходство – като че ли съзнаваща теоретичния ранг на семейство Мур, тя подчертаваше своето лично достойнство и правоверност. Нета се усмихна и се оправда: – Откакто вдигам косата си, по-дълго време се обличам. \"По-дълго време се обличате – помисли Люси, – откакто Дейв Бауи започна да ви гледа.\" И изрече гласно: – Отива ви. А харесва ли на Дейв? Нета поклати увенчаната си с кок глава – каква женска кокетност и нежност в този груб жест! – и чукна едно яйце върху ръба на тигана, отвръщайки просто: \"Той!\", после силно поруменя и погледна към шишето с оцет. Като наблюдаваше движенията на слугинята, Люси скри усмивката си и мигом си даде сметка за своето щастие. То съдържаше смешно задоволство, примесено с приятно чувство на сполука, усещане за бодрост и чистота, след като се бе облякла, както и впечатлението, че бе прекарала добре днешното си свободно време. Тя обичаше този момент преди завръщането на Франк – облечена, готова, свършила работата си, изчистила идеално къщата, тя го очакваше и това неизбежно предизвикваше у нея надежда. Люси прекоси тясното преддверие, отвори вратата и излезе на песъчливата алея. Малката четвъртита морава с масив от калцеолария, лобелия** и здравец – подбор, който тази година беше последна дума на цветарското изкуство – блестеше с цялата си красота в очите ѝ на познавач. Тя откъсна внимателно една нахална трева, която пречеше на най-красивия здравец, и я захвърли с не по-малко внимание, после отиде да отвори портата. Сега пътят беше оживен, чуваше се шум от бързи стъпки; повдигайки очи, Люси видя насреща да идва синът ѝ, а сянката му весело да се клати край него. – Мамо – извика той, като бързаше да ѝ съобщи голямата новина, – работих на \"Орел\" заедно с Дейв. – Невъзможно! – възкликна тя, преструвайки се, че не вярва. – Да – потвърди той с ентусиазма на осемгодишно момче към едно сериозно събитие. – Дейв ме накара да навивам въжето. – Господи, каква тежка работа! – рече майката, мислейки за луничките, които имаше то по носа си, един сплескан нос с прости пигменти, но за нея той и луничките притежаваха неотразимо очарование. Добре сложено за възрастта си момче, мислеше си тя често – нейната дума беше може би \"елегантно\", – с кестенява коса и със светлокафявите очи на баща си. А другите момчета? Сигурно и те имаха качества, но... не такива като у Питър. – Мога ли да играя на топчета? – попита наивно той. – На топчета? – повтори тя, невярваща. – Откъде ги взе? Питър ѝ се усмихна, показвайки празнини между никнещите си зъби, и усмивката му очарова Люси, после сведе ресници, които според нея бяха изящно черни върху свежото му като хубав плод лице. – Е, добре – започна той бавно, като търкаше върха на обувката си в стената, – те днес играеха и аз заех няколко от един приятел... После играх срещу него, разбираш ли, и спечелих... Тогава му върнах две... виждаш ли, мамо, ето така стана? – О, да, виждам – каза тя, сдържайки смеха си.", "date": "2018.06.02", "title": "Откъс от \"Трима в любовта\" на Арчибалд Кронин"}
{"url": "https://www.dnevnik.bg/bulgaria/2018/06/02/3188750_bulgarskata_kultura_spored_eksperti_nedofinansirana/", "text": "България продължава да отглежда наследените от комунизма мрежи от културни институции, които са неадекватни на новите форми на съвременно изкуство. Така и без това малкото средства за култура се управляват неадекватно, а публиката на практика няма достъп до съвременните форми и до качествено културно съдържание. Изявени и известни в чужбина творци, награждавани и световно признати, не намират никаква държавна подкрепа и само благодарение на това, че самите те се декларират като българи, страната се ползва и се популяризира от тяхната известност. От близо 15 години липсва политическа воля за цялостна стратегия за управление на културата. Това са някои от изводите, които изложиха днес на пресконференция представители на новото гражданско движение \"Реформи в културата\". То беше обявено на 24 май, а подкрепящите го сложиха в този ден в профилите си в социалната мрежа Facebook  основните акценти за промяна, за които ще настоява движението . Днес от организацията доразвиха някои от вижданията си. В средата на юни пък ще е първата експертна среща в Пловдив, където ще бъдат набелязани и конкретни идеи за промени, които ще бъдат изпратени до Министерството на културата. За една година се планират четири подобни срещи за анализ на случващото се в различните културни сфери. А след тях ще се оформят и конкретни предложения. Моята идея е да стигнем до това, че ние да напишем проект за национална стратегия за културата, около която да започне същностния дебат и реформа, обясни културологът проф. Александър Кьосев, който е сред водещите инициатори на обединението. След като пет правителства вече близо 15 години поемат ангажименти поне за проект на такъв документ, но той липсва, може би е да сме активни и ние да напишем подобен документ, допълниха участниците в пресконференцията. Друга основна цел на сдружението е да обедини хората в сферата на културата, които често се занимавали със собственото си изкуство, но макар разочаровани от случващото се, не се обединяват, не са активни в търсенето на промяна. А ако държавата не ни чуе и постави пропаст между толкова изтъкнати представители на културната общност и себе си, това би създало много тежки последици в бъдеще, коментира Кьосев как си представя движението евентуалните форми за натиск върху властта. Всеки от присъстващите даде редица примери за в сферата, в която е ангажиран и работи. Издателят Манол Пейков отново отбеляза, че за българската литература няма никакви държавни стимули, а в същото време държавата е единствена в ЕС, в която има ДДС върху книгите. България е и единствената държава, която не финансира преводи на български автори на чужди езици и техни участия в международни литературни форуми. Пейков даде пример със съседна Сърбия, която инвестира макар и неособено голяма сума от 250 хиляди евро годишно за подобна дейност и около 100 сръбски автора биват превеждани и популяризирани в чужбина. По думите му годишно в България и превеждат книгите си. И ако говорим за липса на пари, само с парите за безсмисления референдум за АЕЦ \"Белене\" подобно начинание като в Сърбия би могло да се финансира за 100 години, отбеляза издателят. Асен Асенов, който е културен мениджър, отбеляза, че в град като Любляна, която е с размерите на Пловдив и има 4 театъра, целогодишно има международно съдържание, а в София с толкова голямо изобилие от театри, всъщност няма нито един театър с международно съдържание. Независимо дали става дума за опера, театър, танцово изкуство, цирк. Малкото налични средства за култура се управляват лошо и не се стимулират нито новите форми на култура, нито младите творци, смятат от движението. На практика 30 години след демократичните промени България продължава да е на културата в Европа, посочи Асенов. Дори не може да се изчисли колко таланти \"умират\" из по-малките населени места в България, отричат се от творчеството и се захващат с нещо друго, коментира пък Александър Кьосев и подчерта упадъка на читалища и библиотеки из страната. Културата очевидно не е стратегически фокус за правителствата, както за това, така и за предишните, каквото и да чакахме, очевидно няма да го дочакаме, ако не сме проактивни и не настояваме за промени, заявиха от гражданското движение.", "date": "2018.06.02", "title": "Българската култура според експерти: недофинансирана, далеч от световните достижения, капсулирана, без визия"}
{"url": "https://www.dnevnik.bg/bulgaria/2018/06/02/3188751_obvinen_ot_svidetel_po_deloto_za_ktb_otreche_da_e/", "text": "Не съм взимал пари от тези хора, предлагаха ми не веднъж, но не взех! Не съм бил и на заплата в \"България без цензура\". Това написа в личния си сайт  Ангел Славчев, който беше обвинен от свидетеля по делото за фалита на КТБ Христо Цирков, че е получавал пари от Николай Бареков. Цирков е финансист на евродепутата Бареков и преименуваната вече партия \"България без цензура\". Сред материалите, които прокуратурата е внесла в съда по делото срещу Цветан Василев и останалите 17 души, сред които не е Бареков, има множество доказателства не само за това, че той и политическият му проект са били финансирани нерегламентирано с пари от КТБ по нареждане на Василев, но и че с пари, теглени от касата на банката, най-вероятно са били купувани гласове. Пред разследващите Христо Цирков обяснява, че е получавал пари, които е трябвало да занесе на Бареков. Постепенно с времето парите ставали все повече и не са били осчетоводявани, а разплащанията са ставали на ръка. Парите са отивали за хората около Бареков по негово разпореждане. Цирков посочва като крайни получатели Калина Крумова (сега съветник на вътрешния министър Валентин Радев), Стефан Кенов (бивш депутат от ББЦ), Ангел Славчев (лидер на януарските протести), Димитър Цветков (бивш кадър на ГЕРБ), Теодора Стоянова, Боряна Павлова (кандидати за депутати от ББЦ през 2014 г.). Славчев отрече информациите  и уточнява, че \"Цирков е дългогодишен служител на Николай Бареков и с цел да оправдае собствените си постъпки е готов да каже всичко за всеки\". \"Аз съм чист пред съвестта си, пред семейството си и Бога. Готов съм да дам показания пред която и да било институция, да ме подложат на детектори за лъжа и прочие След моето напускане, Николай Бареков знаеше, че с него е свършено в политически аспект и за това започна да изсипва огън и жупел върху мен, а неговите и на Пеевски медии, започнаха да пишат небивалици и долни лъжи\", пише още Славчев.", "date": "2018.06.02", "title": "Обвинен от свидетел по делото за КТБ отрече да е получавал пари от Бареков"}
{"url": "https://www.dnevnik.bg/sport/2018/06/02/3188753_sharapova_stigna_osminafinalite_na_rolan_garos_i_chaka/", "text": "Мария Шарапова се класира на осминафинал в \"Ролан Гарос\" след убедителна победа срещу шестата поставена в Париж Каролина Плишкова 6:2, 6:1. Бившата №1 в света се нуждаеше само от 59 минути срещу чехкинята. Двукратната шампионка направи много силен двубой и буквално не показа слабости, докато от другата страна на мрежата Плишкова не беше убедителна. Шарапова завърши три аса срещу само един на чехкинята и макар че направи пет двойни грешки това не се отрази. Рускинята беше много по-стабилна на сервис, а голямата разлика дойде от уинърите – 18 на пет в полза на Шарапова. \"Знаех, че тя е много труден съперник. Исках да спечеля и да се представя по най-добрия начин, затова играх агресивно и съм много щастлива\", каза Шарапова след края на мача. След двугодишно отсъствие в Париж Шарапова отново стига до осминафиналите. Тя отпадна именно на тази фаза през 2015 г., когато беше отстранена от чехкинята Луцие Шафаржова с два сета, когато беше поставена под №2. Рускинята вече има 56 победи и 11 загуби на \"Ролан Гарос\", като това е турнирът, в който има най-голям процент на победи. Шарапова загуби сет само в първия си мач в Париж, но след това беше убедителна срещу Дона Векич и най-вече срещу Плишкова. Следващият кръг може да донесе мечтан двубой между Шарапова и Серена Уилямс. Трикратната шампионка в Париж ще играе по-късно през деня срещу германката Юлия Гьоргес. Двубоят не започна добре за Шарапова, която беше пробита още в първия гейм. Въпреки това тя се събра и до края на сета даде само още един гейм на сметката на Плишкова. Шарапова поведе с 4:1, след което чехкинята съумя да вземе подаването си, но последваха още два гейма за Шарапова, които след 28 минути пратиха сета в нейна полза. Във втората част носителката на пет титли от Големия шлем беше още по-убедителна. Шарапова реализира два пробива – първият дойде в четвъртия гейм, а след това спечели подаването на съперничката си и в шестия. Последва убедителен сервис гейм, който прати рускинята сред 16-те най-добри в турнира. По-рано през деня турнирът поднесе и голяма изненада, след като осмата поставена Петра Квитова отпадна. Тя загуби след два тайбрека от Анет Контавейт – 6:7 (6), 6:7 (4) след 2.04 часа. 22-годишната естонка направи великолепен мач и стигна до втори осминафинал в турнир от Големия шлем в кариерата си. По-рано през годината Контавейт отпадна именно на този етап на Australian Open след загуба от Карла Суарес Наваро. В следващия кръг естонката ще срещне десетата поставена Слоун Стивънс. Шампионката от 2016 г. Гарбине Мугуруса стигна до осминафиналите след чиста победа над Саманта Стосър. Испанката беше много убедителна и след 6:0, 6:2 за само 1.02 часа продължи напред. Разликата между двете дойде от 15-те уинър на Мугуруса, както и 20-те непредизвикани грешки на австралийката. Във фазата на осминафиналите третата поставена ще срещне украинката Леся Цуренко, която отстрани Магдалена Рибарикова (6:2, 6:4).", "date": "2018.06.02", "title": "Шарапова стигна осминафиналите на \"Ролан Гарос\" и чака Серена Уилямс"}
{"url": "https://www.dnevnik.bg/sviat/2018/06/02/3188758_velikobritaniia_zaplashi_che_niama_da_podpishe/", "text": "Великобритания няма да подпише търговско споразумение със САЩ, ако то не отговаря на интересите ѝ. Това заяви британският министър на международната търговия Лиъм Фокс, съобщава БТА. Обединеното кралство споменава възможността за сключване на търговско споразумение със САЩ догодина, когато трябва да напусне ЕС, който е и най-големият му търговски партньор. Великобритания обаче, наред с останалите страни от ЕС, Канада и Мексико, е засегната от митата върху стоманата и алуминия, внасяни в САЩ, които са в размер на съответно 25 и 10 процента. Фокс, който е защитник на свободната търговия, определи мярката като неправомерна и поиска Вашингтон да я преразгледат, но каза, че не е грешка да се върви по пътя към търговско споразумение.", "date": "2018.06.02", "title": "Великобритания заплаши, че няма да подпише търговското споразумение със САЩ"}
{"url": "https://www.dnevnik.bg/sport/2018/06/02/3188760_valentino_rosi_specheli_polpozishun_sled_blizo_dve/", "text": "Легендата на мотоциклетния спорт  Валентино Роси  ще потегли от първа позиция в Гран при на Италия, след като грабна блестящ полпозишън на пистата Муджело. Доктора зарадва публиката в родината си с перфектна обиколка 1:46.208. Той изпревари с 35 хилядни бившия си съотборник Хорхе Лоренсо. Трети на стартовата решетка в неделя ще потегли настоящият съотборник на Роси Маверик Винялес. Лидерът в шампионата Марк Маркес ще стартира едва шести, докато Андреа Довициозо е седми. Роси спечели полпозишън №55 в кралския клас и общо 65 в кариерата си. Той идва след близо двугодишно прекъсване, като последният му беше на пистата Мотеги през 2016 г. През сезон 2016 г. Роси спечели общо три квалификации, като беше най-бърз на Херес и отново на Муджело. \"Много емоционален момент за мен, особено обиколката след полпозишъна. Това беше една голяма изненада, защото тази година в квалификациите винаги имам проблеми. Днес обаче бях на ниво и обиколката великолепна\", каза Роси. Той очаква много трудно състезание в неделя, имайки предвид че до него стартира Лоренсо, който е победител в пет от последните шест състезания на Муджело. Дотук през сезона Роси е четвърти в класирането като има 56 точки. Той записа два подиума, завършвайки трети на старта на годината в Доха и при  последния старт в Льо Ман . Лидер е Маркес с 95 точки, пред Винялес с 59. Следват Йоан Зарко с 58, Роси и Данило Петручи (54).", "date": "2018.06.02", "title": "Валентино Роси спечели полпозишън след близо две години прекъсване в MotoGP"}
{"url": "https://www.dnevnik.bg/bulgaria/2018/06/02/3188761_nad_20_nelegalni_migranti_sa_zadurjani_na/", "text": "Гранична полиция е задържала 23-ма нелегални мигранти. Те са били открити в товарен камион на граничен пункт \"Капитан Петко войвода\" на българо-гръцката граница, съобщиха от пресцентъра на МВР. Задържаните са от Афганистан и Пакистан. В момента се установява самоличността им. Утре сутринта директорът на Гранична полиция Светлан Кичиков ще даде подробности по случая.", "date": "2018.06.02", "title": "Над 20 нелегални мигранти са задържани на българо-гръцката граница"}
{"url": "https://www.dnevnik.bg/bulgaria/2018/06/02/3187931_mechtite_na_trima_romi_-_abiturienti/", "text": "Борислав, Филда и Леонардо тази година са абитуриенти. И тримата са отличници и мечтатели. Стипендианти са на Центъра за образователна интеграция на децата и учениците от етническите малцинства и на Ромския образователен фонд.  Борислав Петров е роден в Кнежа, където живее и до днес. Кандидатства в Американския университет в България. Ако бъде приет, ще има една подготвителна година за ниво на английски език \"C1\". И след това ще продължи да следва в специалност \"Бизнес администрация и журналистика\". С осигурените стипендии е успял да се сдобие с необходимите му учебни материали. Родителите ми пак щяха да ми ги купят, но щеше да им бъде много трудно  казва Борислав. И двамата му родители са със средно образование. Вижда, че хората с образование живеят по-добре: \"Родителите ми често ми казват, че животът е по-лесен, ако учиш. 90% от мотивацията ми за учене винаги е идвала от родителите ми\" Попитан как си представя България след 20 години, Борислав отговаря: Не съм песимист, по-скоро съм оптимист. Смятам, че България има много голям потенциал и дори мисля, че в близките 10 години държавата може да бъде много по-хубава. Но аз все пак си мечтая да живея в Щатите. Филда Михайлова също е отличничка от гр. Кнежа. Казва, че със сигурност ще продължи да учи в университет. Една от мечтите ѝ е тъкмо това - да получи висше образование. Друга - след това да успее в работата.  Родителите на Филда работят в Испания. Тя също е живяла с тях и е учила там. Но решила, че ще се чувства по-добре в България и се върнала. Има брат и сестра, и двамата по-големи от нея и вече семейни. Сестра ѝ се омъжила неотдавна в Испания и Филда с нетърпение очаква скоро да стане леля.  Филда предпочита да живее в България. Вярва, че младите хора трябва да пробват да успеят най-напред тук. Убедена е, че в бъдеще България ще е \"много по-подредена, с много повече възможности за младите хора\".  Леонардо Минков е от село Дългоделци, област Монтана. Завършва \"Ресторантьорство\" в професионалната гимназия в гр. Лом. Сега иска да учи в Пловдив. Произхожда от бедно семейство, но е активен доброволец и подкрепя всякакви събития с младежка насоченост. Иска да продължи да учи в специалност \"Хотелиерство и ресторантьорство\" и иска някой ден да работи в туризма. Родителите на Леонардо са безработни. В Северозападна България е много трудно, казва. Семейството му се издържало основно от социални помощ и от детски надбавки. Но въпреки това много му помага - \"Баща ми понякога превозва пътници с колата си. Но и майка ми, и баща ми винаги се отзовават, когато ги извикат на някаква работа\". Момчето няма намерение да работи и да живее в чужбина. Казва: От Родината няма по-хубаво. В чужбина дори и да получаваш много пари, винаги служиш на чужди хора. Попитан как си представя България след 20 години, Леонардо отговаря така: Нито съм оптимист, нито съм песимист. Реалист съм.", "date": "2018.06.02", "title": "Мечтите на трима роми - абитуриенти"}
{"url": "https://www.dnevnik.bg/sviat/2018/06/02/3188535_dvijenieto_vremeto_izteche_veche_pomaga_na_jeni_bez/", "text": "Движението Time's Up (\"Времето изтече\"), създадено срещу сексуалния тормоз над жените, вече съдейства на нископлатени работнички да подадат жалби срещу работодателите си. Началото му бе дадено над 300 влиятелни жени в Холивуд, които искат борбата срещу сексуалното насилие да се води с практични инициативи и да достигне до повече хора. Фондът за правна защита вече е събрал 22 млн. долара и с него са се свързали близо 2700 работнички, като приоритет се дава на жалбите на тези с малко средства за препитание и работещи в доминирани от мъже сфери. Фондът им помага с по 3000 долара за първоначалните адвокатски такси, но ако се стигне до процес помощта може да достигне и 100 000 долара. \"Времето изтече\" предлага и консултации със специалисти по връзки с обществеността, за да могат случаите да бъдат направени публично достяние. \"Надяваме се да изпратим на работодателите едно послание\", коментира пред \"Ню Йорк таймс\" Емили Мартин от Националния правен център за жените, който обработва молбите. \"Това, че една жена няма пари или връзки, не означава, че никой няма да я защити.\" Друга инициатива е създаването на законодателство, което да наказва фирми, толериращи  продължителен тормоз  и налагащи на служителите клаузи, които им забраняват да разкриват такъв. Трета – борба за увеличаване на броя на  жените на ръководни позиции  в студиата и агенциите в Холивуд. В отвореното писмо, с което участничките обявиха началото на движението, пишеше: \"Към всяка селскостопанска работничка, отбивала нежелани  сексуални настъпления  от шефа си; към всяка икономка, бягала от  агресивен гост ; всяка санитарка, оставала сама посреднощ с  хищен надзирател ; всяка сервитьорка, която е била  опипвана от клиент  и от която се е очаквало да приеме това с усмивка; всяка работничка, принудена да прави  сексуални услуги  в замяна на повече смени; всяка чистачка или гледачка, докосвана насила от свой клиент; всяка имигрантка, принудена да мълчи, за да не я издадат на властите; жените във всяка сфера, които понасят унижения и обиди, за да свързват двата края: с вас сме. Подкрепяме ви\". Писмото идва, след като през ноември 700 000 членки на Националния алианс на работничките в селското стопанство обяви, че подкрепя борбата на холивудските актриси. На сайта на инициативата са публикувани връзки към организации, които могат да помогнат на жертви на насилие, и образователни ресурси: \" Как да разпознаем насилието \" и \" Какво да се прави\" . Сред участничките в инициативата са  Кейт Бланшет ,  Ема Стоун ,  Ема Уотсън ,  Гуинет Полтроу ,  Дженифър Лоурънс ,  Кийра Найтли ,  Марго Роби ,  Мерил Стрийп ,  Натали Портман ,  Никол Кидман ,  Нина Добрев , Пенелопе Круз,  Салма Хайек ,  Скарлет Йохансон  и  Ума Търман .", "date": "2018.06.02", "title": "Движението \"Времето изтече\" вече помага на жени без ресурси да съдят насилници"}
{"url": "https://www.dnevnik.bg/photos/2018/06/02/3188740_fotogaleriia_razlichnite_mejduzvezdni_voini/", "text": "Танцьори поставиха пародийна бурлеска, посветена на фантастичната поредица \"Междузвездни войни\". Това е първото от общо шест представления, които ще има в Лос Анджелис.", "date": "2018.06.02", "title": "Фотогалерия: Различните \"Междузвездни войни\""}
{"url": "https://www.dnevnik.bg/sport/2018/06/02/3188784_nadal_premina_ekspresno_prez_rishar_gaske_za_da_stigne/", "text": "Рафаел Надал продължава уверено курса към 11-а титла на  \"Ролан Гарос\" , след като стигна фазата на осминафиналите без особени проблеми. Испанецът се справи с Ришар Гаске и само за час и 58 минути стигна до чиста победа 6:3, 6:2, 6:2. Както и в предишните си два мача Надал не изгуби сет и доказва, че се намира в отлична форма. Десеткратният шампион в Париж се класира за своя 13-и осминафинал. Дотук в кариерата си Надал е отпадал само веднъж в третия кръг и това се случи преди две години. В следващия кръг Надал ще се изправи срещу 70-ия в световната ранглиста Максимилиан Мартерер. Германецът, който е на 22 години победи в три сета естонеца Юрген Зоп. Французинът беше конкурентен на световния №1 само в края на първия сет, когато успя да навакса изоставане от 0:5 до 3:5. След това обаче Надал не допусна никакви спадове, а след втория сет Гаске буквално се предаде. В края на мача французинът отново показа съживяване, но вече беше късно да измъкне нещо. \"Чувствам се много добре. Започнах силно мача и може би се възползвах от това, че Ришар не намери ритъма си. После при 5:0 допуснах лек спад, вятърът също беше срещу мен и той отговори. Понякога като започнеш толкова силно се стига до подобни неща\", каза Надал. В неделя носителят на 10 титли във френската столица ще навърши 32 години. Световният №1 започна ударно двубоя и поведе с 5:0. Тогава Гаске отказа да се предаде и успя да спечели три поредни гейма, за да върне поне малко интригата в сета. Последва убедителен сервис гейм на испанеца, за да затвори и първата част след само 34 минути. Началото на втория сет беше идентично, след като Надал поведе с 4:0 и това се оказа решаващо. До края на частта той даде само два гейма на съперника си, а печелеше своите подавания много уверено. Нивото на тениса спадна в последния трети сет, след като Гаске отново започна мудно. Едва към края му той започна да влиза в по-дълги разигравания, което беше породено и от поведението на Надал. Световният №1 завърши с 66% вкаран първи сервис, при който спечели 82% от точките. Той беше много сигурен и при вторите подавания, където спечели 72%. За три сета Надал допусна само 15 непредизвикани грешки и направи 34 уинъра. В друг мач от днешната програма в мъжката схема Фабио Фонини надигра драматично Кайл Едмънд в пет сета. Италианецът направи впечатляващ обрат, след като изоставаше с 1:2, но показа характер, за да спечели след 6:3, 4:6, 3:6, 6:4, 6:4 и 3.36 часа на корта. Мачът беше много оспорван, както и се очакваше за сблъсък между 18-ия и 17-ия в схемата. Фонини завърши със седем аса и пет двойни грешки, докато британецът със само две точки директно от сервис. Макар че италианецът допусна повече непредизвикани грешки – 60 срещу 48, той се възползва от по-големия си брой уинъри (41). В следващия кръг Фонини ще срещне победителя от мача Марин Чилич и Стив Джонсън. На осминафиналите пък един срещу друг ще се изправят Диего Шварцман и Кевин Андерсън. Аржентинецът надигра Борна Чорич със 7:5, 6:3, 6:3, докато Андерсън се справи с Миша Зверев в четири сета – 6:1, 6:7 (3), 6:3, 7:6 (4). Най-драматичен се оказа мачът между Давид Гофен и представителят на домакините Гаел Монфис. Поставеният под №9 Гофен стигна до успеха в петсетова драма 6:7 (6), 6:3, 4:6, 7:5, 6:3, а мачът продължи 4.03 часа. Гофен постигна трета победа в четвъртия си мач срещу 31-годишния парижанин, като единственият успех на Монфис е в квалификации от турнирите \"Чалънджър\". Двамата тенисисти доиграваха мача от петък вечерта, когато заваля дъжд и всичко изглеждаше, че Монфис ще успее да спечели. Той пропусна четири мачбола в четвъртия сет, когато водеше с 5:4, но Гофен показа характер и се измъкна след час и 11, които продължи четвъртата част. След това дойде криза в играта на Монфис и съперникът му се възползва от това. Той спечели петия сет само за 33 минути. В него и двамата тенисисти не бяха уверени, като си размениха общо шест пробива – четири за белгиеца и два за Монфис. На осминафиналите Гофен ще срещне италианеца Марко Чекинато, който поднесе една от големите изненади, отстранявайки Пабло Кареньо Буста.", "date": "2018.06.02", "title": "Надал премина експресно през Ришар Гаске, за да стигне 13-и осминафинал на \"Ролан Гарос\""}
{"url": "https://www.dnevnik.bg/sviat/2018/06/02/3188786_turciia_napravi_purva_stupka_kum_proizvodstvoto_na/", "text": "В Турция бе създадена компания за производството на първия турски автомобил, съобщава БТА. Новото дружество ще включва пет турски холдинга - Anadolu Grubu, BMC, Kok Grubu, Turkcell и Zorlu Holding. Те ще работят в сътрудничество с министерството на науката, промишлеността и технологиите и Съюза на турските търговско-промишлени палати и борси. Президентът на страната Реджеп Ердоган беше заявил, че през 2019 г. се планира да бъде пуснат прототип на първия турски автомобил, а през 2021 г. ще започне продажбата им.", "date": "2018.06.02", "title": "Турция направи първа стъпка към производството на собствена марка автомобил"}
{"url": "https://www.dnevnik.bg/sviat/2018/06/02/3188790_nato_niama_da_pomaga_na_izrael_v_sluchai_na_napadenie/", "text": "Генералният секретар на НАТО Йенс Столтенберг каза, че алиансът няма да защитава Израел в случай на нападение от Иран, предаде Асошиейтед прес, цитирана от БТА. Столтенберг заяви в интервю за германското сп. \"Шпигел\", че Израел е партньор, но не е член на НАТО и предоставяните от алианса \"гаранции за сигурността\" не се отнасят за него. По думите му НАТО не участва в усилията за постигане на мир в Близкия Изток или в конфликти в региона. Той направи коментара в момент на засилващо се напрежение между Израел и Иран. По-рано днес се разбра, че  израелският премиер Бенямин Нетаняху заминава за Европа , за да отправи послание за максимална непреклонност спрямо Иран пред европейските лидери. Нетаняху отива в Европа в понеделник и ще има последователно срещи идната седмица с германския канцлер Ангела Меркел, с френския президент Еманюел Макрон и с британския премиер Тереза Мей.", "date": "2018.06.02", "title": "НАТО няма да помага на Израел в случай на нападение от Иран, каза Столтенберг"}
{"url": "https://www.dnevnik.bg/sport/2018/06/02/3188793_arjentinski_trenyor_tvurdi_che_e_otkazal_da_poeme/", "text": "Аржентинският треньор Франк Куделка обясни пред медиите в родината си, че е отхвърлил предложение на шампиона на България  \"Лудогорец\" . Специалистът е начело на чилийския \"Универсидад де Чили\", който завърши на трето място в първенството през 2017 г. \"Имах предложение от Европа. Размишлявах много, дори направих светкавично пътуване до Европа, тъй като исках да се запозная отблизо с базата на клуба, както и със самото място. След това разбрах, че моето място е в \"Универсидад\", коментира Куделка в интервю за аржентинското радио Mundo. Той твърди, че близките му са му казали, че е луд да отказва на българския шампион. \"Офертата, която получих бе от шампиона на България – \"Лудогорец\". Много хора ми казаха: \"Ти си полудял. Те ще играят в предварителните кръгове на Шампионска лига и ти си отказал\". Истината е, че това беше много интересно предложение от професионална гледна точка. Но аз винаги съм се стремял да бъда балансиран емоционално\", каза още Куделка. Дотук в кариерата си 57-годишният треньор е водил отборите на \"Унион\" (Санта Фе), \"Либертад\" и \"Уракан\". \"Лудогорец\" има треньор в лицето на Димитър Димитров, който вече потвърди, че ще остане на поста. Специалистът има договор за още една година, а собственикът Кирил Домусчиев също каза, че е доволен от него. Преди ден в щаба на Димитров беше привлечен и нов кондиционен треньор -  Иван Рафаел Диас , който идва от \"Атлетико\" (Мадрид).", "date": "2018.06.02", "title": "Аржентински треньор твърди, че е отказал да поеме \"Лудогорец\""}
{"url": "https://www.dnevnik.bg/sviat/2018/06/02/3188794_sauditska_arabiia_potursi_pomosht_ot_franciia_za_da_ne/", "text": "Саудитска Арабия призова Франция да убеди Катар да се откаже от решението си да купи руски зенитно-ракетни комплекси С-400. Ако това не се случи, властите в Рияд обявиха, че са готови да извършат \"военно действие\" срещу Доха, съобщава БТА. Нито Елисейският дворец, нито френското външно министерство не са реагирали на информацията засега. Според изданието \"Монд\" \"саудитската монархия неотдавна е пратила писмо до френското президентство, в което е отправила своите искания. Саудитска Арабия, Бахрейн, Обединените арабски емирства, Египет и Йемен скъсаха на 5 юни миналата година дипломатическите си отношения с Катар, като обвиниха емирството, че поддържа радикални ислямистки групи и че не се дистанцира достатъчно от Иран. Страните после наложиха търговски бойкот на Катар, който отхвърля обвиненията. От Доха отвърнаха, че тези държави се опитват да сменят на властта в страната. В края на януари посланикът на Катар в Москва Хафат бин Мохамед ал Атия заяви, че Катар води преговори в напреднал етап за купуване на руски системи С-400. Месец по-късно Рияд призна на свой ред, че е в надпреварата за придобиване на тези батареи земя-въздух. Крал Салман е изразил \"дълбокото си безпокойство\" по отношение на водените преговори между Доха и Москва и предупреждавал за рискове от ескалация\". \"Кралството е готово да вземе всички необходими мерки, за да елиминира тази отбранителна система, в това число и военно действие\", пише в писмото.", "date": "2018.06.02", "title": "Саудитска Арабия потърси помощ от Франция, за да не се стига до война с Катар"}
{"url": "https://www.dnevnik.bg/bulgaria/2018/06/02/3188757_lekarstvata_za_hora_sus_stabilni_zaboliavaniia_veche/", "text": "Здравното министерство ще се опита да сложи край на практиката някои пациенти с трайни, дори нелечими болести, да трябва да чакат всеки месец да им бъдат изписани необходимите лекарства, вместо това да може да става за по-дълъг период. Ведомството е подготвило проект за промени в своя наредба, според които пациентите със стабилно заболяване, което не изисква ежемесечен контрол, ще могат да получават лекарствени продукти вече за срок от три месеца. Наредбата се отнася за пациенти със злокачествени заболявания, инфекциозни болести като ХИВ, туберкулоза и др., редки заболявания, психични и поведенчески разстройства, дължащи се на употреба на опиоиди, синдром на зависимост /пациентите по метадоновите програми/. \"Удължаването на срока за предписване и отпускане на лекарствени продукти на три месеца ще доведе до значително облекчение за пациентите и премахване на неудобствата за тях, свързани със загуба на време, транспортни разходи и риск от нарушаване на анонимността им\", се казва в мотивите към промените. Промените ще доведат и до допълнително облекчение за лекарите и медицинския персонал, които имат все по-ограничено време за консултации и прегледи, поради непрекъснато увеличаващия се брой пациенти, отбелязват от ведомството.", "date": "2018.06.02", "title": "Лекарствата за хора с трайни заболявания да се изписват за три месеца, предвиждат промени"}
{"url": "https://www.dnevnik.bg/razvlechenie/2018/06/02/3188798_nai-komentiranoto_v_dnevnik_turskata_lira_turski_potok/", "text": "1.  Драматични дни за турската лира и това може би не е краят  - 405 коментара 2.  Борисов след срещата с Путин: \"Турски поток\" влиза на територията на България  - 371 коментара 3.  Стара Загора смени турските имена на 838 местности. Мюфтийството - това е нов \"Възродителен процес\"  - 331 коментара 4.  \"Застреляният\" журналист Бабченко е жив, поръчителят на покушението е задържан  - 275 коментара 5.  Цитат на деня: Русия е дребен търговски партньор  - 245 коментара 6.  САЩ налагат мита върху вноса на стомана и алуминий от ЕС, Канада и Мексико  - 238 коментара 7.  Канада отвръща на САЩ с мита на стойност 12.8 млрд. долара, ЕС внася иск в СТО  - 208 коментара 8.  Светлана Алексиевич: Цяла Русия лъже  - 196 коментара 9.  Активните българи, заселили се в друга страна от ЕС, са 12.5%  - 190 коментара 10.  \"Убитият\" журналист: Възкръснах, преоблякох се и седнах пред телевизора  - 185 коментара", "date": "2018.06.02", "title": "Най-коментираното в \"Дневник\": Турската лира, \"Турски поток\", турски имена"}
{"url": "https://www.dnevnik.bg/sport/2018/06/02/3188800_voleibolistkite_postignaha_chetvurta_pobeda_v_zlatnata/", "text": "Женският национален отбор по волейбол се доближи до класиране във Финалната четворка на Златната Европейска лига след чиста победа над Украйна. Възпитаничките на Иван Петков бяха с една класа над украинките и победиха заслужено – 3:0 (25:18, 25:20, 25:22). Успехът е четвърти за отбора от пет мача, което доближава България до целта, а именно участие сред четирите най-добри. В момента отборът е първи в група А, с еднакъв актив с Азербайджан – четири победи и една загуба. Българките, които  загубиха именно при визитата си в Баку , обаче са с по-добро геймово съотношение. В мача в Иваон Франкивск най-добре се представи Силвана Чаушева. Тя завърши с 13 точки, а по 11 добавиха Гергана Димитрова и Нася Димитрова. Капитанът Христина Русева завърши със седем, от които четири блокади. Следващият мач на женския отбор е на 6 юни в Матосиньос срещу Португалия.", "date": "2018.06.02", "title": "Волейболистките постигнаха четвърта победа в Златната европейска лига"}
{"url": "https://www.dnevnik.bg/bulgaria/2018/06/02/3188801_visokite_blokove_da_se_sanirat_samo_s_negorima/", "text": "Високите жилищни сгради да се санират само с негорима топлоизолация. Това предвиждат законодателни промени, които трябва да влязат в близките дни, съобщава Би Ти Ви. Новите изисквания ще важат за всички блокове, които са над 28 метра високи. Според експерти използването на негорим материал би надвишил парите, отпускани от държавата по Националната програма за енергийна ефективност. Те обаче са задължителни, тъй като на толкова голяма височина гасенето на пожар би било много трудно. \"Въвеждаме категоричното изискване във високите сгради да се използват материали в топлоизолацията, които са негорими\", заяви зам.-министърът на регионалното развитие Малина Крумова.", "date": "2018.06.02", "title": "Високите блокове да се санират само с негорима топлоизолация, предвиждат промени в закона"}
{"url": "https://www.dnevnik.bg/bulgaria/2018/06/02/3188802_i_sofiia_s_centur_za_suvremenno_izkustvo_-_stroejut_na/", "text": "Вече е готов работния проект за изграждане на центъра за съвременно изкуство в София, а строежът се очаква да започне най-късно в началото на 2019 г. От няколко години работим със съвременните български творци за това да създадем проект, нарекохме го \"Топлоцентрала\", каза пред журналисти кметът на София Йорданка Фандъкова след среща с директора на Център \"Жорж Помпиду\" в Париж Бернар Блистен. Изграждаме го в бившата  изоставена сграда на топлоцентралата в Южния парк , близо до НДК, каза още Фандъкова, цитирана от агенция Фокус. На срещата днес директорът на френския център \"Жорж Помпиду\" ѝ дал ценни съвети и идеи. \"Ще разчитам на опита на неговия екип след изграждането му при неговата дейност. За София е голяма чест да приеме директора на най-големия и известен център за съвременно изкуство в Париж и един от най-големите в целия свят\", каза още Фандъкова. Блистен съобщи, че е поканил Кристо Явашев да направи изложба в неговия център след година и половина. \"Трябва да кажа, че и други български творци присъстват в нашия център. Например, в момента има изложба на Недко Солаков с 10 негови рисунки. Това е едно проучвателно пътуване. Моят колега и аз искаме да проучим съвременната ситуация с българското творчество, за да разберем каква е спецификата на българската художествена сцена след падането на комунизма. Искам да разбера кои са творците, които пробудиха духовете и които може би още продължават да творят\", допълни той.", "date": "2018.06.02", "title": "И София с център за съвременно изкуство - строежът на \"Топлоцентрала\" започвал догодина"}
{"url": "https://www.dnevnik.bg/sport/2018/06/02/3188807_serena_uiliams_si_osiguri_nova_sreshta_s_sharapova/", "text": "Трикратната шампионка от \"Ролан Гарос\" Серена Уилямс се класира на осминафиналите след победа над Юлия Гьоргес от Германия 6:3, 6:4. Американката не срещна никакви трудности срещу поставената под №11 в Париж и след 1.16 часа продължава напред. Уилямс си осигури среща със старата си съперничка Мария Шарапова, която  по-рано днес победи Каролина Плишкова . Двете бивши №1 в света, които имат общо пет титли на \"Ролан Гарос\" ще се срещнат за 22-и път. До момента Уилямс има 19 успеха срещу само два за рускинята. При това победите на Шарапова дойдоха през 2004 г. От тогава Уилямс е в серия от 18 поредни мача без поражение. За последно двете се срещнаха на Australian Open през 2016 г. В мача срещу Гьоргес Уилямс беше много стабилна. Единственият момент, в който допусна спад американката беше във втория сет, когато беше и пробита, но съумя много бързо да отговори. Напред в турнира продължава и Хуан Мартин Дел Потро. Аржентинецът надигра Алберт Рамос със 7:5, 6:4, 6:1.", "date": "2018.06.02", "title": "Серена Уилямс си осигури нова среща с Шарапова след безапелационен успех над германка"}
{"url": "https://www.dnevnik.bg/bulgaria/2018/06/02/3188561_nepravitelstvena_organizaciia_opredeli_nai-iziavenite/", "text": "Тази седмица на Римския стадион в Пловдив Junior Chamber International – Bulgaria (JCI Bulgaria) отличи и награди десетима души в различни категории под надслов \"Най-изявените млади личности на България\" за 2018 г. Церемонията беше открита от младия гайдар Петър Бодуров. В програмата участие взеха и Emition Dance Studio с едно многопластово хип-хоп изпълнение на деца и младежи от 8 до 25 годишна възраст. Участие взе и младата певица Мария Добрева – възпитаничка на местното Училище за музикално и танцово изкуство. Освен отличените и членовете на журито на събитието присъстваха членове на JCI - България и местните партньори на организацията. Сред официалните гости на церемонията бяха президента с мандат 2012-2017 г. Росен Плевнелиев и зам.-кмета на Пловдив Стефан Стоянов. В конкурса са подадени над 100 кандидатури. Журито е било съставено от 25 експерти в различни области. И победителите са: - в категория \"Политически, правни и/или държавни въпроси\" - Вяра Савова, създател на Sofia Legal Hackers и член на управителния съвет на Лечение без граници. Наградата ѝ беше връчена от президента с мандат 2012-2017 г. Росен Плевнелиев. - в категория \"Бизнес, икономика и/или предприемачество\" – Момчил Кюркчиев, съосновател и изпълнителен директор на Leanplum. - в категория \"Личностно развитие и/или постижение – Михаил Стефанов\", създател на платформата \"Мини машини\". - в категория \"Иновации в медицината – Станимир Сираков\", лекар в отделение по Образна диагностика към УМБАЛ Св. Иван Рилски – София и иноватор за България. Той въвежда редица съвременни техники и устройства в полето на ендоваскуларната терапия. - в категория \"Академично лидерство и/или постижение\" – Тодорка Александрова, български учен с над 50 научни труда, развиваща дейност не само в България, но и в престижния японски университет ВАСЕДА. - в категория \"Културно постижение\" – Веселина Сариева от фондация Отворени изкуства, галерия \"Сариеви\" и artnewscafe и инициатор на фестивала \"Нощ на музеите и галериите\". - в категория \"Принос към децата, световния мир и/или човешките права\" – Николета Попкостадинова, основател на Loveguidе - платформа, която осигурява достъпно и ефективно сексуално и здравно образование на тийнейджъри. - в категория \"Морално лидерство и/или опазване на околната среда\" – Калин Христов, основател на \"Зеленият отбор на България\". - в категория \"Наука и/или технологично развитие\" – Емилиян Енев, предприемач в областта на мобилните технологии и CEO на компанията ReCheck. -в категория Хуманитарно и доброволческо лидерство и/или постижение – Михаела Стойкова, председател на СНЦ \"Операция Плюшено мече\". Церемонията е финалният етап от международния проект \"Най-изявените млади личности\", който се осъществява за четвърта поредна година в България. Програмата цели да отличи с национално признание постиженията на млади хора между 18 и 40 годишна възраст, които са пример за подражание и създават положителна промяна. Конкурсът се провежда в над 100 държави по света. Кандидатурите на българската \"великолепна десятка\" вече са подадени към организаторите на международния конкурс като някой от тях може да заеме място сред ТОП 10 на света.", "date": "2018.06.02", "title": "Неправителствена организация определи най-изявените млади българи за 2018 г."}
{"url": "https://www.dnevnik.bg/sport/2018/06/02/3188809_ansambulut_po_hudojestvena_gimnastika_vze_bronz_v/", "text": "България спечели бронзов медал в многобоя при ансамблите на европейското първенство по  художествена гимнастика  в Гуадалахара, Испания. Възпитаничките на Весла Димитрова, които водеха след петъчния ден и се представиха много силно, този път допусна грешки на три топки и въжета. Излизане на една от гимнастичките и на уред извън терена коства по-ниската оценка от 18.650, което доведе и до третото място. Симона Дянкова, Елена Бинева, Мадлен Радуканова, Лаура Траатс и Стефани Кирякова събраха 41.750 точки. Титлата взе Русия с 43.625, а второто място завоюваха домакините от Испания със сбор 42.900. В отборното класиране, което включва представянето на девойките индивидуално и ансамбъла при жените, България е трета (140.600). Европейското първенство в Гуадалахара приключва в неделя с участието на  Катрин Тасева  и Невяна Владинова в многобоя при жените.", "date": "2018.06.02", "title": "Ансамбълът по художествена гимнастика взе бронз в многобоя на европейското първенство"}
{"url": "https://www.dnevnik.bg/sport/2018/06/02/3188811_voleibolistite_dopusnaha_iznenadvashta_zaguba/", "text": "Мъжкият национален отбор по волейбол загуби втора поредна загуба, отстъпвайки изненадващо с 0:3 (23:25, 23:25, 24:26) на Австралия в \"Арена Армеец\". Възпитаниците на Пламен Константинов направиха слаб мач срещу сочения за аутсайдер тим. Българският тим вече е с отрицателен баланс в Лигата на нациите, като има две победи и три загуби. Пламен Константинов даде почивка на състезателите, които играха преди ден срещу  Сърбия и загубиха драматично с 2:3 . Той пусна Георги Братоев, братята Николай и Розалин Пенчеви, както и дебютантът Илия Петков. Единствено Николай Учиков стартира като диагонал от игралите срещу Сърбия, но в действията му се видя умора. Срещу българите излезе отбор, който нямаше какво да губи и австралийците играха много силно. Те бяха освободени, рискуваха при начален удар и заложиха на силните си страни – атака през центъра и такава от втора линия през зона 6. От първия гейм Австралия диктуваше темпото и водеше през цялото време. България не успя да излезе напред в резултата нито за момент и загуби първата част с 23:25. Във втория гейм ситуацията не се промени, а българските волейболисти се поддадоха на нервите. Това ги извади от равновесие и връщане в двубоя нямаше. След умората при Учиков селекционерът Пламен Константинов потърси промяна с пускането на Валентин Братоев на непривичния пост на диагонал. Той трябваше да играе там, след като Боян Йорданов продължаваше да лекува контузия. Промяната не даде нужния резултат и Австралия успя да вземе и втората част. Третият гейм започна още по-зле заради контузията на разпределителя Георги Братоев. Той се приземи тежко на крака си и напусна, след като изпитваше много силна болка. Въпреки това българският тим се съживи и играеше по-добре. На полето се появиха капитанът Виктор Йосифов, Тодор Скримов, Георги Сеганов и Учиков, което изведе българският тим напред. От пейката се появи и дебютантът Алекс Грозданов, който се представи на ниво. България имаше два геймбола, но не се възползва от тях, като направи детински грешки. Първо Николай Пенчев удар антената, а след това Учиков прати топката в аут, с което даде победата на Австралия. В българският тим най-резултатен беше Учиков с 11 точки, а Николай Пенчев завърши с десет. За австралийците с 15 се отчете Линкълн Александър-Уилямс, а Пол Сандерсън реализира десет. \"Не мисля, че трябва да се правят трагедии от тази загуба. Факт е, че играха нови момчета, които може би влязоха малко по-трудно в мача, а след това беше трудно да компенсираме. Очаквания не трябва да има, защото в момента нямаме аргументите да се борим\", каза капитанът Йосифов. Последният мач на България във втория турнир от Лигата на нациите е в неделя срещу Русия от 20 ч.", "date": "2018.06.02", "title": "Волейболистите допуснаха изненадваща загуба от Австралия"}
{"url": "https://www.dnevnik.bg/politika/2018/06/02/3188815_bzns_shte_se_razviva_samostoiatelno_kato_partiia/", "text": "Лидерът на БЗНС Николай Ненчев обяви в Сливен, че ръководената от него партия ще се развива самостоятелно и няма да прави компромиси с това. Той се включи във възпоменателен митинг пред паметника на най-голямата в България горянска чета, оказала въоръжена съпротива срещу комунистическия терор през 50-те години на миналия век, съобщава БНР. \"БЗНС ще поеме свой самостоятелен път за развитие\", заяви Ненчев. Лидерът на БЗНС каза още, че демократичният път на страната и членството в НАТО са застрашени, тъй като в последните седмици е имало няколко искания България да излезе от Алианса.", "date": "2018.06.02", "title": "БЗНС ще се развива самостоятелно като партия, обяви Николай Ненчев"}
