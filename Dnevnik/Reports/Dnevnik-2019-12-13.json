{"url": "https://www.dnevnik.bg/photos/2019/12/13/4005202_fotogaleriia_svetovnite_snimki_na_denia_-_13_dekemvri/", "text": "Обучен ястреб, заснет по време на традиционно състезание за лов, край село Кайнар в област Алмати, Казахстан.", "date": "2019.12.13", "title": "Фотогалерия: Световните снимки на деня - 13 декември"}
{"url": "https://www.dnevnik.bg/video/lice_v_lice/2019/12/13/4005644_prichinite_za_vodnata_kriza_v_pernik_spored_petia/", "text": "\"Перник не е единственият и не е изолиран случай в България към настоящия момент с проблеми с водоснабдяването. Основната причина са климатичните промени, колкото и особено да им звучи на хората. Намаленият дебит на водоизточниците е основната причина за нарушено водоподаване не само в Перник, но и в 6 други града в България\", заяви регионалният министър Петя Аврамова в предаването \"Лице в лице\" по Би Ти Ви. Тя обясни и защо не се е срещнала с протестиращите жители на града. \"Можех да отида и да застана заедно с протестиращите и да протестирам заедно с тях, но смятам, че да използвам протестите за личен ПР няма да свърши работа на перничани\", заяви Аврамова. Какво точно е свършила тя във връзка с проблема с водоснабдяването на Перник гледайте във видеото и", "date": "2019.12.13", "title": ""}
{"url": "https://www.dnevnik.bg/bulgaria/2019/12/13/4005650_petur_stoianov_sledosvobojdenskata_inteligenciia/", "text": "Следосвобожденската интелигенция надвишава следкомунистическата многократно и като капацитет, и като отношение към България и света. Тази оценка направи президентът на България между 1997 и 2002 г. Петър Стоянов в интервю за БНТ. Той коментира темата във връзка с това, че през октомври беше удостоен с наградата за европейски принос \"Проф. Иван Шишманов\". \"Никакво раздвоение няма у Шишманов дали е българин или европеец, той е и двете\" - подчерта Стоянов. Той каза, че в годините на прехода българският народ е постигнал много, почти всичко се променило и то за добро \"независимо от изкусителните подмятания колко сме загубили като не сме вече в съветската сфера на влияние\". Стандартът на живот е в пряка връзка със зачитането на законите, с ефективната борба с корупцията и рушветчелъка, на който са подвластни поколенията, живели при социализма, добави той. Според Петър Стоянов преходът съвършено незаслужено е станал мръсна дума и за това се води целенасочена кампания. Нейни жертви са пенсионерите, които са главните потърпевши и затова \"няма защо да им се сърдим, когато ни ругаят за грешките на прехода\", поясни той. Президентът Стоянов изрази мнение, че младите българи напускат страната си в търсене на повече Европа, защото \"не въвеждахме европейските ценности както трябва и с подходящата скорост.\" Към днешните лидери той се обърна с думите: \"Защо сте лидери, ако не се опълчвате срещу мнозинството дори с цената на политически загуби?!\" и добави, че има времена, в които да си политик не е достатъчно, а трябва да е равнозначно на това да си държавник.", "date": "2019.12.13", "title": "Петър Стоянов: Следосвобожденската интелигенция надвишава следкомунистическата многократно"}
{"url": "https://www.dnevnik.bg/bulgaria/2019/12/13/4005658_borisov_shtial_da_iska_kart_blansh_ot_konstitucionniia/", "text": "Министерският съвет подготвя питане към Конституционния съд дали текстът в основния закон, според който главният прокурор ръководи всички прокурори е категоричен. Това съобщава  \"Свободна Европа\",  чиито източници в правителството са съобщили, че тълкувателното питане по въпроса предстои да бъде внесено от Министерския съвет в Конституционния съд в сряда. Поводът очевидно е  подготвяната от кабинета промяна  в законодателството, с която да се осигури контрол над главния прокурор, който сега е извън обсега на обективно разследване, ако възникнат съмнения, че е извършил престъпление. Настояването за такава промяна е от Европейския съд по правата на човека, според който в процеса \"Колеви срещу България\" от 2009 г. тази възможност е била пренебрегната при разследването на останалото неразкрито убийство на прокурора Колев през 2002 г. . Правителството вече предложи на Народното събрание проектозакон, с който друг прокурор, избран от прдставителите на прокуратурата във Висшия съдебен съвет, би могъл да поеме подобно разследване. Препъникамъкът е именно разпоредбата в конституцията, която гласи:  Ако се приеме буквално, това означава, че никой от останалите прокурори не би могъл да бъде независим. Именно затова се иска и тълкуване от Конституционния съд, защото според мотивите на кабинета \"разумът на Конституцията изключва такова разбиране\". (цитатът от искането е по публикацията на \"Свободна Европа\") Правителственият законопроект бе одобрен светкавично миналата събота след последните доклади на Венецианската комисия и на Комитета на министрите към Съвета на Европа. Това става след десетилетие протакане след произнасянето на съда в Страсбург и включването му в докладите по механизма за сътрудничество и проверка, както и в доклада от независимия одит на прокуратурата, извършен през 2016г. от петима европейски прокурори от Службата за подкрепа на структурната реформа към ЕК. Николай Колев беше зам.-главен прокурор на България, а след това, прокурор във Върховната касационна прокуратура и по-късно във Върховната административна прокуратура. През декември 2001 г. той подава жалба в Страсбург срещу незаконното му задържане и опита да бъде натопен за криминални престъпления, като твърди, че това се дължи на конфликта му с тогавашния главен прокурор Никола Филчев. Застрелян е година по-късно – през декември 2002г. пред дома му, а делото е продължено от близките му. Извършителите и поръчителите на убийството му остават неразкрити, неразследвани останаха както неговите твърдения приживе, така и твърденията на близките му, че главният прокурор Филчев ползва институционален и криминален ресурс, за да осъществява тормоз срещу него, както и срещу другите си опоненти. Това продължи и след като мандатът на Филчев приключи и на негово място дойде Борис Велчев.", "date": "2019.12.13", "title": "Борисов щял да иска карт бланш от Конституционния съд за т. нар. независим прокурор"}
{"url": "https://www.dnevnik.bg/zdrave/2019/12/13/4005026_bez_kljuchovi_finansovi_razcheti_lekarskiiat_sujuz/", "text": "Без яснота и информация по един от най-ключовите въпроси - колко ще струват отделните медицински процедури, дейности и операции, както и колко от всяка процедура ще може да си позволи да плати здравната каса догодина за пациентите съборът на Българския лекарски съюз днес се събира, за да обсъжда Националния рамков договор за догодина. Освен това според дневния ред на форума лекарите трябва да се съгласят да дадат мандат на няколко човека от Управителния съвет на съюза да подпишат или не рамковия договор, който трябва да определи конкретно как ще бъдат разпределени всички пари за здраве за догодина. Все още не се знае кое колко ще струва Всяка година здравната каса и лекарският съюз предоговарят параметрите на рамковия договор, който разпределя в конкретика и дейност по дейност отпуснатите с бюджета средства за здраве. Неразделна част от договора са таблици с отделните клинични пътеки и колко ще плаща за тях касата за съответната година. Така всяка година се определя например колко ще плаща касата за терапията на исхемичен инсулт, лекуван по определен начин, различните видове онколечение, прегледите при специалисти, посещението при личен лекар, както и всички останали процедури, манипулации, операции, прегледи. Цената е за един брой дейност, а в отделна графа се посочва колко общо броя от дадената дейност ще може да плати касата за цялата година. Така лекарите и болниците могат да си направят сметка дали ще успеят да покрият разходите си, дали парите ще им стигнат, за да обслужат качествено пациентите, или ще се налагат сериозни доплащания. Тази година в публикувания проект за нов рамков договор обаче тази разбивка на парите липсва. Защото тя все още не е готова. Затова част от лекарите неофициално вече изразиха недоволство, че се очаква днес да дискутират рамковия договор, да дадат съгласие или одобрение за нещо, което не познават и за което нямат нужната финансова яснота. Това е и причината медици да прогнозират, че днес по време на събора на БЛС ще има немалко остри изказвания и напрежение. И депутатите от мнозинството не знаят По време на дебатите в парламента около бюджета за здраве, а и преди това покрай дискусиите за бюджета на касата за догодина представители на здравната каса и на министерството обявиха, че през 2020 г. ще бъдат увеличени цените на около 220 клинични пътеки. Тоест обещанията са около половината от манипулациите да бъдат по-добре платени на лекарите и болниците и съответно да не се налагат толкова доплащания от страна на пациентите. Дори и представители на висши постове в ГЕРБ в парламента, ангажирани със здравния сектор, обаче нямат яснота кои пътеки, с колко точно пари ще поскъпнат. И как ще бъде решено коя дейност да получи повече, а за друга да няма увеличение. Пред \"Дневник\" високопоставени представители на управляващото мнозинство казаха, че здравният министър Кирил Ананиев още не е готов с финансовите разчети, които обеща да даде в края на тази година - за това колко реално струва всяка една дейност в здравеопазването, и в това да включи както консумативи, така и разходи за труд, за изследвания, за реактиви и за всичко необходимо.  Всички експерти в здравния сектор от години настояват за такова остойностяване  на всичко, което се плаща в здравната система, тъй като сега сумите не са реални - някои са ненужно завишени, други прекалено занижени. И са правени преди години без реални разчети, без обосновки. От това идват и едни от най-сериозните проблеми в здравеопазването - за едно се плаща твърде много, а за друго не достигат средства. Експертите са на мнение, че без това остойностяване сериозна реформа не е възможна. Това беше и причината  при последната дискусия около бъдещите планове за здравна реформа  Ананиев да обещае да има такъв нов разчет до края на годината. В ГЕРБ обаче не знаят той да е готов с това. Затова и през следващата година ще се разчитало по-скоро на увеличение на клиничните пътеки. И на мен ще ми е интересно как ще стане това увеличение и как ще се прецени кое колко ще струва, очаквам с интерес да видя крайните разчети и на каква база ще се разпределят финансите, коментира пред \"Дневник\" политик от ГЕРБ. От публикуваните до момента проекти за документи обаче не личи да е постигната все още някаква договорка именно за клиничните пътеки и техните разчети липсват все още от документа на Национален рамков договор. Ще бъде ли ограничено плащането на лекарства Вчера пък лекарски и пациентски организации сигнализираха , че проектът за Национален рамков договор за догодина ограничава лекарите и пациентите, като ще се даде възможност касата да покрива само до два комбинирани лекарствени продукта за пациент. Това силно ще компрометира лечението най-вече на хора с тежки хронични заболявания, на които често им се налага да пият по 4-5 медикамента, но те вече няма да се покриват от касата и ще трябва да ги плащат сами. След като лекари и пациентска организация сигнализираха за готвената промяна в правилата за догодина, двете страни, преговарящи и изготвящи Националния рамков договор за 2020 - Българският лекарски съюз и Националната здравна каса, заявиха остро, че няма да допуснат текстовете да залегнат в крайния вариант на договора. Защо разпоредбата е залегнала в проекта и по чие предложение така и не се разбра. От лекарския съюз само казаха, че няма да допуснат подобни текстове в рамковия договор. От НЗОК първоначално отказаха коментар с какви мотиви е направено предложението и от кого, тъй като текстът на НРД все още не е одобрен от Надзорния съвет на институцията и докато това не стане, \"всички интерпретации са несъстоятелни\". По-късно все пак увериха, че \"НЗОК няма да допусне да се приемат в НРД текстове, които да нарушат или да отнемат права на здравноосигурени лица с хронични заболявания\", но отново без да кажат по същество предлагали ли са такива текстове и защо. Така засега се очертава, че текстовете, залегнали в проекта, вероятно ще отпаднат, но това ще се разбере едва след окончателното подписване на договора.", "date": "2019.12.13", "title": "Без ключови финансови разчети лекарският съюз обсъжда здравния рамков договор за догодина"}
{"url": "https://www.dnevnik.bg/analizi/2019/12/13/4005134_zaednost/", "text": "                         Не беше панихида, нито кръщене. Не беше точно брак по сметка. Повяхналата красавица на гимназията и мачото на класа, когото тя на времето високомерно подмина, заживяха заедно. Никой не знае за колко дълго. И двамата лежат на стара слава, и за двамата часовникът тиктака, и двамата вече трябва да си плащат за партньори... Такава беше 30-ата годишнина на СДС. Скромно тържество в омърляната \"бална зала\" на хотел, който отдавна не е \"Хотелът\". Приглушена светлина. Стари шлагери от славни времена, които никой не припява. Евтино вино на чаши. Оскъдни хапки. Шепа унили седесари от първите години на демокрацията. Много нови и нахакани коалиционни партньори. По-точно – некоалиционни, както лидерът на СДС Румен Христов за момент се обърка. Само партньори. Но пък какви! Премиер, председател на Народното събрание, кмет на София, министри, депутати... Дошли да почетат ТЯХНАТА партия. Тъй рече Бойко Борисов: \"СДС е нашата партия. Когато бяхме малки и въобще не сме мислили, че ще занимаваме с политика, гласувахме за нея\". Тъкмо новите партньори възторжено му заръкопляскаха и той ги поля със студен душ: \"Време е да си направим изводи: как така с такива личности партията се докара ...(пауза) да не е водеща политическа сила\". Тази Доганова \"парадигма\" – заедност – като че ли най-точно описва партньорството между СДС и ГЕРБ. След седмица може и да не е точна. Тогава почетният председател на ДПС ще се обърне предколедно към актива на партията си. Дали Доган пак ще каже, че няма нужда от предсрочни избори, както миналата година? Или напротив? На избори е всеки срещу всеки... Скоро ще разберем. Дотогава отговорът на въпроса \"как стигнахме дотук\" ще е за домашно само на СДС. После може да си го задава и ГЕРБ, който \"бетонира и надгражда\" седесарския път. Точно ДПС рязко прекъсна този път, докато беше партньор (пак некоалиционен!) със СДС. Сега ДПС си партнира скрито с ГЕРБ, а ГЕРБ си партнира явно със СДС. Но никой за никого не се жени. Пожелал историята, ГЕРБ ще следва и съдбата на СДС. Герберите вече повтарят ходове, довели сините до гибел, при това с досадна предвидимост. Партията им губи обществена легитимност. Обрасна с \"клиенти\", самозатвори се около тесен елитарен кръг, вече е неспособна адекватно и смислено да комуникира дори със собствения си електорат... Очаквам лидерските битки, бележещи началото на края. Впрочем и битките вече започнаха. Далеч не е сигурно, че Борисов окончателно надви Цветанов. Ще бъде, ако Цветанов не направи партия и не отцепи парче от ГЕРБ. А май и двете скоро предстоят... И Борисов го знае. Не случайно То не беше разкрит от бдителен гражданин заговор, финансиран от банкера беглец Цветан Василев, който пък беше обявен за приятел на обвинения в шпионаж русофил Николай Малинов, то не бяха подозрения, че душмани го клатят чрез расистките изцепки на футболната ни агитка на мача с Англия, то не беше масова истерия в циганския квартал на Сливен, предизвикана от пуснат от джендъри слух, че ще отнемат децата им... Имаше и няколко бойкота в парламентарната му група и апетити от заместници в партията и правителството... Засега Борисов успява да неутрализира заплахите и да отстранява конкурентите. Но ще успее ли утре? Сам той не е сигурен в това: в сряда дълго громи БСП, президента и подкокоросвани от тях \"провокатори\" и \"люспи\", че са му спретнали подобни на \"тъпите жълти скандалчета, които частичка по частичка люпеха СДС\". А даже динозаврите не могат без люспи. Като говорим за динозаври: интервюто, което президентът Румен Радев даде за бТВ час по-рано в празничния за ГЕРБ и СДС ден, бе Пояснявам за по-младите: на 30 август 1992 г. президентът Желю Желев остро критикува кабинета на лидера на СДС Филип Димитров, че е е влязъл в конфликт с медиите, синдикатите, Българската православна църква, президентската институция и извънпарламентарните политически формации. Няколко месеца по-късно първото правителство на СДС падна. През декември 1992 г. Любен Беров, икономически съветник на президента Желю Желев, стана компромисен премиер с мандата на ДПС и две години непрекъснато повтаряше, че изпълнява програмата на СДС. На 30-годишнината на СДС лидерът на ГЕРБ риторично попита: \"Какво в геостратегическа, национална, ако щете, морална сфера, ГЕРБ не е продължила това, което е започнало СДС?\" Борисов със сигурност не е имал предвид кабинета \"Беров\", станал печално известен като \"правителството на \"Мултигруп\". Но това, както и много други събития, е част от историята на СДС. Не можеш да вземеш само славните моменти от една история. Не можеш да си закачиш на ревера младо лъвче с рошава грива, когато то е вече стар проскубан лъв. Най-малкото защото са различни животни... Възходите в живота – няма значение на партия или на човек, вървят в комплект с паденията. Фалиралите предприятия се купуват в комплект с дълговете, непреклонните кредитори и безнадеждно остарелите технологии. Затова струват един лев. И ги купуват, за да ги затворят.", "date": "2019.12.13", "title": "Заедност (по Доган)"}
{"url": "https://www.dnevnik.bg/sport/2019/12/13/4005126_manchestur_junaited_i_arsenal_sa_sred_vuzmojnite/", "text": "Миналогодишният финалист \"Арсенал\" и \"Манчестър юнайтед\" са сред възможните съперници на \"Лудогорец\" за 1/16-финалите в Лига Европа. Българският отбор продължи силното си представяне на международната сцена и ще играе в Европа и през пролетта. Воденият от Станислав Генчев отбор  изпусна победата срещу \"Ференцварош\", но зае второто място в групата си . Затова \"Лудогорец\" ще е във втора урна при тегленето на жребия в понеделник. Сред другите възможни съперници са и  отпадналите от Шампионската лига \"Аякс\" и \"Интер\" . Португалия осигурява най-голям брой отбори, с които \"Лудогорец\" може да се срещне - \"Порто\", \"Брага\" и \"Бенфика\".    Голмайсторът от мача с \"Ференцварош\" Джоди Лукоки си пожела \"Манчестър юнайтед\" за съперник. \"Всички искаме следващият ни съперник да е голям отбор и да успеем да изиграем престижен мач\", каза защитникът Георги Терзиев пред БНТ. Треньорът Станислав Генчев си пожела съперникът да е отбор, който може да бъде отстранен. \"Всички сме много щастливи. Хубавото е, че всичко свърши добре за нас. Още когато изтеглиха жребия ни беше ясно, че групата ни е много тежка. За нас е успех, че в толкова тежка група успяхме да се класираме. Надявам се следващият съперник да е отбор, който можем да отстраним\", заяви той. От 16-те отбора в първа урна \"Лудогорец\" няма да може да срещне единствено \"Еспаньол\", тъй като бяха в една група.  \"Севиля\", \"Малмьо\", \"Базел\", \"Ласк\", \"Селтик\", \"Арсенал\", \"Порто\", \"Гент\", \"Истанбул Башакшехир\", \"Брага\", \"Манчестър юнайтед\", \"Аякс\", \"Залцбург\", \"Интер\", \"Бенфика\".", "date": "2019.12.13", "title": "\"Манчестър юнайтед\" и \"Арсенал\" са сред възможните съперници на \"Лудогорец\""}
{"url": "https://www.dnevnik.bg/evropa/2019/12/13/4004878_belgiicite_ne_se_vulnuvat_che_veche_edna_godina_sa_bez/", "text": "Да се постигне съжителство между дясноориентирания холандскоговорящ Север и гласуващия за левицата френскоезичен Юг е главоблъсканица и Белгия от една година живее без правителство - до известна степен с безразличие. \"Нищо необичайно\", \"свикнали сме\", \"не виждаме разлика\": така анкетирани минувачи в европейския квартал на Брюксел реагират на предполагаемата криза, в която се намира белгийската федерална държава от декември 2018 г. Те се представят като търговци, самоосигуряващи се работници от развлекателния сектор, кореняци белгийци или от чуждестранен произход, слабо политизирани и настроени по-скоро философски. усмихва се Одил, художничка на костюми от Брюксел. \"И със, и без правителство цари социален мир, евалла!\", казва търсещият работа белгиец от марокански произход Реда. На 18 декември 2018 г. дошлият на власт през 2014 г. либерален френскоезичен премиер Шарл Мишел обяви оставката на правителството си. Тя бе предизвикана от напускането на най-голямата фламандска партия, националистическия Нов фламандски алианс (НФА), заради разногласия по миграционния въпрос. В резултат се наложи трипартиен десноцентристки съюз да ръководи текущите дела без мнозинство в парламента. Той е ръководен от първата жена - премиер на Белгия, Софи Уилмес. Парламентарните избори на 26 май усложниха положението с (крайната десница на север и крайната левица на юг) за сметка на традиционните партии, които загубиха гласове. А предвид затрудненията на различните официални представители, натоварени от краля да помирят различните гледни точки, страната ще изкара втора Коледа без нова управляваща коалиция. Това означава, че изпълнителната власт не може да внесе за гласуване годишен бюджет, а очакваният за 2020 г. дефицит от около 11 милиарда евро надхвърля равнището, допустимо според европейските правила. Въпреки отстъпените на отделните райони правомощия (образование, култура, семейни надбавки и т.н.) федералната държава все още има някои основни компетенции: финансирането на социалната система, правосъдието, армията и политиката на даване на убежище.  Краткосрочното управление \"е досадно, губи се време\", призна неотдавна във в. \"Соар\" началникът на генералното командване на белгийската армия генерал Марк Компернол, който не може да инвестира средства или да набира военнослужещи поради липса на нормативна рамка. и дори дали разминаващите се стремежи на фламандците и валонците не означават предстоящ край на федералната държава. \"Северът и Югът нямат за какво да водят дебати. Трябва да сготвим нещо за ядене, а хладилникът е празен\", разтревожи се в края на ноември френскоезичният конституционалист Марк Ойтенделе, според когото такава криза не е имало от десетилетия. Този възглед не се споделя от фламандския политолог Дейв Синарде, според когото истинската екзистенциална криза е била по време на рекордните 541 дни без правителство в периода 2010-2011 г. По онова време \"повече се говореше за разцепление, наистина имаше криза заради факта, че трябваше да договорим нова държавна реформа, преди да се състави ново правителство\", обясни той. От общо 541 дни, каза Синарде, 485 бяха посветени на тази шеста реформа на държавната администрация, даваща повече правомощия на регионите и на езиковите общности. Според политолога на това, че пробивът на еколозите и крайните партии на последните парламентарни избори е засилил раздробяването на политическия пейзаж и съществено е затруднил съставянето на коалиции, които по-рано са били очевидни. Днес в Белгия само Социалистическата партия на говорещите френски език на Пол Манет, най-голямата политическа сила на френскоезичните, изглежда незаобиколима при образуването на бъдеща коалиция. Остава да се разбере, и това е големият въпрос през последните шест месеца, дали социалистите франкофони ще се съгласят да работят с Новия фламандски алианс на Барт де Вевер, който е най-големият им противник. Или дали фламандската десница ще е готова да остави националистите в опозиция и да влезе в коалиция тип \"небесна дъга\" с либералите, социалистите и еколозите. Третият възможен сценарий при безизходица е връщане пред избирателните урни в началото на 2020 г. /БТА", "date": "2019.12.13", "title": "Белгийците не се вълнуват, че вече една година са без правителство"}
{"url": "https://www.dnevnik.bg/sviat/2019/12/13/4004960_kak_pokoinata_kari_fishur_shte_bude_princesa_leia_i_v/", "text": "Последната част от третата трилогия за семейство Скайуокър ще бъде и последната поява на покойната актриса Кари Фишър като принцеса Лея. Тя трябваше да бъде основният герой в деветия епизод, но почина в края на 2016 г., след като бе приключила снимките на \"Последния джедай\". Режисьорът  Джей Джей Абрамс  обаче твърди, че е имал достатъчно неизползвани кадри от  \"Силата се пробужда\" , за да може Лея да бъде основен герой и във \"Възхода на Скайуокър\". Филмът ще излезе по кината идната седмица. \"Нямаше как да разкажем историята без Лея\", казва той в интервю, цитирано от \"Ройтерс\". \"Тя е майката на злодея. В известен смисъл тя е и майката на съпротивата, на бунта, лидерът, генералът. Ролята ѝ е съществена. Не е като просто да добавяме Лея декоративно\". Ако Фишър бе жива, \"нямаше спор, че щяхме да направим още неща. Но фактът, че изобщо имахме материал, с който да работим, бе чудесен\", казва той. В новия филм Фишър ще има сцени с младата Рей, изиграна от  Дейзи Ридли . За заснемането им Ридли е реагирала на вече съществуващи кадри на покойната актриса. \"Беше много емоционално и доста странно. Но мисля, че в този филм ще се усети истинска емоция между Лея и Рей. Лея е важна част от историята.\" Пилотът По Дамерън (изигран от Оскар Айзък) и работничката Роуз Тико (в ролята Кели Мари Тран) също имат диалози с Лея. \"Виждаш я толкова витална и жива. Като си помислиш, че вече я няма, че няма да види как се сбогуваме с принцеса Лея, усещането е сладко и горчиво\", казва Айзък. Антъни Даниълс в ролята на дроида  C-3PO  казва, че сцените с нея изглеждат \"абсолютно достоверни, чудесни и изпълнени с уважение\". Той е гледал последната версия на филма, която е показана пред избрани членове на каста тази седмица. Във филма ще се появи и дъщерята на Фишър – Били Лурд, която за трети път ще играе лейтенант от съпротивата. Миналата година Абрамс каза в свое изявление: \" Обичахме Кари Фишър  отчаяно (...) Убягваше ни как да приключим сагата Скайуокър без нея. Никога не бихме избрали друг човек за ролята, нито бихме използвали компютърно генерирани изображения. С подкрепата и благословията на дъщеря ѝ Били намерихме начин да почетем паметта ѝ и ролята ѝ като Лея в \"Епизод Девети\", като използваме невиждани досега кадри, заснети по време на работата за \"Епизод Седми\". Марк Хамил  написа в \"Туитър\", че намира утеха във факта, че Фишър няма да бъде заместена от друг човек. Кари Фишър, която се смееше в лицето на трудностите Актрисата, преживяла семейни сътресения, пристрастеност към алкохол и наркотици и стреса от живота в Холивуд от най-ранна детска възраст, почина през 2016 г. на 60 години от  обструктивна сънна апнея . По това време тя бе на обиколка за представяне на книгата си The Princess Diarist,  базирана на дневниците от първите ѝ години като актриса . Фишър е известна и с романа и едноименния филм Postcards from the Edge (на български - \"Поздрави от Холивуд\"), базирани донякъде на собствения ѝ живот и борбата и с наркоманията. За проблемите си с алкохола тя разказваше открито и с чувство за хумор в моноспектакъла Wishful Drinking (\"Мечтаната чашка\"), нееднократно е разказвала и за биполярното си разстройство. Откровеността на Фишър за проблемите ѝ помогна значително на обществения дебат по тези въпроси.", "date": "2019.12.13", "title": "Как покойната Кари Фишър ще играе принцеса Лея и в новите \"Междузвездни войни\""}
{"url": "https://www.dnevnik.bg/sport/2019/12/13/4005165_fotogaleriia_ravenstvoto_koeto_klasira_ludogorec/", "text": "Лудогорец\" ще играе в Лига Европа и напролет, след като се класира за 1/16-финалите в турнира. Българският шампион   на своя стадион, но това се оказа достатъчно в дуела за второто място в група Н.", "date": "2019.12.13", "title": "Фотогалерия: Равенството, което класира \"Лудогорец\" напред в Лига Европа"}
{"url": "https://www.dnevnik.bg/bulgaria/2019/12/13/4005173_blusnatoto_ot_kola_na_nacionalnata_slujba_za_ohrana/", "text": "С черепно-мозъчна травма е 14-годишното момче, което вчера в София беше блъснато от кола на Националната служба за охрана (НСО). Това съобщи изпълнителният директор на УМБАЛ \"Св. Анна\" Славчо Близнаков. Момчето е контактно и в съзнание. Към момента няма опасност за живота му, но има гръдна и коремна травма, които могат да усложнят състоянието му, Детето е в реанимация с лицево-челюстна травма. Има избити зъби, носът и едната му подмишницата са счупени. Инцидентът с автомобила на НСО стана вчера на бул. \"Драган Цанков\"  в София около 20 ч. В прессъобщение Националната служба за охрана потвърди за инцидента. Службата изразява дълбоко съжаление за пострадалото дете и уверява, че при установяване на виновно поведение на служителя на НСО ще бъдат предприети всички предвидени в закона мерки.", "date": "2019.12.13", "title": "Блъснатото от кола на Националната служба за охрана дете е с черепно-мозъчна травма"}
{"url": "https://www.dnevnik.bg/analizi/2019/12/13/4004570_14_dekemvri_1989_g_i_rajdaneto_na_novata_politicheska/", "text": "                         Възникването на даден тип политическа култура в рамките на определена обществена система не може да бъде свързано с отделна дата, конкретно събитие или факт. Това е известно. Затова и заглавието съдържа в себе си известно противоречие. Известно е, също така, че под влияние най-вече на медиите терминът \"политическа култура\" е придобил много по-широк и глобален смисъл от това, което подразбират под него социалните науки. Тук ще бъде използван в тясното му значение. Разсъжденията върху събитията от 14 декември 1989 г. биха били лишени от смисъл, ако те не вземат под внимание характера на политическата култура и политическото представителство в България до този момент, срещу които те бяха насочени. Нека най-общо приемем класификационната схема на Гейбриъл Алмънд и Сидни Верба, условно разделящи своя изследователски обект на патриархална, поданическа и участническа политическа култура. Двамата автори разграничават и още три преходни форми - патриархално-поданическа, поданическо-участническа и патриархално-участническа. Следвайки тази класификация, може да се приеме, че към 1989 г. българското общество продължава да изповядва поданическа политическа култура със силни патриархалистки отлагания и прави първата си заявка за нейното трансформиране в участническа. В додесетоноемврийското статукво между управляващи и управлявани съществува пасивна низходяща връзка, при която потенциално липсва очакването за промяна на съществуващия ред, а представата у вторите за функционирането на цялостната политическа система е твърде смътна и дистанцирана. За разлика от нея политическата култура на участието се характеризира с ангажираност или най-малкото със съпричастност на мнозинството от членовете на обществото към политическите и административни структури и процеси както към входния, така и към изходния аспект на политическата система. Този тип участие е известно още и като Тук следва да бъде направена уговорката, че този нов тип гражданска култура има и своите предвестници в лицето на протестиращите срещу екологичното замърсяване на града русенски майки през 1987–1988 г., както и на мъртвородения от този протест Русенски комитет, чрез мирно протестиращите и гладуващи български турци по време на Майските събития от 1989 г., както и на кампанията на \"Екогласност\" за чиста околна среда през есента на същата година. Добре известно е обаче, че тези пристъпи на обществено недоволство и на гражданска енергия бяха изолирани, разпокъсани и в някакъв смисъл отчаяни жестове на съпротива, които не бяха в състояние сериозно да разклатят режима. До този момент историци и политолози неизменно датират началото на промените в страната с пленума на ЦК на БКП от 10 ноември 1989 г. Тази периодизация неусетно беше възприета не само от средите в комунистическата, респ. социалистическата партия, но и от формиралата се антикомунистическа опозиция, която по редица причини, свързани с нейните създатели, възприе споменатото събитие и като своя рождена дата. В общи линии този начин на интерпретация на събитията в България в \"годината на чудесата\" беше възпроизведен и през последните месеци около отбелязването на 30-годишнината от началото на прехода. Действително за запазването на тази схема спомогна и почти пълното съвпадение на свалянето на Тодор Живков от власт и същевременното падане на Берлинската стена. Това успоредяване без съмнение даде възможност за сравнителното разглеждане на процесите на разпад в световната комунистическа система и вписването на българския политически календар в европейския и дори в световния. Цялостното следване на паралелния разказ на събитията в Източна Европа обаче съдържа в себе си опасността от подценяването на отделните специфики и от механичното прехвърляне на логиката на промените в останалите източноевропейски страни и върху българския случай. Общоизвестен е фактът, че за разлика от тях в България отсъстваше автентично дисидентско движение с традиции и доколкото такова въобще имаше, то се разглеждаше като политическа екзотика, без видима поддръжка от по-широки социални, професионални, гилдийни и пр. групи. С други думи, липсваше алтернативна на поданическата гражданско-участническа политическа култура, която да формира по-широка хранителна среда на българското дисидентство. Причините за това са многобройни, преди всичко социокултурни, по-голямата част от тях вече са разглеждани в специализираната литература, поради което те няма да бъдат обект на по-нататъшното изложение. Факт е обаче, че за разлика от централноевропейските страни движещите фактори на промените бяха среди в комунистическата партия, които в унисон със съветската позиция пристъпиха към отстраняването на Живков от власт и към либерализация на режима. Замислено от организаторите му като средство за запазване на системата чрез отстраняването от власт на най-анахроничния й представител, твърде скоро се оказа, че значението на това събитие е много по-голямо. С него Последното обаче стана ясно едва по време на протестния митинг от 14 декември 1989 г. Там за първи път стратегическата инициатива беше иззета от ръцете на комунистическата партия от новосформиращата се опозиция, думата получиха не казионните говорители, а обикновените граждани, лозунгът: \"Ние сме народът!\", скандиран преди падането на Берлинската стена, стана валиден и за българския случай. В този смисъл датата Тя има неизмеримо по-голямо значение за разрушаване на невидимата Берлинска стена в мисленето и психологическите нагласи на милиони български граждани и за трансформацията на политическата култура от поданическа в участническа. Другото значение на това събитие бе във вътрешноопозиционен план. То бе свързано с окончателния разлом във визиите на бившите вече дисиденти за бъдещето на страната и за нейното политическо развитие. Както вече стана дума, процесите на ферментация в опозиционния лагер се намираха в пряка връзка с генезиса на българското дисидентство. Част от причините за това се криеха в съжителството в него на антикомунисти и комунисти перестройчици. Противоречието между хората, които искаха да разрушат системата, и тези, които се опитваха да я реформират и запазят по този начин, до този момент се запази. В този смисъл Част от нейните най-ранни активисти като Кирил Василев, Анжел Вагенщайн, Чавдар Кюранов и мн. др. потърсиха своя път обратно към комунистическата партия (за други беше необходимо повече време за тази стъпка), докато немалко продължиха отдалечаването си от нейния идеологически фундамент и политическа практика. а хората около него бяха припознати от гражданите на площада като изразители на техните интереси. Донякъде това предопредели и мирния характер на процесите в страната, защото може би тогава страната стоеше най-близо до граждански конфликт. Все още Кървавата Коледа в Румъния не се беше случила, но беше пределно ясно, че и у нас съществува потенциал за подобно развитие на нещата. Дълбокото убеждение на Желев и на кръга около него в необходимостта от мирно, но постъпателно развитие на революционния процес, бе една от предпоставките за мирното развитие на българския преход. Сигурен съм, че тази оценка ще срещне и редица неодобрителни коментари на хора, подозиращи тази група в капитулантство и съглашателство, но от дистанцията на времето съм дълбоко убеден, че това беше и най-разумното в онези условия. Отграничаването обаче вървеше и от другата страна. Ако в първите седмици след преврата неговите организатори и подгласници схващаха дисидентите като свои тактически съюзници и в известен смисъл единомишленици, то от началото на декември пропагандният им апарат постепенно разпозна в тях свои политически опоненти и дори противници. Особено показателен в това отношение бе тонът на партийния официоз \"Работническо дело\". Ако уводната статия в него за първия митинг на раждащата се опозиция на 18 ноември бе озаглавена: \"В името на демокрацията и плурализма\", то коментарът за антикомунистическата проява от 9 декември беше: \"Вие не сте народът!\". Интерпретацията на събитията от 14 декември вече бе в категорично отрицателен дух: \"Въвличайки хиляди младежи в една антисоциалистическа, антиконституционна акция, определени сили отправиха предизвикателство не само към върховния орган на властта в страната, те показаха явните си намерения да правят всичко възможно, за да всеят разединение и предизвикат дестабилизация\", декларативно заявяваше официозът. Въобще може да се заключи, че събитията на площад \"Народно събрание\" от 14 декември 1989 г. се превърнаха във вододел в поведенческата тактика и политическа стратегия, в инициационен момент и за двете противостоящи си политически сили. Стана така, че всички фигури на българския преход (може би с изключение единствено на Ахмед Доган) се оказаха на този площад в различни роли и превъплъщения, на които тепърва българите щяха да станат свидетели. Едно от най-важните послания на разглежданите събития бе свързано със спонтанното отричане на съществуващата до този момент система на политическото представителство в страната. То се изразяваше в двойнствено отношение към институцията на Народното събрание и народното представителство. От една страна, за първи път след повече от 40 години парламентът изведнъж беше разпознат като важен и значим орган, от който зависи политическата система на страната. От друга обаче, очевиден бе консенсусът на незачитането на неговата легитимност при променилите се условия и на начина, по който той бе формиран и по който бе функционирал до този момент. Затова и хранениците на режима в Деветото Народно събрание бяха колективно разпознати като марионетки без собствена воля и без способност да решат самостоятелно каквото и да било. Така закрепен с нея, както и в публично отрицание на правото на личностите, заседаващи вътре, да говорят и действат от името на народа. Изненадата на управляващите бе всеобща – оказа се, че за много кратко време авторите на вътрешнопартийния преврат са се влели в колективния и събирателен образ на апаратчика, срещу чиято демагогия и лицемерие бе насочено основното народно недоволство. Именно това обстоятелство междувременно беше пропуснато от Петър Младенов и бе в основата на неадекватното му избухване с прословутата \"танкова реплика\". Неговият проблем, както впрочем и на другите участници в тези събития като Добри Джуров, Станко Тодоров и др., се състоеше в това, че в продължение на десетилетия беше свикнал да чува само ръкопляскания и овации, да предизвиква респект и да задава тона и не притежаваше какъвто и да е рефлекс за диалог с политически опоненти, у него липсваше чувство за ориентация в подобна ситуация и именно това предизвика яростта му. Постепенно Андрей Луканов оформи свой собствен кръг, който също търсеше диалог с новосъздадената опозиция. Известен факт е, че именно Луканов още на следващия ден търси среща с Желев, опасявайки се от по-нататъшна ескалация на гражданското недоволство. В разговора си с него той бърза да се разграничи от Младенов, твърдейки, че действително става дума за човек, който е способен да изведе танковете. За да не се случи това, той предлага договорката за възможно най-бърза отмяна на член 1 от конституцията срещу съдействие за успокояване на протестиращите граждани, готвещи се за нова акция. По стечение на обстоятелствата именно на 14 декември умира академик Андрей Сахаров – едно от знаковите имена на съветското и източноевропейското дисидентство. Поводът се оказва удачен новоучреденият Съюз на демократичните сили да обяви, че в негова памет временно спират протестните действия. Така по парадоксален начин дори чрез смъртта си легендарният борец за разоръжаване и ненасилие се оказа пряко съпричастен към акт, спасителен за гражданския мир в страната. В резултат на договорката между Желев и Луканов и вече успокоен, на 16 декември 1989 г. официозът \"Работническо дело\" вече излиза със заглавието: \"Парламентът заработи истински\". Факт е, че в този момент в него властва страхът от \"развихрянето на революционната ярост на масите\", ако използваме това клише от следдеветосептемврийската реторика на БКП. Любопитно свидетелство за настроенията на блокираните вътре в залата на Народното събрание народни избраници дава един от тях – писателят Николай Хайтов. В публикувания post mortem негов дневник той е записал следното: \"През дебелите стени на сградата кънтяха викове \"У-у-у-у-у, смърт\" и пр. Когато достигнаха виковете, бях в бюфета с Б. Райнов, Д. Методиев и Д. Фучеджиев. Последните двама се бяха стреснали, но окаменялото лице на Райнов не се промени. Дико се беше позачервил, а Митко Методиев – побледнял. Неколцина други народни представители, които циркулираха край нас, бяха изтръпнали от страх. Очакваха тълпата да навлезе вътре и да започне саморазправата. Мерцедеси, които се опитваха да напуснат мегдана пред Народното събрание, били замеряни с камъни.\" Цитираното свидетелство е особено любопитно за интимния свят на малцинството, оказало се обсадено от своите бивши \"гласоподаватели\". Делегитимирането на този тип Народно събрание и съсредоточеното в него представителство при събитията от 14 и 15 декември 1989 г. в известна степен ускори формирането на Кръглата маса и превръщането й в паралелен парламент, в който започнаха да се коват истинските политически решения. Наред с изложените по-горе преки и косвени политически последици от ненадейно избухналата \"зима на народното недоволство\" в края на 1989 г. следва да се отбележи и още един факт, свързан с последните десетилетия от съществуването на режима. Това е появилият се Ако в София се появяват сигурни индикации за трансформацията на поданическата политическа култура в участническа, същото не може да се каже за българската провинция (може би с едно-две значими градски изключения). Ако лозунгите в София и Пловдив са за свобода, демокрация, за демонтаж на тоталитарната система, то в Разград, Кърджали и др. започнаха националистически митинги, насочени срещу турците и мюсюлманите и срещу исканията им за възстановяването на отнетите им имена и граждански права. Тази специфика на българския преход все още остава слабо проучена и неизвестна за широката публика днес. Анализът на събитията от края на 1989 г., както и на последвалите избори от юни 1990 г. сочи появата на много сериозен дисбаланс между тези социални и демографски категории и за паралелното съществуване на двата типа политическа култура и по същество на различни жизнени светове. Това се дължи преди всичко на обстоятелството, че процесите на урбанизация, произвели през 50-те и 60-те години \"новия социалистически човек\", се оказаха доведени до относителна завършеност единствено в столичния град. Тук ценностните нагласи, убеждения и пр. на неговите жители бяха много по-близо до тези на гражданите в централноевропейските страни, отколкото до хибридния рустикално-провинциален продукт на ранната комунистическа модернизация. Независимо от противоречивите оценки за тях събитията от 14 декември 1989 г. дадоха заявката за формирането на нов тип политическа култура и нови принципи на политическото представителство в страната. Те представляваха иницииращ и ключов момент в развитието на процесите в българското общество за дълъг период от време. Малка част от заявения потенциал на тази мирна революция обаче успя да се реализира. Оценката им, както и цялостната равносметка на българското развитие в годините на прехода продължава да бъде задача на бъдещето.", "date": "2019.12.13", "title": "14 декември 1989 г. и раждането на новата политическа култура"}
{"url": "https://www.dnevnik.bg/evropa/2019/12/13/4004968_djonsun_pecheli_absoljutno_mnozinstvo_i_nai-goliamata/", "text": "Борис Джонсън ще се завърне на \"Даунинг стрийт\" с голямо мнозинство, след като консерваторите победиха лейбъристите в традиционните им крепости и преодоляха прага от 326 места, предаде Би Би Си. При изцяло преброени гласове \"Гардиън\" посочва, че консерваторите получават 365 места (+66), лейбъристите - 203 (-42), Шотландската национална партия - 48 (+13), либералдемократите - 11 (-10), Зелените - 1 (без промяна), други - 22 (сред които северноирландските юнионисти с 8 места или с 2 по-малко). Партията на Брекзит не получава места в парламента. Премиерът обяви, че това му дава мандат да осъществи Брекзит и да изкара Великобритания от ЕС следващия месец. Очаква се в понеделник да бъдат направени леки промени в кабинета, а в петък Джонсън да внесе за гласуване в парламента  споразумението за излизане , което договори с ЕС. Джереми Корбин каза в своя избирателен район в северната част на Лондон, където бе преизбран за депутат, че лейбъристите са имали \"много разочароваща нощ\" и че няма да предвожда партията в бъдещи кампании за общи избори. Резултатът означава, че консерваторите ще имат най-голямото мнозинство в Уестминстър от изборната победа на Маргарет Тачър през 1987 г. Малко след като беше преизбран в Ъксбридж, Джонсън каза: \"Искам преди всичко да благодаря на народа на тази страна, че гласува на декемврийските избори, които не искахме да свикваме, но които мисля, че се превърнаха в исторически избори, даващи ни сега с това ново правителство шанса да уважим демократичната воля на британците да променим тази страна към по-добро и да отключим потенциала на целия народ на тази страна\". Джонсън стана премиер през юли без избори, след като Консервативната партия го избра за лидер на мястото на Тереза Мей. Би Би Си отбелязва, че лейбъристите, изглежда, се насочват към най-лошия си изборен резултат от Втората световна война досега. Шотландия да получи право да организира нов референдум Шотландия трябва да получи право да организира нов референдум за мястото си в Обединеното кралство след категоричната победа на националистите във вчерашните избори, каза Никола Стърджън, цитирана от \"Ройтерс\". Стърджън заяви в ефира на \"Скай нюз\", че трябва да се даде възможност на \"народа на Шотландия да направи избор за собственото си бъдеще\". \"Има ясно желание и подкрепа за идеята, че Шотландия не бива да бъде връзвана с правителство на Борис Джонсън и откъсната от Европа против волята й\", допълни тя. ЕС приветства резултатите Европейските лидери приветстваха факта, че очакваната победа на британските консерватори на вчерашните избори дава яснота за излизането на Обединеното кралство от ЕС, предаде \"Ройтерс\", цитирана от БТА.  \"Това е много ясен резултат\", каза шведският премиер Стефан Льовен пред репортери в Брюксел след края на първия ден от срещата на върха на ЕС. \"Това означава, че сега ще преминем към нашата раздяла. Имаме 11 месеца да договорим сделка (за бъдещите отношения). Времето е много малко\", добави той. Евролидерите ще обсъдят днес даването на мандат на Европейската комисия да преговаря за бъдещите отношения с Обединеното кралство. Очаква се страната да напусне блока в края на януари, като е предвиден и преходен период до края на 2020 г. ", "date": "2019.12.13", "title": "Джонсън печели абсолютно мнозинство и най-голямата победа за торите от Тачър насам"}
{"url": "https://www.dnevnik.bg/zdrave/2019/12/12/4005099_40_ot_horata_v_bulgariia_kontrolirat_kruvnoto_si/", "text": "Един от най-посещаваните симпозиуми по време на Националната научно-практическа конференция по обща медицина, която се проведе в Пловдив между 21 и 24 ноември 2019 г., беше фирменият симпозиум на фармацевтична компания Гедеон Рихтер, посветен на артериалната хипертония, дислипидемията и съдовата деменция като резултат от съдовото стареене. Лектори бяха проф. д-р Арман Постаджиян, доц. д-р Николай Рунев, акад. проф. д-р Лъчезар Трайков, а модератор - д-р Николай Брънзалов. Според последните проучвания само 40% от пациентите в България знаят и контролират високото си кръвно налягане. Повече от 20 000 души у нас умират всяка година поради състояния, свързани с високо кръвно налягане. Освен до повишаване на честотата на сърдечносъдовите инциденти артериалната хипертония води и до увреждане на редица органи, сред които и мозъка. Въпреки тази тревожна статистика има и добри новини – през последните 50 години животът на съвременния човек се е удължил с 10 години и днес средната му продължителност е 80-82 години. Проблемът е, че половината от това добавено време хората ще преживеят в деменция. Вторият най-чест рисков фактор за това, след възрастта, е именно артериалната хипертония. Наскоро публикувани резултати от Framingham study показват, че днес в сравнение с 1970 г. деменциите са намалели с 40%, но само сред хората с висше образование и тези, които контролират съдовите си рискови фактори, на първо място артериалното си налягане. Т.е. тренирането на мозъка и контрола на артериалното налягане са част от превенцията на съдовата деменция. Към ранната превенция спада и терапията с някои медикаменти, като например ноотропните или вазоактивни продукти. Те се наричат \"умни\" лекарства заради благоприятната им функция върху всички процеси, свързани с паметта, концентрацията и вниманието, чрез подобряване на мозъчното кръвообращение и метаболизъм.      завеждащ отделението по кардиология на Клиниката по пропедевтика на вътрешните болести в УМБАЛ \"Александровска\" - Имаме ясни критерии: оптимално е артериалното налягане под 120 mm Hg за систола и под 80 mm Hg за диастола, нормално: 120-129 mm Hg за систола и/или 80-84 mm Hg за диастола, високо нормално: от 130 до 139 за систола и/или 85-89 за диастола. При стойности на артериалното налягане над 140/90 mm Hg, измерени в лекарския кабинет, говорим за артериална хипертония. Последните препоръки показват и още нещо много важно – при каква възраст на пациента да започнем лечение. При лицата на възраст от 18 до 79 г. започваме терапия при артериално налягане над 140 на 90 mm Hg, независимо от вида на придружаващите заболявания (захарен диа­бет, преживян миокарден инфаркт или инсулт). При пациентите над 80 години обаче лечение трябва да се започне при артериално налягане над 160 на 90 mm Hg. Следва въпросът какви са прицелните стойности, т.е. до каква степен да понижим артериалното налягане. Тук отново има значение факторът възраст, като разделителната линия е 65 години. Трябва да се съобразяваме обаче и с наличието на придружаващи заболявания. Според последните препоръки таргетните стойности за пациент с артериална хипертония на възраст между 18 и 65 години, който има диабет или коронарна болест, или преживян инсулт, са: за систолата под 130, но не под 120 mm Hg (ако се понасят добре от пациента), а за диастолата между 70 и 79 mm Hg. Изключение в тази група под 65 години са пациентите с хронично бъбречно заболяване, при които препоръките са систолата да бъде малко по-висока: между 130 и 140 mm Hg. В категорията над 65 години таргетът за систола е 130-139 mm Hg, ако се толерира от пациента, а за диастола - 70-79 mm Hg. Защо се фокусираме в тези стойности? Защото данните от различни изследвания показват, че съществува J-крива, т.е. при стойности под 120 за систола и под 70 за диастола нараства рискът от сърдечно-съдово събитие (миокарден инфаркт, инсулт). Единственото изключение е при пациенти със захарен диабет и само по отношение на профилактиката на мозъчен инсулт. При тях може да се очаква намаляване на риска от инсулт и при стойности на систолното налягане под 120 mm Hg. - За съжаление, подмладява се. А това е свързано и с нарастване на честотата на затлъстяване в детска възраст. Почти всяко трето дете в България е с наднормено тегло, а около 10% от децата са със затлъстяване. Тук става въпрос не само за хранителен режим и увеличаване на двигателната активност, но и за възпитанието на децата, т.е. за ролята на семейс­твото. Институциите също трябва да бъдат ангажирани, напр. част от акциза на цигарите да се насочи за построяване на детски площадки, в училищата да има повече плодове и т.н. Често кардиолозите говорят за една формула на здравето, т. нар. телефон на здравето: 0-3-5-140-5-3-0. Какво означават тези цифри: 0 - без тютюнопушене, 3 – поне три километра на ден двигателна активност, 5 - пет порции плодове дневно, 140 е горната граница за систолното налягане за общата популация, 5 – общият холестерол, 3 – LDL-холестерол и 0 – без диабет. Има и още една препоръка – обиколка на талията за мъже под 94 см и за жени - под 80 см. Изследванията показват, че абдоминалната мастна тъкан е ендокринен орган - произвежда различни субстанции, регулиращи апетита, т.е. има пряка връзка с артериалната хипертония и развитието на инсулинова резистентност. - Мисля, че хората ги знаят, но си казват \"няма да се случи на мен\". Артериал­ната хипертония е основен рисков фактор за миокарден инфаркт, мозъчен инсулт, хронично бъбречно заболяване, аортна дисекация. Особено внимание обръщаме на предсърдното мъждене като най-честата аритмия вследствие на повишено артериално налягане, която увеличава три до пет пъти риска от мозъчен инсулт с тежка инвалидизация. - Артериалната хипертония изисква дългогодишно лечение и проследяване. Неслучайно изтъкваме ролята на домашното измерване на артериалното налягане и на амбулаторното Холтер мониториране. Разбира се, има и сезонни вариации - напр. може в началото на лятото да се намали дозата или да се промени схемата на лечение, а през зимата отново да се върнем към обичайните дози, но всичко това трябва да става с участието на лекар. Самоволното спиране на лекарствата от страна на пациента е погрешно и може да увеличи риска от сърдечно-съдови инциденти.      завеждащ катедра \"Обща медицина\" в МУ - София, и началник отделение по кардиология към Клиника по кардиология, УМБАЛ \"Света Анна\", София - Трябва да знаем, че това е лабораторен показател, който изследваме и който ни подпомага всъщност да оценим риска от развитие на дължащо се на атеросклерозата съдово заболяване. В действителност симптоми за повишен холестерол няма, за съжаление симптомът е самото заболяване, когато то се е развило. За­това не е случаен и фактът, че във всички европейски страни, включително и в нашата, основната идея е изследването на липидите да бъде част от рутинния скрининг на индивидите. Трябва да припомним, че българинът има профилактични прегледи, които прави при своите лични лекари, в които липидният панел е включен с изследване на общ холестерол и много важно - с определяне риска, защото няма такова нещо като нормална стойност, всъщност е важно какъв е индивидуалният риск на всеки човек. Една стойност на холестерола може да бъде висока или нормална спрямо риска на пациента. - Защото това е основният виновник за развитие на атеросклеротично съдово заболяване. Успоредно с по-детайлната оценка на риска на пациентите вече идентифицираме групи, за които приемаме, че независимо от най-добрата профилактика, която правим, имат още твърде висока честота на съдови инциденти. Поради тази причина всъщност имаме вече способността с нови технологии под формата на медикаменти или нови технологии от гледна точка на образна диагностика, да прецизираме нашите пациенти по-екзактно. Това съвсем логично води до промяна на прицелните стойности. Сега обаче искам да кажа нещо много важно. Високият холестерол не винаги автоматично означава, че човек трябва ултимативно да бъде на терапия. В края на краищата важното нещо е да бъде отделен този с вече преживени инциденти, който подлежи на доста по-стриктни нива като вторична профилактика, от хората, които са в общата практика и имат констелация от рискови фактори. Тази констелация детайлно трябва да се прецизира и оттам насетне първо да се предложи промяна в стила на живот, което звучи просто, но реално е сложно. Трябва да се контролират всички възможни рискови фактори, включително и LDL холестерол. И вторият пункт, който ми се струва изключително важен, е, че обичайно доста късно започваме терапията. Всъщност идеята на една подобна оценка е индивидът да подлежи на модификация още от ранна възраст. Истината е, че за първична превенция на хора без преживян съдов инцидент нямаме реимбурсация на ниво НЗОК. Ние лекуваме заболяването, което е съществен проблем. А след това се учудваме когато хоспитализациите за сърдечно-съдови инциденти са константна величина в България или нарастват. Всъщност без адекватни усилия на ниво профилактика няма как крайният резултат на самото заболяване да бъде по-различен. Тоест тук трябва да се затвори кръгът между усилията на колегите да идентифицират рискови индивиди към адекватни терапевтични режими, които да бъдат прилагани при тях. Това включва комбинирана антихипертензивна терапия, включително модификация на липидите, контрол на диабета, включително промяна в начина на живот, задължително отказ от тютюнопушене, задължително разширяване на физическата активност, т.е. все комплекс мероприятия, които биха намалили целия този атеросклеротичен товар. Затова казвам, че да - холестеролът не боли, но е добър повод за оценка. Кога трябва да се започне лечение и трябва ли да се спре терапия, ако се постигнат съответните таргетни стойности? - Човешките същества имаме нужда от твърде малко количество циркулиращ холестерол. Истината е, че новородените, във времето, в което имат най-голяма нужда от израстване на нервната тъкан, живеят с лош холестерол между 0.2 и 0.5 милимола на литър и това е абсолютно достатъчно в периода на интензивен растеж и съзряване на нервната тъкан. Всичко останало е артефициално в контекста на съвременния ни начин на живот. Ниските нива на холестерол трябва да бъдат достигнати и поддържани за дълъг период от време. Спазването на терапията обаче е голямо предизвикателство не само у нас, то е световен проблем. Придържането към терапията е твърде ниско. Вече не живеем във века, в който лекарят предписва медикаменти, а пациентът ги взима автоматично. Той трябва да бъде убеден в ползите от терапията и това изисква методични усилия и компетентност.      началник отделение в Клиниката по неврология на УМБАЛ \"Александровска\" Какво означава мозъчно-съдово стареене, кои са основните рискови фактори и първите му признаци? - Мозъкът остарява по-бързо в резултат на появата на исхемична мозъчно-съдова болест, която навремето наричахме мозъчна склероза. За съжаление ние, невролозите, дълго време слагахме едва ли не знак на равенство между нея и мозъчния инсулт. След това си дадохме сметка, че е необратимо късно да чакаме инсултът да се случи, за да започнем лечение, и се ориентирахме към ранните форми. Отначало мислехме, че ранни форми са т. нар. преходни нарушения в мозъчното кръвоснабдяване или когато остро се появява един неврологичен дефицит и изчезва от само себе си в рамките на 24 часа. Оказа се, че тази теория е абсолютно погрешна. Това са редки случаи, при които почти винаги остава увреда в мозъка, има т.нар. дупка или лезия на медицински език и промените в мозъка са започнали много преди това. Тогава се ориентирахме към рисковите популации. Кои са рисковите групи? Това са пациентите с недобър контрол на артериалното налягане, недобър контрол на холестерола, недобър контрол на захарния диабет, както и злоупотребяващи с тютюнопушене и със спиртни напитки. Всички тези фактори задължително водят до промяна на способността на мозъчните съдове да доставят кислород и глюкоза на мозъка от кръвта, да доставят храна за мозъка. И когато техният размер, техният диаметър се е стеснил поради някаква причина, независимо дали става дума за холестеролова плака или за недобър контрол на артериално налягане, резултатът е един и същ – до мозъка не достига достатъчно кислород и глюкоза. Мозъкът не се храни, а той няма депа, няма резерви. Когато намалее необходимото му количество кислород и глюкоза, в мозъка бавно и постепенно настъпват необратими промени. В началото започват да загиват нервни клетки на различни места, променя се кръвотокът, намалява оросяването. Чак 7-10 г. след това се появяват промените, които ще видим на ядрено-магнитния резонанс – загинали групи нервни клетки. Не бива да забравяме обаче, че най-големият рисков фактор за мозъчно-съдово стареене е възрастта. След 60-годишна възраст гореизброените страдания стават изключително актуални. Дори човек да няма никаква симптоматика преди това, ние, невролозите, сме разработили скала, която показва колко нараства рискът за намаление на интелектуалния капацитет с всеки един от тези фактори – артериално налягане, холестерол, висок индекс на телесната маса, намалена физическа активност и възраст. - Видяхме едно проучване от 2016 г., според което хората, които стриктно контролират рисковите фактори и имат висок образователен ценз, са с много по-нисък риск да развият деменция. Ние изключително се доверяваме на препоръките на кардиолозите. Инфарктът и инсултът са събития, след които е късно да се започва лечение. Затова заедно с кардиолозите заставаме на позиция, че не бива да чакаме това да се случи, за да предприемем мерки. В момента, в който освен възрастта има и втори рисков фактор, който не се поддава лесно на контрол, трябва да прибегнем към използването на всички механизми, които ще подпомогнат оросяването на мозъка. Ако стриктно следваме гайдлайните на кардиолозите за рисковите фактори, имаме шанса да спрем развитието на процеса. Но така или иначе, ако съществуват рисковите фактори за мозъчно стареене - възраст 60+, високо артериално налягане и т.н., имаме много лесен начин да проверим дали се случва нещо в мозъка с помощта на невропсихологията и с един кратък тест от една минута. Често се оказва, че много хора започват с превенцията и лечението късничко. Българинът не тича при кардиолога при първото повишаване на кръвното. Той дълго време чака да му мине от само себе си. Затова често профилактиката на мозъчното стареене започва едва когато промените са сериозни, а резултатът от едноминутния тест е извън нормата. Това е контингентът, при който трябва да започне профилактика с някои от известните средства, с медикаментозна добавка към контрола на рисковите фактори. Това е и фазата, в която има смисъл да се намесим, а не да чакаме човек да получи инсулт. - Животът през последните 50 години се удължава непрекъснато. Или казано по друг начин, родените днес имат всички шансове да празнуват 100-ния си рожден ден. Кога? Когато на първо място държат под стриктен контрол рисковите фактори. Виждаме, че с удължаването на живота намалява броят на фаталните сърдечни събития, инсултите, онкологичните заболявания, но се увеличава броят на хората с деменция и когнитивни смущения, което означава, че мозъкът е най-ранимата структура и най-трудно намираме път за удължаване на живота му. Ясно е, че трябва да контролираме рисковите фактори; необходими са малко повече разходки, социални контакти; препоръчителни са още средиземноморска диета, както и всички форми на когнитивна стимулация - четене, креативни дейности от рода на рисуване, учене на чужди езици, свирене на инструмент, участване в театрални трупи. Всяка една креативност е протективна за мозъка.      заместник-председател на Българския лекарски съюз за доболничната помощ - Първите признаци са много трудно доловими. Когато пациентът или близките вече са установили, че има паметово нарушение, вече е късно. Много важно е от този момент да се следи артериалното налягане, където действително мога да кажа, че напоследък контролът е доста по-добър. За съжаление при дислипидемията и статистиките в световен мащаб показват, че не повече от 33%, една трета от пациентите, достигат таргетните нива. Изключително важно е пациентите да спазват хранително-двигателния режим, който предписваме. Специално аз ще настоявам моите колеги общопрактикуващи лекари да преминат допълнително обучение във връзка с психоневрологичния тест, който спомена акад. Трайков, имаме пълната му подкрепа, както и на неговия екип. Ние познаваме нашите пациенти от 20 години, наблюдаваме ги и сме първите, които могат да уловят изменения. Става въпрос за изключително достъпно изследване за откриване на пациенти със стареене на мозъка, което, ако бъде уловено навреме, ще икономиса на здравната каса много пари. Превенцията е основната дейност на общопрактикуващите лекари, ние ще се притечем с радост при всеки проблем. В стратегически план България трябва да обмисли тази дума, да не я споменаваме като голяма цел, а да се предприемат реални стъпки в тази насока. Ето, при гласуването на бюджета на здравната каса всички говорят за превенция, но отново гласуват същите пропорции за извънболнична помощ. - Изследването му е част от профилактичния преглед, както и електрокардиограмата. Ние активно търсим рисковите пациенти, снемаме фамилна анамнеза, наясно сме с допълнителните рискови фактори. Самото измерване на артериалното налягане не изисква особени умения. Хората си имат апарати. Дори не говорим за пациенти с по-висока здравна култура, повечето пациенти се самодиагностицират с високо кръвно налягане и идват на лекар. - Да, наистина, придържането към терапията е много голям проблем. Изключително важно е пациентите да спазват предписаното лечение, да не го спират на своя глава, а да търсят помощ и съвет от лекар. Част от лекарствата изискват стриктен контрол при спирането им и не могат да бъдат спрени изведнъж. Пациентите си дават сметка, че при артериалната хипертония става въпрос за масово хронично незаразно заболяване, което рефлектира и уврежда всички органи и може в следващите години да причини сърдечни и мозъчни инциденти. На конференцията намесихме и съхраняването на интелекта. И е важно пациентите да знаят, че контролът на кръвното налягане и холестерола е ключов за неговото съхраняване. В крайна сметка всички хора много добре разбират, че не е важно само да си жив, а и какво ще бъде качеството на този живот, колко ще бъдеш пълноценен.", "date": "2019.12.13", "title": "40% от хората в България контролират кръвното си налягане"}
{"url": "https://www.dnevnik.bg/biznes/companii/2019/12/12/4004819_tochno_kak_se_reciklira_hartiiata/", "text": "След като разказахме за рециклирането на стъкло, следва да обърнем внимание и на процеса, който се случва при хартията. Пътят води до завода за рециклиране и производство на хартиени и картонени изделия, където балираната отпадъчна хартия и картон се приемат и се разпределят по групи в зависимост от вида им. След това суровината се зарежда в съоръжение, наречено пулпер, където се миксира с вода в определено съотношение. По този начин влакната в хартията се разделят едни от други – т.е. разпускат се. Получената развлакнена маса се нарича пулпа. Пулпата преминава 4 степени на очистване. Тук се отстраняват примеси като пясък, пластмаса, метал, стъкло и всичко, което не е хартия. Получената хартиена маса се подава към машини за производство на хартия, където преминава през различни етапи. Тези машини понякога може да са с дължина по-голяма от тази на цяло футболно игрище.      Но, да видим какво се случва там: Първо, пулпата се разстила на тънък и равномерен пласт върху филц. Влакната преминават през фино сито, което ги подрежда. Тук с помощта на вакуум преси за няколко секунди се изсмуква по-голямата част от водата, за да се формира хартиеното платно. Влакната се преориентират, за да може да се получи необходимата плътност и гладкост. След това хартиеното платно се изстисква от остатъчната вода като преминава през редица преси с валове. Останалата влага на този етап е около 45 – 50 %. Изсушаването на хартията продължава в серия от загрети чрез пара цилиндри. В тази част хартията може да премине до 400 метра. На този етап към нея се добавя нишесте, което увеличава здравината й, като слепва по-здраво отделните влакна. След като бъде отнета достатъчно от влагата, хартиеното платно минава през още една редица от валове, които изглаждат повърхността му. След това платното преминава през автоматичен контрол, където се проверява качеството на хартията – нейната дебелина, влага и други параметри. Накрая платното се навива на големи тамбури, които тежат 12 тона и може да са с размери 2 метра в диаметър и 5 метра дължина. Самата тамбура може да съдържа до 20 км. навита хартия.      Тези роли с готова хартия се складират и очакват транспортиране до следващото предприятие, където след печат, изрязване, сгъване и подлепване ще се превърнат в картонени опаковки. От тази хартия може да се произведе изключително издръжлив материал, наречен велпапе. Велпапето е съставено от минимум два слоя хартия – един навълнен и един гладък. То може да се причисли към екологичните материали и да се използва за пренасяне на тежки товари, за опаковане и дори за направата на мебели.      Нека да видим как става това в завода за производство на опаковки от велпапе. Какво представлява вълнообразният картон или т.нар. велпапе? Велпапето е многослоен картон със задължителен вълнообразен вътрешен слой и гладки външни слоеве. В зависимост от броя на навълнените слоеве, то може да бъде двупластно, т.е. да има гладък слой само от едната страна, трипластно, петпластно и дори седемпластно. Ето как се произвежда: Ролите рециклирана хартия се доставят до завода и се подготвят за обработка. След това те се зареждат на машината за производство на велпапе. Там те се разгъват, навлажняват и след това преминават през нагрети рифелови валове, които им придават навълнена форма. След това всички слоеве хартия, подредени в следната последователност: гладък - навълнен – гладък, влизат в секция на машината, наречена сушилня, където се залепват и изсъхват. Така формираният непрекъснат лист вълнообразен картон преминава през устройства, които го нарязват до желания размер на така наречените плотове. Готовите велпапе плотове се придвижват до машините за производство на опаковки. Зареждат се в машината, която ги обработва до опаковки с определени размери. Следва поставяне на печат, сгъване и връзване в пачки. Накрая сгънатите готови опаковки се подреждат на палети, опаковат се със стреч фолио и са готови за транспортиране до производителя на храни, производителя на играчки, дистрибутора на части за автомобили или някой от хилядите предприятия, които зависят от опаковките от велпапе. Опазването на планетата и нейните ресурси е отговорност на всички. Вижте колко много можем да направим, ако изхвърляме хартията и картона на правилното място: 1 килограм рециклирана хартия спестява използването на 32 литра питейна вода 1 тон рециклирана хартия спестява 4 кубични метра място в депото за отпадъци 1 тон рециклирана хартия спестява 1440 литра нефт 1 тон рециклирана хартия спестява 4000 kW енергия     ", "date": "2019.12.13", "title": "Точно как се рециклира хартията"}
{"url": "https://www.dnevnik.bg/hrana_i_napitki/2019/12/13/3999862_rizoto_s_pesto_ot_levurda_gratiniran_krak_ot_kralski/", "text": "                           За да приготвите велуте, запържете зеленчуците до златисто в подходящ съд в маслото и зехтина. Добавете царевицата, магданоза, копъра и чесъна, запържете за още около 5 минути, като разбърквате постоянно с дървена бъркалка. Добавете бульона и след завиране, намалете огъня. Варете до омекване на всички съставки, след което добавете сметаната. Варете още 5-6 минути на слаб огън. Пасирайте в блендер със заквасената сметана и подправките. След това прецедете през фина цедка. Крака от краба попарете във вряла вода за 5 минути и отрежете през средата по дължина. Месото внимателно отделете и нарежете на парчета с дължина 1,5-2 см. Поръсете много леко с брашно и запържете в загрятото масло и зехтина до златисто от всички страни. Отстранете от тигана и в него запържете първо шалота с чесъна до прозрачност, после добавете гъбите, нарязани на кубчета от 1 см, и аспержите. Пържете до готовност и загасете първо с коняка и после с виното. След като алкохолът се изпари, 183 добавете биска, сметаната и подправките. Варете, докато стане кремообразно, и добавете месото от краба, разбъркайте и след като заври отново, отстранете от огъня. Готовата смес напълнете в черупката на краба и поръсете с пармезана, запечете в саламандър до златисто. Левурдата за песто бланширайте за 5 секунди във вряла вода и след това шокирайте в студена вода и лед. Отцедете много добре. Всички съставки поставете в контейнер от пако джет, замразете до -24˚C и след това смелете. Ризотото пригответе по традиционния начин. За целта в касерол загрейте зехтина и маслото и прибавете нарязания на ситно шалот. Пържете на слаб огън до прозрачност, след което добавете ориза. Продължете пърженето около 2 минути на слаб огън при непрекъснато разбъркване с дървена лъжица. След това добавете виното и след като изври напълно, прибавете зеленчуковия бульон. Варете на слаб огън до готовност при непрекъснато разбъркване и овкусете. Добавете пестото и монтирайте до кремообразна смес с енергично разбъркване. 20 г краве масло 30 мл зехтин 30 г шалот на ситно 30 г моркови на малки кубчета 30 г селъри на кубчета 1 скилидка чесън смачкан 4 г копър и магданоз нарязани на ситно 220 г ронена царевица 400 мл зеленчуков бульон 1 г смляно индийско орехче 30 г сметана 35% 30 г заквасена сметана сол и смлян черен пипер на вкус   1 кг крак от кралски рак (250 г на порция) 80 г краве масло 30 мл зехтин 40 г шалот на ситно 2 скилидки чесън на ситно – или 8 -10 г 50 г шимеджи 50 г смръчкула 50 г манатарка 50 г пачи крак 120 г зелени аспержи нарязани на 1 см (връхчетата оставете цели) 4 г листа от прясна мащерка 4 г естрагон на ситно 40 г коняк 40 мл сухо бяло вино (шардоне) 200 мл биск от скариди 60 г сметана 35% сол и смлян черен пипер на вкус 40 мл масло от черен трюфел брашно за поръсване на месото от краба преди запържването му с гъбите пармезан \"Грана Падано\" – смлян на прах за запичане на саламандъра 250 г прясна левурда, измита и почистена 50 г сметана 35% 40 г краве масло на кубчета сол и смлян черен пипер на вкус 3-4 г чесън на ситно 30 г краве масло 20 г зехтин 40 г шалот на ситно 120 г ориз \"Арборио\" 30 мл бяло вино (сухо шардоне) 400-500 мл зеленчуков бульон сол и смлян черен пипер на вкус около 120 г песто от левурда за монтирането на ризотото на финала 12 г трюфел слайс за декорация", "date": "2019.12.13", "title": "Ризото с песто от левурда"}
{"url": "https://www.dnevnik.bg/sviat/2019/12/13/4003953_sliapo_pravosudie_za_rumunskite_romski_deca_jertva_na/", "text": "В утрото на един мек пролетен ден възрастен мъж влиза в зала 52 на румънския апелативен съд в Турну Мъгуреле. Токовете на официалните му обувки отекват по паркета. Облечен е в тъмносиньо карирано сако и светли панталони, в ръка носи бяла барета. Избира една празна пейка в дъното на залата и сяда на нея. Докато чака, потърква брадичката си и разглежда двамата съдии срещу му. Мъжът се казва Константин Раду (66), но всички го наричат Тити. Той и още 25 мъже са обвинени  в трафик на множество ромски деца  за Западна Европа, където по-късно те биват карани да извършват криминални дейности. Двама от другите, също чакащи присъда, са негови синове. Подсъдимите и техните адвокати започват да пристигат. Докато остатъкът от залата не се запълни, никой от тях не понечва да седне до Тити. Междувременно Тити разлиства наръч намачкани листи, въпреки че е добре запознат със съдържанието им. Те съдържат стратегията му за защита, която той ползва от девет години насам. \"Той е шефът\", казва Бърни Гравет, бивш старши следовател в лондонската полицейска служба, водил разследването, което докарва това дело до съд. \"Той стои зад всичко.\" Прокурорите твърдят, че Тити, също от ромски произход, е предводителят на криминалната група от Тандарей, град в югоизточна Румъния, където грандиозни богаташки имения се извисяват до рутещи се колиби. \"Всичко е координирано с военна прецизност\", казва Гравет, описвайки начина, по който групата ръководи своята детска армия от крадци и просяци. Намират работа дори и за трафикирано 8-седмично бебе, което, след като бива упоено, за да не плаче, е ползвано за просене. Според следователите империята на Тити се простира до далечни части на ЕС: Испания, Италия, Франция и дори Норвегия. Но е най-активна във Великобритания. Полицаи арестуват десетки румънци във Великобритания и Румъния след единствено по рода си съвместно разследване, отнело четири години. Но правосъдието в двете държави е коренно различно Във Великобритания около 100 човека биват осъдени за престъпления, вариращи от трафикиране и пране на пари до измама със социални помощи, подправяне на документи и неглижиране на деца. В Румъния със шокиращо решение на съда от този февруари, слагащо край на дело, протакано девет години, всичките 26 обвиняеми биват обявени за невинни. Прокуратурата обжалва и мъжете се връщат обратно на скамейката. Междувременно обаче за мнозина присъдата е свидетелство за това, че съдебната система в Румъния или е твърде слаба, или твърде зле функционираща, за да успее да се изправи срещу мафиотите и корупцията, която им позволява да процъфтяват. \"Наказателноправната система, която отговаря за борбата с транснационални организирани криминални мрежи, изглежда да е на ръба на разпада си в Румъния\", пише в петиция, подадена след присъдата от името на 25 правозащитни групи. В нея те също призовават международните инстанции да \"накарат Румъния да поеме отговорност\" за разрешаване на проблема с трафика на хора. В държава, в която политици, осъдени за корупция, редовно се опитват да изкривят закона в своя полза, делото засяга оголен нерв. Мнозина, се чувстват обезнадеждени от това, че съдът за пореден път не успява да защити най-беззащитните. Гражданското недоволство достига връхна точка, след като в подобен случай от това лято 15-годишно момиче от южна Румъния бива отвлечено, изнасилено и убито, въпреки че звъни на полицията цели три пъти за помощ. Тази трагедия служи да разкрие невероятната липса на компетентност от страна на полиция и прокурори и възможни връзки между законоприлагащите власти и организираната престъпност, а включително и трафика на хора. Според  данни на Европейската комисия  близо три четвърти от всички жертви на трафик с хора в членки на ЕС идват от Румъния. Това са повече от 1500 човека за периода между 2015 и 2016 година. В последния си \" Отчет за трафика на хора \" Държавният департамент на САЩ отбелязва, че 2018 г. е най-лошата година за Румъния от повече от десетилетие насам, що се отнася до раздадени присъди за трафик или идентифициране на жертви. През пролетта, докато тече делото срещу Тити и останалите подсъдими, Балканската мрежа за разследващи репортажи (БМРР) прекарва месеци във внимателно преглеждане на документите, подадени в съда, и в интервюиране на хора, запознати с процеса, в опит да разберем точно колко всеобхватна и заплетена е криминалната мрежа в Тандарей. Това, което открихме, беше една затворена и маргинализирана ромска общност. Тя е лесна плячка за местната мафия, която поробва децата на бедните й членове посредством пагубна форма на набиране на хора за робски труд. Съдебните документи и експертни интервюта също показват как точно се разтурва един процес, който за мнозина символизира точно колко е решена Румъния да сложи край на модерното робство. Антъни Стийн, бивш великобритански депутат, който следи делото отблизо, заявява, че то е \"ужасен пример за провал на правосъдието\". \"Абсолютно отсъства всякакъв политически или професионален натиск да бъде свършена работата\", казва той пред БМРР. Златни кюлчета и автомати АК47  По прашните улици на Тандарей деца ритат топка по обед в делничния ден. На годишния панаир, който се провежда близо до градския площад, други карат блъскащи се колички и стрелят с пушки играчки. Градът, чието население наброява около 13 000 жители, се гуши тихо в долината между столицата Букурещ на запад и Черно море на изток. Най-високите сгради са четириетажни комунистически блокове, но много по-забележителни са луксозните къщи с просторни балкони и пищни порти от извито желязо. Според следователите голяма част от тях са построени с мръсни пари. Ако се отклониш от главния път, можеш да скочиш в някоя копка или да затънеш в кал. Това обаче очевидно не притеснява шофьорите на луксозните коли, които могат да бъдат видени в града: беемвета, мерцедеси, дори едно порше. Някои от автомобилите са с волан отдясно по британски стандарт.      Хората се страхуват да говорят с журналисти. Предпазливи са и когато ги снимат. Дотолкова, че дори на публично събитие като годишния панаир един мъж ни заплашва с \"разбиване на мутрата\", ако снимките му не бъдат изтрити. Установеният ред в Тандарей бива разрушен, когато на осми април 2010 г. около 300 румънски и великобритански полицаи с балаклави разбиват вратите на 34 имения, докато в небето над тях кръжат хеликоптери. Това се случва без предварително да са уведомени местните власти. Обискът по зазоряване,  заснет на видео от румънската полиция , разкрива запаси от кеш, кюлчета злато, актове за раждане и оръжия – включително автомати AK47 – скрити в пода. Полицията задържа няколко заподозрени, всичките роми, още докато са в леглата си. Осемнадесет са арестувани на място, включително Тити. В допълнение към трафика на малолетни, за което присъдата е до 12 години затвор, мъжете са обвинени и в организирана престъпност, пране на пари и неправомерно притежаване на огнестрелно оръжие. Те отричат всичко. В опит да попречи на това криминалната група да окаже влияние върху съдебния процес прокуратурата решава да заведе делото в област Харгита в централна Румъния, на 350 километра от Тандарей.      Обискът и последвалото дело са резултат от единствено по рода си разследване, започнало през 2006 г., след като чешка гражданка каца във Великобритания с три ромски деца от Тандарей. Служители на имиграционните власти на лондонското летище \"Станстед\" заподозират, че нещо не е наред, когато забелязват, че децата не могат да комуникират с нея. По-късно тя получава тригодишна присъда за опита си да ги въведе незаконно в страната. Гравет, старшият следовател от лондонската полицейска служба, се заема със случая, след като залавя стотици румънски деца от ромски произход, които крадат или джебчийстват в центъра на Лондон. Той споделя, че след влизането на Румъния в ЕС през 2007 г. броят престъпления, извършени от румънски граждани, скача с почти 800 процента.      Повечето са кражби, извършени от ромски деца. Гравет си спомня за едно 13-годишно момиче, което бива арестувано над десет пъти, всеки път с различно име и дата на раждане. \"Тогава установихме, че някой си играе с нас\", казва той пред БМРР, докато седим в кафене в югоизточния английски град, Брайтън. Той отваря Power Point презентация за разследването в Тандарей на лаптопа си. Гравет се пенсионира след 31 години служба в полицията, но работи като консултант и използва този случай, за да обучава офицери как да се справят с трафик. По-късно моли за салфетка. \"Рисувам на бели салфетки\", казва той, и чертае кръгове, стрелки и пирамиди, за да илюстрира движението на хора и пари. Малко след като Румъния се присъединява към ЕС, Гравет открива, че румънската полиция вече е била пратила на Европол (правоприлагащата служба на ЕС) списък с 1087 имена на деца и 67 такива на възможни членове на престъпни групи, които да бъдат наблюдавани. Според Европол това е една от най-големите мрежи за трафик на хора в Европа. Работейки по списъка, Гравет установява, че около 200 от малолетните в него са били арестувани в Лондон за дребни престъпления. Той иска финансова подкрепа от ЕС, за да разследва подробно. Това е начинът, по който операция \"Голф\", първото по рода си съвместно антитрафик наказателно разследване в партньорство между две държави, бива осъществена. През 2008 г. Европейската комисия предоставя един милион евро, които да финансират усилията на великобританската и румънската полиция за слагане край на действията на криминалната група. Следователите откриват, че лидерите на групата оперират, като срещу сумата от 1000 евро на дете предлагат на бедни ромски семейства в Румъния да заведат децата им в чужбина, където те могат да печелят пари, казва Гравет. След това групата заема тези пари с лихва на семействата, като по този начин те задлъжняват завинаги. В резултат те започват да изпращат дете след дете в чужбина, докато в един момент цялото семейство не се окаже в друга държава, където всички работят за мрежата. \"Имахме случай, в който бащата на осемседмично бебе се опитваше да го предаде на групата\", казва Гравет. \"Три пъти опита.\" На свой ред групата настанява децата в семейства, които са под техен контрол. Гравет разказва за един случай с 13-годишно момиче, което е отведено в Слоу, близо до Лондон. Когато не е принуждавана да проси по улиците, е третирана като домашен роб. В крайна сметка баща й получава присъда от пет години във великобритански затвор за трафикиране на собствената си дъщеря. Разследването разкрива, че той е работил за групата, ръководейки и други момичета, включая и в Испания. По време на обиск в Слоу полицаи намират 211 човека, живеещи в едва 16 къщи, в ужасяващи условия: ромски деца, принудени да спят сгушени заедно на пода, на фона на празни хладилници. Повечето от децата са на възраст между 10 и 17 години и имат \"обстойни досиета,\" казва Гравет. Следователите смятат, че Великобритания е била една от страните, предпочитани от групата, поради сравнително щедрата система за социални помощи. Фалшифицират се документи с цел получаване на помощи, като понякога се допускат очевидни грешки, като това да обозначат датата като \"30 февруари\".      Богатство и власт Гравет изчислява, че от началото на 2002 г. е възможно мрежата да е трафикирала около 10 000 деца – много повече, отколкото се смята от съвместния екип – като всяко от децата е носело на групата около 160 000 евро на година. Той казва, че Тити е получавал по-голямата част от тези доходи, които са му изпращани чрез MoneyGram и WesternUnion или пренасяни на ръка в кеш от други членове. Когато БМРР пита Тити за коментар след едно от слушанията в съда, той отказа да говори с нас. Но продължава да твърди едно и също: че е жертва на сбъркана самоличност. Според обвинителния акт Тити стои зад плана за това как да бъдат набирани и транспортирани в чужбина деца. Откъси от телефонни обаждания, приложени от прокуратурата, сочат, че Тити е бил в постоянен контакт с местната полиция, която го е предупреждавала за всевъзможни проблеми. Записите също свидетелстват, че той обещава на мъж, който има проблеми със закона, че няма да влезе в затвора, ако му даде пари. По всичко личи, че Тити се ползва с уважение и страхопочитание в Тандарей. Румънски полицай, който е работил по случая и отказва да бъде наименован, казва, че Тити се слави като \"върховен съдия\" на ромите. Когато бива разпитван в съда през ноември 2018 г., Тити отрича всичко: набиране на непълнолетни, заемане на пари, дори това, че е местен лидер. \"Нямам никакво влияние над хората от общността, в която живеем\", казва той. Допълва, че не разпознава разговорите, които са цитирани в досъдебното производство, и че има извадени разрешителни за оръжията, намерени в дома му, които той твърди, че използва за ходене на лов. \"Има друг човек със същото име\", казва той, \"и аз съм [тук] на негово място и парите, които уж са пратени на мен, са всъщност пратени на името на този друг [човек].\" Тандарей е град, изпразнен от емиграцията. Според местните около 80 процента от жителите работят в чужбина поради липса на работа на местно ниво. Почти всички фабрики, процъфтявали по време на комунизма, са затворени. Около четвърт от населението на Тандарей е от ромски произход. Ромите са втората по брой малцинствена група в Румъния след унгарците. Както и на други места, много от ромските семейства живеят в крайна бедност, без достъп до социални услуги като образование и здравеопазване. Тънещи в дискриминация. Основният ромски квартал в Тандарей се нарича Страчина. В него не се допускат външни лица освен с позволението на ромските лидери. Никушор Лефтер, жител на Тандарей от ромски произход, който работи с неправителствени организации в подкрепа на общността, казва, че именията са построени с пари, изкарани в чужбина, и че не са се появили изведнъж. \"Всичко, което виждате, е финансирано от ромите\", казва той. \"Ако не бяха ромите, нямаше да има магазини, защото голяма част от румънците са се изселили.\" Гелу Думиника, изпълнителен директор на Агенцията за развиване на общността \"Impreuna\", която подкрепя ромски общности в цялата страна, води група британски политици в Тандарей точно след разследването на трафик мрежата. Той разказва, че се срещат с около 30 от най-влиятелните хора в града, повечето от които се оплакват, че полицейските обиски са били твърде насилствени. Става ясно, че повече от половината от присъстващите са ответници по делото. Дори сега мъжът, който е обвинен в това, че е бил дясната тъка на Тити, Джордже Драгушин, по прякор Франц, твърди, че всъщност е съветник по ромските въпроси на кметицата на Тандарей Николета Тома. Тъй като Тома отказа да бъде интервюирана от БМРР, не можахме да потвърдим твърдението на Драгушин. \"Аз казвам, че съм невинен\", твърди Драгушин, 57, пред БМРР след едно заседание по обжалване в Търгу Муреш. \"В това дело сме поради нечии други действия.\" Според прокуратурата Драгушин е организирал пътуванията в чужбина, подкупвал митничари и събирал пари от принудените да просят. \"Тия деца не са ли още живи?\", реторично пита Драгушин. \"Убили ли сме ги? Какво искат да кажат с това, че ние сме взели тия деца от семействата им и те не знаят къде са?\" Според експерти в областта за много хора в Страчина членовете на криминалната мрежа са модерни версии на \"Робин Худ,\" защото вземат пари от богатите в чужбина и ги раздават на бедните у дома. \"Тъжното тук е, че трябва да вземем предвид и колко трудно е било за ромите в историческа рамка. Но това е ромска престъпна мрежа, която експлоатира по-нисшите касти и други ромски семейства и хора в тази общност, които нямат нищо\", казва бившият старши следовател Гравет. \"Бил съм в Тандарей множество пъти; гангстерите стават богати и бедните си тънат в дългове и си стоят на дъното. Те няма да свидетелстват срещу мрежата.\"      \"Ще убием семейството ти\" Тити и останалите обвиняеми са задържани под стража в рамките на 10 месеца, дълго преди делото да започне през февруари 2013 г. Всички обвиняеми свидетелстват за невинността си в съда. Някои твърдят, че са натопени. Други, че не помнят какво се е случило. Казват, че получените от Великобритания средства са преводи от роднини, които честно изкарват прехраната си там. Един мъж, който е братовчед на Тити, твърди, че е закупил колата и къщата си в Тандарей със средства, изкарани от продаване на автомобили, вестници и храна в Испания, Великобритания, Италия и Франция. \"Децата ми никога не са били задържани от полицията.\" Друг казва, че има 13 деца във Великобритания, за всяко от което получава по 200 паунда (230 евро) социални осигуровки. \"Не знаех, а и дори не съм предполагал, че деца от Тандарей биват набирани да просят в чужбина.\" Трети споделя, че работи от 2008 г. във Великобритания, като разнася храна. \"Никога не съм виждал румънско дете да проси в Англия\", казва той на съдията. Тити наема един от най-известните румънски адвокати, Каталин Данку, който е работил по защитата на топ политици и бизнесмени, по прякор \"адвокатът на знаменитостите\". Още от началото забавяния спъват съдебния процес. Има проблем с обвинителния акт, който трябва да бъде преправен. Изслушвания биват отложени, защото подсъдимите сменят адвокати. Веднъж защитата иска процесът да бъде отложен, защото вали сняг. След това на Тити му се налага да си търси нов адвокат, след като неговият бива назначен за генерален консул на румънското посолство в Ню Йорк. Но най-големият проблем е да накарат свидетелите да дадат показания Няколко не могат да бъдат призовани, защото са починали. Множество други са се преместили в чужбина или не могат да бъдат издирени. Един от съдиите дори глобява местната полиция 230 евро поради това, че не полагат достатъчно сили да ги локализират. Отново и отново свидетели изявяват желание да запазят мълчание, защото или са в преки роднински връзки с наказуемите, или са свързани чрез брак. БМРР преброява 20 такива случая. Освен това в процеса няма назовани официални ищци. Когато следователите разпитват деца, за които се смята, че са жертви на трафик, или техните семейства, на тях им се дава статут на свидетели, не на потърпевши. Това е така, защото самите жертви не се виждат като такива, казва румънският полицай. Една от причините е, че според тях животът във Великобритания е бил за предпочитане от този в Тандарей. \"Живели са в къща\", казва той. \"Имали телевизор в къщата. Улиците са павирани. За тях това е било голямо предимство.\" По време на процеса свидетелите изменят първоначалните показания, които са дали на британската полиция. Започват да твърдят, че са заминали за Великобритания доброволно, за да просят за себе си. За разследващите е ясно, че мнозина лъжат от страх. \"Най-лесното е да кажат: \"Просто ще убием някой член на семейството ти\", казва Гравет. Един от свидетелите пише до съда, че е твърде опасно да даде показания, и по-късно оттегля тези, които предварително е дал на полицията. Идентичността на единствено четирима от всичките 158 свидетели е пазена в тайна. И дори това не минава без спънки. По време на едно от заседанията, проведено по видеовръзка, един от защитените свидетели е помолен да посочи обвиняемите в залата, но не успява, защото не може да ги види поради технически проблем. ‘Небрежност или недобросъвестност’ Съдът в Харгита излиза с присъда през февруари 2019 г. след цели 53 заседания. Съдията отбелязва, че през декември 2018 г. е изтекла давността на някои от обвиненията, включително на тези за неизрядности по притежание на оръжие и ръководене на организирана криминална мрежа. Това е така, защото промените в наказателния кодекс, направени през 2014 г., съкращават давността и намаляват присъдите за определени престъпления. По обвиненията за трафик на хора и пране на пари съдията решава, че няма достатъчно доказателства за издаване на присъда. В мотивите си за присъдата той пише, че изясняването на случилото се \"е възпрепятствано от пълната липса на ищци, назовани като такива по време на наказателното разследване\" – препратка към това, че жертвите не биват посочени като такива официално. За Тити той казва: \"От предоставените доказателства по това дело и особено като се вземат предвид показанията на свидетелите, не следва, че той е участвал в набирането, настаняването и транспортирането на непълнолетни лица, използвайки лъжливи обещания.\" Той добавя, че телефонните записи на разговори между Тити и местната полиция \"сочат за извършването на други престъпления, но не за тези, в които подсъдимият е обвинен\". Силвия Табушка, професор по право и координатор на Програмата за човешка сигурност към Европейския център за правно образование и изследвания (група в областта на правата със седалище в Букурещ), заяви, че смята за странно, че присъдата е произнесена веднага след изтичане срока на давност. Тя също така вини прокурора за това, че не се е борил достатъчно. \"Това е проява или на сериозна небрежност, или на недобросъвестност\", казва тя. След като бива попитан за присъдата от членове на румънския парламент, главния прокурор Аугустин Лазар издава изявление в защита на прокурора. Той заявява, че прокурорът не е могъл да поиска по-бързо съдебно следствие в рамките на закона и че е настоявал за присъди за трафик на хора и пране на пари до самия край. Мадалина Мокан, изследовател в Центъра за изследване на демокрацията в северозападния румънски град Клуж Напока, казва, че в случаите на трафик в Румъния се разчита твърде много на показанията на жертвата. Това е тежко изискване, имайки предвид, че процесите могат да се проточат с години и никой не минава през консултация с психолог, преди да застане на скамейката. \"Без силен свидетел е трудно да се изгради солиден случай\", казва тя. \"Интересуват ме [повече] изкараните пари. Това, че примерно може да се докаже, че ягуарът е купен с пари от трафик.\" В дела, свързани с трафик, във Великобритания съдът може да произнесе присъда дори само при наличието на такива доказателства. В резултат на обществения вой, надигнал се след присъдата, съдът в Хагрита излиза с изявление, че е имало твърде малко налични съдии и е бил претоварен с работа. Цитира се мащабът на делото от Тандарей, в което са замесени повече от 200 човека, включая подсъдими и свидетели. Самият обвинителен акт е дълъг 600 страници. И до 2019 г. са се събрали толкова много документи, колкото да напълнят пет големи колички за пазаруване. В крайна сметка Съдебният инспекторат, който съблюдава съдиите и бива обвинен от критици, че е под контрола на политици, прави четири проверки по случая, но не намира проблеми със съдебния процес. В изявление към БМРР инспекторатът обяснява, че дължината на делото се дължи на това колко е заплетено и на количеството на събраните доказателствени материали. Допълват, че съдията е бил засегнат от \"значителен обем на работа\" и че между май 2017 г. и февруари 2019 г. не се отчитат неоправдани закъснения. Според румънския полицай, който участва в разследването, вероятно е щяло да бъде по-добре, ако случаят е бил разбит на по-малки и лесни за управление части. Единственият успех, който бива постигнат, според него е, че \"групата от Тандарей е изхарчила много пари за адвокатски услуги\". Бившият британски депутат Стийн, който оглавява Фондацията по въпросите на трафика на хора и е придружавал полицаи по време на някои от обиските във Великобритания, казва, че това дело не би било пропаднало в никакъв случай във Великобритания, ако доказателствата са солидни. \"Не знам дали става въпрос за корупция, неадекватност, неспособност или – това, което по-вероятно, подозирам – за някаква връзка между някой много богат и някой в полицията или в политиката, или нещо средно, който всъщност е попречил на нещата да се задвижат.\" Бившият старши следовател Гравет казва, че съжалява, че се е съгласил съдебното следване срещу лидерите на групата да се извърши в Румъния, а не Великобритания. \"Ако не бяхме направили така, всички те щяха да са в затвора\", казва той. \"Защита на уязвимите\" Процесът в Тандарей беше лоша преса за ромската общност в една страна, в която антиромските настроения вече са завишени. Но Думиника от Агенциятa за развиване на общността \"Impreuna\" казва, че този случай не бива да бъде разглеждан през призмата на етническата принадлежност, тъй като всъщност става въпрос за неспособността на държавата да защити уязвимите. В крайна сметка местните власти и службите за закрила на детето е трябвало да забележат, че има липсващи ромски деца, казва Думиника, който е ром. \"Престъпниците винаги поемат рискове. Държавната институция, с която се свързва престъпникът, е тази, която го кара да се чувства и да стане недосегаем.\" Той допълва, че решението е да се създадат повече възможности за ромите. \"Първо, законът трябва да бъде приложен\", казва той. \"Държавните институции трябва да си свършат работата. Оттам нататък общността се нуждае от устойчиви алтернативи на това \"да бъдеш просяк, трафикант или каквото и да било, за да изкараш пари.\" Бившият великобритански депутат Стийн се съгласява. \"Това е злоупотреба с хора, които са в много жалко положение и не по своя вина тънат в изключителна бедност, живеят в пълна мизерия и искат да се измъкнат от това. И това ги прави лесна плячка за тези, които им правят обещания.\" Според протоколи от заседанията на местния съвет в Тандарей кметицата Тома иска да превърне едно отдавна закрито училище в Страчина в медицинска клиника и образователен център за роми. \"Трябва да започнем отнякъде\", обръща се тя към съвета на сбирка от март, като отбелязва, че само 10 от 373-те деца от квартала посещават училище. \"Независимо дали ни харесва или не те са жители на нашия град.\" Тома добавя, че ако нищо не се направи за децата, \"няма да има нужда да се чудим защо ни бият по главите, когато вървим по улицата\". Тя казва, че вече се водят дискусии с румънското правителство, Световната банка и град Мадрид за финансиране на проекта. Кметицата на Мадрид, в който живеят голям брой роми от Тандарей, посещава града миналата есен - Мануела Кармена (която вече не е кмет на Мадрид) дава и пресконференция с местни служители, по време на която седи на една масата с един от обвиняемите. След това тя отива в Страчина и посещава няколко къщи. Застанала на улицата, обградена от роми, тя говори пред пресата за нуждата да се гарантира, че \"румънските граждани, които идват оттам и се заселват в Мадрид, имат достойно препитание\". По-късно кметицата Тома говори за нуждата да се създадат добри условия за живот в града, за да може \"нашите жители да останат да живеят тук\".      Над закона? Според източници от правоприлагащите служби и правозащитните групи групата от Тандарей все още е активна във Великобритания, Франция, Испания и другаде, като често придвижва деца от една държава в друга. \"Те продължават да правят това, което правят от години насам, и изглежда, че са над закона\", казва Гравет. Експерт по въпросите на правата на детето, който следи дейността на криминалната група във Франция, казва пред БМРР, че от 2004 г. насам се знае за между 200 и 300 деца от Тандарей, които просят и крадат в района на Париж. Френският социолог Оливие Пейру се е срещнал с около 50 от тях през последните години, докато прави изследване за книга за експлоатацията на деца в Източна Европа, глава от която е посветена на Тандарей. Той казва, че след съвместното разследване, водено от великобритански и румънски власти, групата е сменила тактиките си: родителите започват да придружават децата си много по-често в опит да защитят лидерите на мрежата. \"Лека-полека те интегрираха семействата в мрежата\", каза той пред БМРР. \"Някак си те се нагаждат към техниките, използвани от разследващите, и дори намират начин да създадат впечатлението, че децата са експлоатирани от собствените им семейства.\" В Италия полицията съобщава през май, че са заловили 40 роми от Тандарей и близкия град Фетещи, заподозрени в участие в над 100 грабежа. По същото време във Великобритания Армията на спасението, която помага на възрастни жертви на съвременно робство, заяви, че през изминалата година е наблюдавала значителен скок в броя на експлоатирани румънци. По отношение на количество хора, препратени за получаване на помощ и подкрепа, единствено албанците и виетнамците са по-многобройни. През май великобританка в северния английски град Аштън Маркет, близо до Манчестър, публикува видео, заснето с телефон, във фейсбук група с цел докладване на престъпления в района. В него тя обвинява млад мъж и жена, за които се предполага, че са роми, в кражба на парфюм от пазарската й сергия. Видеото бива широко разпространено, последвано от поток от ксенофобски коментари. \"Румънски боклуци\", пише един потребител на социалната мрежа. \"ЗАТВОРЕТЕ ГРАНИЦИТЕ, ИЗРИТАЙТЕ ГИ\", казва друг. По някакъв начин то попада и на хората от Тандарей. Няколко от тях публикуват хумористични коментари, според които предполагаемите крадци са добре известни на местната общност. Някой дори \"отбелязва\" младия мъж, идентифицирайки го като 20-годишен жител на града, който към момента пребивава в Германия и е лежал в затвор във Франция. Анализ на десетки фейсбук акаунти от Тандарей показва, че множество млади мъже, включително и някои от обвиняемите по делото и техните синове, обичат да \"излъчват пряко\" живота си в социалната мрежа. Някои наричат себе си \"мафия\" или \"шеф\" и се хвалят с луксозните коли, които планират да купят. Други клипове показват жители на Тандарей на свиждане на роднини във великобритански затвори. В един от тях петима младежи пият и слушат меланхолична музика, разтревожени от това, че техен братовчед е попаднал в затвора. Друго видео показва жена, чийто син е осъден във Великобритания. Тя сочи към портфейла си и казва, че има \"достатъчно пари да заровя [т.е. да плати за скъпите погребения] половин Тандарей\". Тя добавя: \"Ето това [наистина] значи да си мафиот.\" Междувременно на апелативния процес в Търгу Муреш вече започва да му се вижда краят. На 19 ноември съдът ще проведе деветото си заседание. Както и при първия процес, съдът има проблеми с намирането на свидетели. А дори и когато успеят да намерят такива, те не са особено уклончиви. По време на заседание от септември прокурорите разпитват шофьор, който е казал на полицията, че е извозвал ромски деца от Тандарей зад граница от името на двама от обвинените. Той обаче отстъпва от първоначалното си изявление, като отрича, че ги познава, и казва, че не си спомня твърде добре. \"Виждам, че си спомняш [само], каквото искаш\", дразни се един съдия. Съдейки по публикациите им в социалните медии, по-голямата част от обвиняемите не са особено разтревожени след почти десетилетие, прекарано по съдилищата. На първия ден от апелативния процес, 24 април, един от обвиняемите предава на живо видео на това как заедно с още няколко подсъдими си почиват в планински курорт на 200 километра югоизточно от Търгу Муреш само часове след като са напуснали съда. Те изглеждат превъзбудени, все едно са на ваканция. \"Конете не лягат да мрат, когато кучетата им кажат\", казва един от тях. В паркинга на курорта те надуват клаксоните си все едно е настъпила Нова година. На годишния панаир през септември в Тандарей, докато хора от всички възрасти се въртят на въртележки и момчета и мъже се редуват да изпробват силата си на боксови круши, Тити пристига в бяла риза, светли панталони и обичайната си бяла барета. В компанията на две жени и две момчета той спира близо до надуваема пързалка с картинки на Том и Джери. Там говори на едно от момчетата с вид на старейшина, който му предава житейски съвети. Всички те се изгубват в тълпата.", "date": "2019.12.13", "title": "Сляпо правосъдие за румънските ромски деца жертва на трафик"}
{"url": "https://www.dnevnik.bg/analizi/2019/12/12/4003993_koi_shte_razsledva_premiera_borisov/", "text": "Всичко е точно. Управляващите от всички партии единодушно си избраха главен прокурор и шеф на антикорупционната комисия (КПКОНПИ). И много си ги харесват. И новите ръководители Иван Гешев и Сотир Цацаров много си харесват тези, които ги избраха. Така 30 години след началото на прехода днешното \"политбюро\" независимо от привидно партийните си разцветки има пълно единодушие относно избора на двамата висши държавни служители, които имат неограничена власт да разследват корупцията по високите етажи на властта. Че нито един от тях няма да стане обект на репресивната машина на прокуратурата и КПКОНПИ и че изобщо няма да става дума за корупция във властта. Не само няма да има кой да разследва политическата корупция. На практика изборът на главен прокурор и шеф на КПКОНПИ е политическа корупция. Партиите във властта търгуват безнаказаността си срещу облаги, като настаняват на високите безконтролни постове хора, към които са били благосклонни и са си затворили очите за очевидно проблемните им кандидатури. Никой в парламента (както и мнозинството във Висшия съдебен съвет) не посмя да зададе дори един съществен въпрос от биографията или практиката на кандидатите Цацаров и Гешев. Точно обратното – натискаха се да ги хвалят като \"брилянтни\", да им се подмазват, да им се кълнат във вярност. Изключително унизително е, че сме изпратили такива народни представители в парламента, но това е положението. Както каза ироникът Иржи Менцел в интервюто си за БНТ преди три години: \"Тъпаците решават нещата в демократичната държава – те просто са повече.\" Тъпаци в парламента и ВСС няма. Там има умни и съобразителни хора, които са наясно, че Затова никой не иска да се занимава с петната в творческия път на кандидатите. Практиката е друга – тези петна се използват за националния политически спорт \"търговия със зависимости\". Като по времето на социализма – нали не сте го забравили? И така: имаме премиер, който за пореден път си признава търговия с влияние. В ефир! Знаем от собствените му думи, че е спрял митническа проверка в пивоварна, работеща без лиценз, защото така е обещал. Знаем, че е влиял на избора на главния прокурор и председателя на Върховния касационен съд в нарушение на конституцията и Закона за съдебната власт. Имаме и неизяснен имотен казус със зайчарник, превърнал се в имот с камината, който виждаме на снимки всяка Коледа. Имаме и записи на съдиите Владимира Янева и Румяна Ченалова, както и на премиера с бившия му министър Мирослав Найденов и бившия градски прокурор Николай Кокинов, от които научихме за чудовищни злоупотреби, свързани с управлението. Нищо от това не е разследвано. Още по-лошото е, че очевидно никога няма да се разследва. Няма общество в демократична държава, което би държало такъв премиер и такова управление на власт. В авторитарна България обаче това поведение на премиера и на цялото му управление не е никакъв проблем. Това е така, защото Нито обществените телевизии и радиа, нито повечето от частните споменават скандалите, свързани с управлението. Данъкоплатците чуват само самохвалните твърдения на Борисов. Всеки скандал се замазва с лавина от дезинформация. И няма принципен орган, който да я провери.  Затова честито на всички данъкоплатци, които се радват на избора на Цацаров и Гешев. Това, което ще получат, няма да е противодействие на корупцията в управлението. Напротив – тя ще продължи да се развива добре под \"чадъра\", който и досега я пазеше. Репресивната машина все така ще удря частния бизнес, без ни най-малко да закача властта. Освен, разбира се, когато трябва да се разправи с някой опозиционен кмет. Или може би общински съветник – новият главен прокурор вече ни подсказа. Важното е да има олигарси в ареста, както се радват всички в парламента. И опозиционери. Не е важно колко от тях ще бъдат осъдени – най-вероятно никой, защото прехвалената прокуратура никаква я няма с доказателствата и стриктното спазване на закона. А със сигурност единствените, които ще платят, са данъкоплатците – в Страсбург и с живот в такава среда.", "date": "2019.12.13", "title": "Кой ще разследва премиера Борисов"}
{"url": "https://www.dnevnik.bg/bulgaria/2019/12/13/4005182_mnogo_vuprosi_bez_otgovori_vidia_tomislav_donchev_v/", "text": "Вицепремиерът Томислав Дончев заяви в ефира на \"Нова телевизия\", че има много въпроси без отговори около предложението на властта за \"независим\" прокурор, който ще е единственият с правомощия да разследва за престъпления от общ характер главния прокурор и неговите заместници.  Законопроектът беше предложен  на извънредно заседание през уикенда, след като Венецианската комисия и Комитетът на министрите към Съвета на Европа излязоха с остри и критични становища за предлаганите още през юни промени от министъра на правосъдието Данаил Кирилов, по-известни като закона за \"тримата големи\". Предложенията на управляващите пък не се харесаха на президента Румен Радев, който през седмицата обяви, че ще се възползва от конституционното си право  да предложи промени в основния закон на държавата . Според него е важно да се види дали законопроектът няма да влезе в колизия с Конституцията, тъй като \"въвеждането на нова и мощна фигура, понякога по-силна дори от главния прокурор\", не е записано по никакъв начин в основния закон на страната. \"Една промяна на Конституцията не представлява просто една юридическа технология. Изисква се дебат, който може да продължи половин, дори една година. В него трябва да се изкажат първо експерти и специалисти и чак след това да влезе в Народното събрание\", уточни Дончев. По думите му в предложения законопроект не се дава отговор какво ще работи \"независимият\" прокурор, ако главният не извършва никакви престъпления. Той обясни, че не може чрез законопроекта да се опише в аванс всичко, които може да случи. Именно заради това имало много въпроси без отговори. Вицепремиерът каза още, че ще трябва да минат години, преди да се каже дали въвеждането на подобна позиция ще проработи. Въпреки това той уточни, че очаква подкрепа за предложението. \"Досега не чух предложения как законопроектът да стане по-добър, чух само кусури. Промяната на Конституцията не е шега работа. Не е хубава практиката понякога на юруш да се променя някой закон\", допълни Дончев.", "date": "2019.12.13", "title": "Много въпроси без отговори видя Томислав Дончев в предложението за \"независим\" прокурор"}
{"url": "https://www.dnevnik.bg/evropa/2019/12/13/4005189_samo_polsha_ostana_izvun_sdelkata_za_klimatichno/", "text": "Европейският съюз остави Полша извън споразумението за намаляване на емисиите на парникови газове до нула до 2050 г. след дълги пазарлъци на срещата на върха с три от източните страни членки, които поискаха повече средства за икономически преход и подкрепа за ядрената енергия, съобщи \"Ройтерс\". Чехия и Унгария се отказаха от възраженията си, след като получиха гаранция, че ядрената енергия ще бъде призната като начин за намаляване на емисиите на парникови газове. Но Полша остана против. Тези спорове се водиха  ден след като Урсула фон дер Лайен , новият ръководител на Европейската комисия,  предложи инвестиционен план  в размер на 100 милиарда евро за постигане на нула нетни емисии на парникови газове до средата на века. Тя сравни този план със стъпването на човек на Луната.  Фон дер Лайен каза, че сделката, договорена тази нощ от държавните глави и правителствените ръководители на 27 държави от ЕС, е достатъчна за ЕК да започне да изготвя конкретни законодателни мерки за блока за следващата година. \"Признаваме, че преходът е голям за Полша\", каза Фон дер Лайен, но добави, че ЕК няма да променя графика си. Полският премиер Матеуш Моравецки, чиято страна разчита на силно замърсяващите въглища за около 80 процента от енергията, от която се нуждае, каза, че преговорите са били много трудни. \"Полша ще постигне \"климатична неутралност\", следвайки свое собствено темпо\", каза той пред журналисти след маратонските преговори. Германският канцлер Ангела Меркел заяви, че е доволна от резултатите. \"Няма разцепление в Европа на отделни части, но една държава членка се нуждае от повече време да види как ще приложи споразумението\", каза тя. Чехия и Унгария искат да инвестират в ядрена енергия и извоюваха точка в заключителния документ, която изрично признава правото им да го направят въпреки съпротивата на Австрия, Люксембург и Германия. \"Всяка страна може да реши какъв да бъде националният й енергиен микс. За Австрия ядрената енергия не е безопасен и устойчив източник на енергия\", каза канцлерът Бригите Бирлайн.  Полша поиска по-конкретни гаранции за финансирането на енергийния преход, включващ отказване от изкопаемите горива, в бюджетната рамка за 2021-2027 г., което е още една трудна тема за дебат в ЕС. Нетни платци като Холандия обаче бяха категорични, че няма да предоставят повече средства, ако Варшава не поеме твърд ангажимент към амбициозната цел в сферата на климата. /БТА", "date": "2019.12.13", "title": "Само Полша остана извън сделката за климатично неутрален ЕС до 2050"}
{"url": "https://www.dnevnik.bg/evropa/2019/12/13/4005205_kakvo_shte_znachi_mnozinstvoto_na_boris_djonsun_za/", "text": "Консерваторите на Борис Джонсън  печелят мнозинство без прецедент от ерата на Тачър , пише френският в. \"Фигаро\".  В резултат пътят към Брекзит е открит. Борис Джонсън заяви снощи, че е получил мандат не само да довърши напускането на ЕС, но и да обедини страната и да я поведе към прогрес, отбелязва вестникът. Консервативната партия отбеляза най-добрите си резултати от 1987 г., а британската лира достигна най-високия си обменен курс от едно десетилетие, подчертава британският в. \"Телеграф\", коментирайки резултатите от изборите.  Резултатите от изборите означават, че ще напуснем ЕС до няколко седмици. Все още обаче   да поддържаме със съюза консервативният премиер, подчертава британският в. \"Гардиън\".  В краткосрочен план това означава, че ще приключим с Брекзит до края на януари 2020 г., макар че практически може и да не е така. Но за правителството може да е изгодно да остави впечатлението, че нещата са приключили.  Самото оттегляне от ЕС ще бъде . Всяко правителство ще може да посочи това събитие като изпълняване на волята на британския народ. За да запази илюзията, че нещата са приключени, сегашното правителство ще трябва да направи две неща: да поддържа дебат за отношенията с ЕС възможно най-отегчителен и фокусиран върху техническите подробности и да започне привличащи вниманието политически инициативи, които оставят впечатлението, че Великобритания е продължила напред. Ако в резултат на всичко това Брекзит падне от първа на шеста страница на вестниците, мисията е изпълнена!  Но истината е, че . От една страна, консерваторите, подкрепящи \"мекия\" Брекзит, му посочват, че с толкова голямо мнозинство премиерът може да се освободи от хватката на Групата за европейски изследвания (ERG), да договори \"мекия\" Брекзит, който винаги е искал, и да напусне ЕС с минимум проблеми за британците, като ограничи икономическите последствия от Брекзит.       От друга страна, групата смята Джонсън за своята възможност да получат желаните от тях неособено близки връзки с ЕС. Решението на премиера ще определи икономическата съдба на страната в краткосрочен план. Слабо споразумение за свободна търговия ще има   върху Великобритания, изразяващо се в загубата на между 1.1 и 2.6 на сто от БВП. При отношения, базиращи се само върху правилата на Световната търговска организация, тези числа ще бъдат между 3.2 и 4.5 на сто.  Залозите трудно биха могли да бъдат по-високи. Възможно е правителството да убеди хората, че Брекзит е приключил през януари 2020 г., но няма да може да се скрие от икономическите последствия. И благодарение на голямото им парламентарно мнозинство  . В резултат на изборите Великобритания, която след референдума от 2016 г. излизаше от една криза и изпадаше в друга с несигурно изглеждащо бъдеще, получи  , отбелязва в. \"Ню Йорк таймс\". Предстоят 5 години управление на Борис Джонсън, Брекзит ще се състои, а Лейбъристката партия е отново пред екзистенциална криза, подчертава Тони Травърс, преподавател в Лондонското висше училище по икономика. Силното представяне на Шотландската национална партия може да доведе до  , на който премиерът се противопоставя. Подкрепата, която британските работници оказаха на Консервативната партия, също може да ограничи възможностите на Джонсън да договори търговско споразумение с ЕС. Тези гласоподаватели ще искат възраждане на индустриалната икономика и защита от вноса - което противоречи на идеите на премиера и неговите помощници за търговия, базираща се на свободния пазар и по-малко документация. /БТА", "date": "2019.12.13", "title": "Какво ще значи мнозинството на Борис Джонсън за Брекзит"}
{"url": "https://www.dnevnik.bg/sport/2019/12/13/4005229_ferari_opitva_da_privleche_ljuis_hamilstun/", "text": "Ферари\" прави опити да привлече шесткратния световен шампион във Формула 1 Люис Хамилтън. Изпълнителният директор на отбора Луис Камилери призна, че е имало разговори с англичанина. Той посочи, че във \"Ферари\" са много поласкани, че \"Люис и други пилоти искат да се присъединят към нас\". \"Всичко е в напълно начален етап - ще видим какви са нашите възможности в подходящото време и ще видим кое е най-доброто\", каза Камилери, цитиран от Би Би Си. Хамилтън е обвързан с \"Мерцедес\" и за следващия сезон. В него той ще опита да постигне историческа седма титла, с която да изравни рекорда на Михаел Шумахер. Темата за  евентуалното му преминаване във \"Ферари\"  излезе на преден план след края на сезона. Засега англичанинът не потвърждава и не отрича.", "date": "2019.12.13", "title": "\"Ферари\" опитва да привлече Люис Хамилтън"}
{"url": "https://www.dnevnik.bg/evropa/2019/12/13/4005247_pet_prichini_za_goliamata_izborna_pobeda_na/", "text": "Консервативната партия на Борис Джонсън  постигна една от най-големите си изборни победи  през последните години. \"Гардиън\" обобщава пет причини за това. Брекзит Посланието на Борис Джонсън, че ще осъществи Брекзит, повтаряно многократно, изглежда, намери отклик сред хората, уморени от липсата на решимост за излизането на Великобритания от ЕС. По време на кампанията той подчерта, че ще реши въпроса бързо с  вече готовата сделка , въпреки че Обединеното кралство ще се насочи към години на търговски преговори и несигурност в края на 2020, когато преходният период ще свърши. Той освен това многократно подчерта перспективата евентуално правителство на лейбъристите да се насочи към втори референдум. Простота на посланието  Посланието на торите беше много по-фокусирано, отколкото това на лейбъристите. Джонсън се съсредоточи с постоянство върху слогана \"да осъществим Брекзит\", както и върху обещания за повече полицаи и медицински сестри. Лейбъристите имаха множество огромни политически предложения –  от масова национализация до безплатен интернет за всички домакинства . Предпазливост В предизборната програма на консерваторите нямаше особено много атрактивни политически предложения. Торите искаха да избегнат катастрофата с програмата на Тереза Мей през 2017 г., когато тя разкри непопулярни политики в областта на социалните услуги. Този път партията внимаваше да избягва каквито и да било спорни обещания. Програмата ѝ беше толкова предпазлива, че дори съдържаше обещания да не прави определени неща, например да не връща лова на лисици. Слабостта на лейбъристите Лейбъристите се сринаха драматично в много области. На някои места гласовете за консерваторите не се увеличиха твърде много, но кандидат на Джонсън беше на първо място, защото традиционните гласоподаватели на лейбъристите, изглежда, си бяха останали по домовете или бяха гласували за Партията на Брекзит. Понеслите поражение депутати по различни начини обвиниха позицията на партията за Брекзит и ръководството на Корбин за спада в гласовете за лейбъристите. Борис Джонсън Кандидати коментираха, че макар Джереми Корбин да е непопулярен, нямаше особен ентусиазъм и за Джонсън. Той обаче беше очевидно по-силен кандидат по време на кампанията, отколкото Мей през 2017 г., и взе участие в два лидерски дебата, в които не допусна големи гафове, макар да е склонен към такива. Беше постоянен в посланието си. Едва накрая на кампанията беше разкритикуван за това, че не поиска да погледне снимка на малко момче, принудено да спи на пода на болница, и че се  скри в хладилник , за да избегне интервю.", "date": "2019.12.13", "title": "Пет причини за голямата изборна победа на консерваторите във Великобритания"}
{"url": "https://www.dnevnik.bg/sport/2019/12/13/4005243_luka_donchich_i_negoviiat_mejdunaroden_rekord_v_nba/", "text": "Лука Дончич продължи вихреното си представяне в НБА с рекорд. 20-годишният словенец стана първият играч, постигнал \"трипъл-дабъл\" в мач от първенството, игран извън САЩ и Канада. В Мексико сити той завърши с 41 точки, 12 борби и 11 асистенции при победата на \"Далас маверикс\" със 122:111 срещу \"Детройт пистънс\". Това беше 16-и \"трипъл-дабъл\" за Дончич в НБА.", "date": "2019.12.13", "title": ""}
{"url": "https://www.dnevnik.bg/detski_dnevnik/2019/12/12/4005051_elektronna_igra_uchi_decata_na_notite/", "text": "Новата образователна компютърна игра \"Приключенията на музикалните тонове и техните ноти\"  вече може да се купи в електронен вид от  платформата за компютърни игри STEAM , съобщи създателят на анимациите и софтуера на играта  Ирина Стоянова  от издателство \"Виксис\". Играта е уникална по съдържание и единствената в България, а вероятно и в света, която има за цел да преподаде на децата любов към музиката и познания за нотите. С нея те се учат да пеят песнички, да разпознават музикалните тонове по слух, да подреждат нотите върху петолиние, за да се запише конкретна мелодия. Обучението е изградено върху уникалната и успешна методика на проф. Милена Куртева, дългогодишен преподавател по пиано, бивш директор на Националното музикално училище в София, професор по методика и доктор по изкуствознание. Тя е автор на идейния проект и на сценария на играта. Какво каза Куртева пред \"Детски Дневник\" за играта, можете да видите  тук . \"Приключенията на музикалните тонове и техните ноти\" е с много богато съдържание. Тя се състои от две части. Първата представлява приказка с представяне на героите - куклички-ноти, игри с около тридесет леки мелодии и детски песни, задачи за разпознаване и подреждане на музикалните тонове. С постепенна нарастваща сложност на упражненията детето започва да различава по слух тоновете в дадена лесна мелодия и се научава да записва тяхната последователност. Във втората част отново с приказка, музика и анимацията се въвеждат за детето понятията петолиние, местоположение на ноти на петолинието, изобразяване на различните тонове с цяла нота, половинка и четвъртинка в зависимост от продължителността на тона и други знания за музиката. С песните от първа част вече се правят по-сложни упражнения: детето избира от кошничка на екрана нота и с влачене с мишката я придвижва до петолинието. Ако избраното място на конкретна линия или междулиние е вярно, то тонът се чува, а ако не е, се чува звук за отрицание и нотата се връща в кошничката. По този начин се изписва с ноти цялата мелодия. При затруднения на помощ идват кукличките-ноти, а при успех се показват анимации и награди. Играта обогатява музикалната култура у децата, развива музикалния им слух и спомага за общото им интелектуално развитие. Повече информация може да намерите на  страницата на \"Виксис\" , а играта - в по-големите книжарници в страната, както и  платформата за компютърни игри Steam .", "date": "2019.12.13", "title": "Електронна игра учи децата на нотите"}
{"url": "https://www.dnevnik.bg/analizi/2019/12/13/4005250_kino_vlaikova/", "text": "Един зов за помощ – и то за емблематичното кино \"Влайкова\" – разтревожи мнозина, преди да стане ясно, че (за щастие) не е застрашено съществуването на най-старото действащо софийско кино. Което не отменя помощта: киното спешно се нуждае от \"дигитална киномашина\" (да я наречем така), иначе скоро няма да може да показва най-новите филми, които разпространителите вече предоставят само на съответни дигитални носители. Необходими са 75 000 лв. Част от тях са събрани, кампанията върви през фейсбук страницата на киното. Добре дошъл е всеки, който иска (според възможностите си) да стори нещо за съхраняването на този оазис от времената на \"доброто старо кино\". И той да просъществува като действащ киносалон през дигиталния XXI в. А начинанието си струва. Всеки ден минавам оттам и забелязвам за колко млади хора това \"старо кино\" е станало вече \"свое\". С уютната атмосфера на чайната в преддверието, с джаз концертите и импровизационния театър, с програмата от предколедни представления за най-малките. И, разбира се, с магията на кинопрожекциите в стария салон независимо от поизтърбушените от времето седалки. Решил съм да гледам тъкмо там \"Офицер и шпионин\" на Роман Полански идния понеделник. Не само воден от носталгията си по детството. А и заради една \"шпионска история\", свързана с кино \"Влайкова\", която ще разкажа след малко. Няма как да е иначе. За разлика от индивидуалното \"домашно кино\" прожекцията в киносалона е потапяне в колективния блян, от който ставаш част още щом се озовеш в полумрака на залата. Дали затова не си спомняме старите филми по-друг начин, включително и като памет за мястото, където сме ги гледали? Няма да забравя как някога като хлапета \"открихме\" Уди Алън с \"Вземи парите и бягай\" тъкмо в кино \"Влайкова\". Спомням си взривния смях в залата, кадрите със сапунените мехури от неудачно измайсторения от калъп сапун пистолет, размит под дъжда. Наскоро попаднах на същия филм по един световен киноканал, но изобщо не беше същото. Ами \"Лимонаденият Джо\"? Като деца сме гледали тази чешка пародия на уестърните (недостъпни за нас!) не знам колко пъти. Все в кино \"Влайкова\". Спомням си, че въпросният \"Джо\" даже си имаше имитатори, които в близката малка градинка (сега площад \"Никола Гюзелев\") подражаваха на маниерите му, сгромолясвайки се театрално в зелените площи, докато някой от по-старите съкварталци не ги измъкнеше оттам за ухото. Спомням си и опашките за билети, виещи се по \"Иван Асен\", филмовите афиши, майсторени на ръка, както и окачването на голямата реклама за седмичния филм със стълба до втория етаж (някога кината ползваха художници). Спомням си и за преизобилието от съветски филми във \"Влайкова\", спускани като пропаганда. Кварталът бе подозрително \"буржоазен\", а и доста \"бивш\", така че се нуждаеше от здрави \"идейни основи\". Затова в полупразния салон на \"Влайкова\" често се въртяха какви ли не \"соцхалтури\" – безчет \"Торпедоносци\" и какво ли още не. Не случайно, както напомня Георги Марков в своите \"Задочни репортажи\", тогава хората се питаха: Няма да забравя и как случайно – трябва да е било в средата на 80-те – станах свидетел на една необичайна сцена: касиерката на \"Влайкова\", спряла продажбата на билети за такъв \"хубав филм\", сърдито звънеше на \"Киноразпространение\": \"Ало, спрете да ми пращате тези съветски филми, не мога да си изпълня плана!\". И това го имаше. Да не говорим за виетнамските или севернокорейски филми, каквито също не липсваха. Безчислени истории за партизани и партизанки, които не съм убеден, че някой някога е гледал – освен двойки, търсещи усамотение в полумрака. Цялата тази \"корейска история\", свързана с кино \"Влайкова\", ми се изясни доста по-късно, едва в наши дни. След разсекретяването на архиви на ДС и Политбюро на БКП, към които насочи вниманието ми д-р Момчил Методиев, за което му благодаря. Така научих за съществуването на В комунистическите архиви той е определян като \"корейската криза\" от 1962 г. Ето за какво иде реч. През 50-те години в България учат няколко хиляди студенти от КНДР. Историческата визита в нашата страна на \"великия вожд\" Ким Ир Сен по онова време потвърждава правилността на сътрудничеството между НРБ и КНДР. Убеден съм, че \"корейското профилиране\" на кино \"Влайкова\" датира от онази епоха с оглед и на това, че посолството на КНДР бе недалеч, срещу входа на днешното външно министерство. Нещо, което има своята реминисценция в стихотворението на Валери Петров \"Корея\": \"Кварталната зала\" най-вероятно е \"Влайкова\" и нищо чудно възрастни съкварталци да пазят спомен за появата на \"великия Ким Ир Сен\". А може и да е чиста легенда, да става дума само за паметна вечер в негова чест, тъй като киносалонът често се използваше за пропагандни цели. Историята, за която споменах, обаче е съвсем истинска и е документирана в архивите. В основата ѝ е опитът за \"десталинизация\" на Хрушчов, когато КНР и КНДР решават да си останат автентични \"комунистически държави\" и по тази причина изтеглят студентите си от СССР и Източна Европа, включително от България. През 1959 г. е взето съответното решение, но нещата се оказват не чак толкова прости. Официалната КНДР версия на масовото изтегляне на студентите им е \"среща с близките\". Но се оказва, че някои корейски студенти искат да останат в страната ни. Един от тях дори живеел в студентските общежития в една стая с бъдещия президент Желю Желев. Накратко корейските студенти попаднали тук на наченки на \"размразяване\" и изобщо не възнамерявали да се завръщат към казармения комунизъм на \"великия вожд\" Ким. Чрез шантаж с близките и други машинации севернокорейското посолство успява да подмами деветима от \"инакомислещите\". И бързо ги експедира от страната. Ала четирима остават. Крият се при български приятели, по разни хижи на Витоша, чакат да отмине бурята. След което с писма до ЦК на БКП и до Червения кръст настояват да им бъде разрешено да останат в България, за да продължат образованието си. Тогавашните комунистически власти се виждат в чудо. Не искат да се карат с Пхенян, откъдето пристигат гневни писма, но пък и трябва да следват спуснатия от Москва курс на десталинизация. Проблемът е внесен за разглеждане в Политбюро, уведомени са Тодор Живков, тогавашният министър-председател Антон Югов и други висши партийни функционери. Становището на началника на Международния отдел на ЦК на БКП Димо Дичев е студентите да бъдат върнати в КНДР, за да не се обтягат отношенията с Ким Ир Сен. И докато търсят решение, ненадейно през август 1962 г. се случва Пред кино \"Влайкова\" внезапно спират две дипломатически коли на КНДР. Оттам изскачат няколко души и за почуда на минувачите натикват студентите (дошли на поредната \"корейска прожекция\") насила в колите. Истински шпионски екшън, разиграл се на българска територия. Явно сътрудници на посолството изкъсо са следели непокорните и са имали достатъчно информация за придвижванията им. От телефона пред киното възмутени граждани, без да са съвсем наясно със случилото се, звънят на МВР и скандалът избухва. Два дни по-късно външното министерство на НРБ изпраща нота до Пхенян, че ако корейските студенти не бъдат освободени, посланик Лим, военният аташе и съветникът, участвал в отвличането, ще бъдат обявени за \"персона нон грата\" и експулсирани от България. Междувременно, както става ясно от документите, \"постъпва\" информация, че четиримата студенти са подложени на мъчения в посолството, пристигнал е и специален екип за разпит от посолството на КНДР в Букурещ. Чашата на търпението прелива. В началото на септември посланик Лим е изгонен от НРБ, същото сполетява и българския посланик Георги Богданов в Пхенян. Историята със севернокорейските студенти е сложна и заплетена, има противоречиви версии за тяхното избавление. Изглежда, че двама от тях бягат от посолството (някои твърдят – след намеса на българските служби). Другите двама са измъкнати направо от летището, където се появяват и техни състуденти (?), а \"цивилни лица\" ги връщат от пистата. Накрая четиримата севернокорейци получават правото да живеят в България и до края на дните си са устроени на работа в Стара Загора. Историята е потресаваща, особено в контекста на комунистическа България. Тя просто плаче за филм, за чиято премиера няма по-подходящо място от самото кино \"Влайкова\". Легендата обраства в легенди.", "date": "2019.12.13", "title": "Кино \"Влайкова\""}
{"url": "https://www.dnevnik.bg/bulgaria/2019/12/13/4005270_bivsh_shef_na_aviootriad_28_falkonut_ima_oshte_jivot/", "text": "Правителственият самолет \"Фалкон\" има неограничен технически ресурс и в момента не е необходима смяната му, а целта с приказките за техническите му проблеми е да се легитимира харченето на едни 50-60 млн. долара за нов. Това заяви бившият директор на \"Авиоотряд 28\" Цвятко Луканов пред Би Ти Ви. 9-местният Фалкон, предназначен за полети на средни разстояния (5700 км обхват на летене), е на 20 г., като бе купен от Ръководството на въздушно движение за 22 млн. долара. Преди месец той бе спрян от полети след аварийно приземяване, като в последните години имаше няколко случая на технически проблеми. Още през ноември ръководителят на \"Авиоотряд 28\" Тодор Коджейков предложи да се купи нов самолет, а преди дни  правителството му възложи  да започне процедура. \"Ако има нещо вечно в тази страна, това е фалконът\", каза Луканов и обясни, че за разлика от другите машини, които имат определен живот според летателните часове и други технически параметри, при този ограничения няма, стига да се поддържа според указанията на производителя. Според Луканов всички проблеми на фалкона идват от липсата на хангар. \"Самолетът не е в състояние, което налага неговата смяна. Самолетът е нов, друг е въпросът, че ние сме евтини на брашното и скъпи на триците. За по-малко от милион (лева) на територията на отряда можеше да се построи един хангар и самолетът да се поддържа така, както е предписал заводът производител\", изтъкна той. \"Никаква навигационна система не е отказала на самолета. Отказал е временно един дисплей. Имам чувството, че се обработва общественото мнение с цел да се легитимира харченето на едни 50-60 млн. долара за нов самолет\", каза още Цвятко Луканов. Той посочи, че с всяка техника има проблеми, но докато е бил директор на \"Авиоотряд 28\", не е имало проблеми с фалкона по вина на машината. Той се изрази иронично за шефа на \"Авиоотряд 28\", който поиска смяната на самолета. \"Назначили са видния авиационен специалист за  директор на отряда  да избира самолет, нека да го избере той\", каза Луканов и добави: \"Какъв специалист авиационен е той? Ако не знаете, той е бодигард\".", "date": "2019.12.13", "title": "Бивш шеф на \"Авиоотряд 28\": Фалконът има още живот, целта е да се похарчат 50-60 млн. долара"}
{"url": "https://www.dnevnik.bg/analizi/predozirane/2019/12/13/4005279_predozirane_za_da_pesti_pari_vlastta_zabrani_kolednite/", "text": "Тази година чиновниците в държавната администрация няма да имат коледни тържества. Това обяви вицепремиерът Томислав Дончев пред \"Нова телевизия\". По думите му това се прави с цел пестене на пари. Той уточни още, че подобни събития предизвикват двусмислици в очите на гражданите. Дончев каза още, че с държавни пари няма да се купува нищо за празненства в администрациите. Той добави, че всеки може да празнува, но у дома или в заведение, като харчи собствените си пари.", "date": "2019.12.13", "title": "Предозиране: За да пести пари, властта забрани коледните тържества в администрацията"}
{"url": "https://www.dnevnik.bg/politika/2019/12/13/4005260_vupreki_glasuvaneto_za_cacarov_ninova_otreche/", "text": "Лидерът на БСП Корнелия Нинова отрече да се е договаряла с премиера Бойко Борисов за размера на партийните субсидии, който бе  увеличен от 1 на 8 лв. по предложение на социалистите . Партийният председател обяви, че БСП не е разцепена, с което, без да ги споменава, на практика отговори на критиците си в партията, които смятат обратното заради подкрепата, която  половината от присъстващите червени депутати гласуваха за Сотир Цацаров за председател на антикорупционната комисия . Коментарите на Нинова са направени на среща с партийната организация в Полски Тръмбеш снощи. Те бяха разпространени от партийния пресцентър ден преди заседанието на Националния съвет на партията, където се очакват критики към лидера, че нарочно  не е наложила в парламентарната група решението да се гласува против кандидатурата на Цацаров . \"Постоянно се внушава, че партията е разцепена. Нека първо да видим кой е партията. Аз не съм, Националния съвет не е, вие сте партията. Вие разцепени ли сте?\", попита Нинова и получи отговор от присъстващите \"Не\", съобщават от \"Позитано\" 20. \"Спорим в Националния съвет. За какво? Да сте чули да спорим за плоския данък или за преизчисляване на пенсиите - не. Спорим кой да води бащина дружина. Е, и краят на този спор се вижда. Вие ще го решите съвсем скоро. Всеки от вас ще гласува за избор на председател и който и да е, той ще води партията. Колкото по-силни стават атаките към нас, толкова повече вярвам, че сме на прав път. Важно е да не губите вяра и да бъдете смели\", каза още председателят на БСП. Утре националният съвет трябва да приеме правилата за пряк избор на лидер, който ще се проведе през април. \"Днес постоянно сме атакувани от провокации и стоим пред предизвикателства. През последния месец БСП е обвинявана в най-грозното нещо в политиката - задкулисни договорки с ГЕРБ. Всичките ни усилия в последните три години да посочим пагубното управление на Борисов и да дадем алтернатива се пренебрегват с лъжи и манипулации. Били сме се договорили с Борисов за субсидията. Защо ни били подкрепили? Ами питайте ги тях защо са си променили позицията, защо питате нас? Нашата е ясна и официална от самото начало: един лев държавна субсидия и финансиране от бизнеса означава икономически интереси да диктуват политиката\", обясни Нинова.", "date": "2019.12.13", "title": "Въпреки гласуването за Цацаров Нинова отрече разцепление в БСП"}
{"url": "https://www.dnevnik.bg/evropa/2019/12/13/4005280_tova_e_samo_nachaloto_kak_velkobritaniia_moje_pak_da/", "text": "Премиерът Борис Джонсън  постигна огромна изборна победа  с  обещанието да осъществи Брекзит , но гласоподавателите, които се надяват, че хаотичен \"развод\" с ЕС няма да има, предстои да се сблъскат с реалността. Това е само началото. Сега Джонсън трябва да успее да си осигури одобрението на парламента за  сделката , която постигна с ЕС през октомври, за да може да има на 31 януари Брекзит, пише \"Ройтерс\". След това Великобритания ще навлезе в преходен период, който ще продължи до края на 2020 г. Това е достатъчно време, казва Джонсън, за да се договорят нови отношения с ЕС, включително за търговията. Дипломати и служители от ЕС обаче отбелязват, че има няколко въпроса, които може да се окажат пречки и да доведат Великобритания до ръба на изхода без сделка след една година. Времето ЕС се надява да започне търговски разговори с Великобритания до март. Така ще има само 10 месеца за постигане на сделка и за одобрението ѝ от Лондон и ЕС, включително и от парламентите на държавите членки. Завършването на търговските споразумения с ЕС обикновено отнема години, а малко хора в Брюксел вярват, че преходният период ще бъде достатъчно дълъг за подписването на сделка с Великобритания. Преходният период може да бъде удължен с една или две години, но Лондон трябва да поиска евентуална отсрочка до края на юни. Равни условия ЕС настоява, че няма да подпише търговска сделка с голям, икономически силен съсед без силни разпоредби, гарантиращи честната конкуренция. Исканията на блока ще се фокусират върху екологичните и трудовите стандарти, както и върху правилата за държавна помощ, за да се гарантира, че Великобритания няма да може да предлага продукти на европейския единен пазар на нечестно ниски цени. В добавка към искането на Джонсън за търговска сделка с \"нулеви мита, нулеви квоти\" блокът иска да гарантира \"нулев дъмпинг\". Британската главоблъсканица ще се състои в това, че страната ще бъде под натиск да разхлаби правилата за стандартите за селскостопански и хранителни продукти, за да постигне двустранна търговска сделка със САЩ, но това ще значи да пресече \"червена линия\" за ЕС, който ще ограничи достъпа до своя пазар, за да защити собствените си производители. Рибарство Рибарството е трънлив въпрос, защото държавите, членки на ЕС, вече няма да могат да извършват дейности в британски води, както досега. Двете страни вероятно ще договорят рибарски квоти, каквито ЕС в момента има с Норвегия и при които т.нар. допустимо общо количество на улова се споделя сред страните от ЕС. Според официални лица това ще бъде продължителен и ожесточен процес. Правила за произход В момента промишлените вериги за доставки в ЕС пресичат границите многократно за продукти като коли и лекарства. Предвид това договарянето на точните правила за обозначаване на мястото, от което идват продуктите и следователно какви регулации и данъци ще се прилагат за тях, също ще бъде сложно. Данни ЕС и Великобритания обещаха да работят тясно в областта на сигурността, включително чрез споделянето на чувствителни данни за престъпления. Договарянето на подобни процедури с трети страни обаче е доказано сложно и е отнемало време на ЕС в миналото. Очаквайте неочакваното? Дипломати от ЕС коментират, че с голямо мнозинство в парламента, докато преговаря за бъдещите отношения, Джонсън може да обръща по-малко внимание на твърдите привърженици на Брекзит, които искат категорично скъсване с блока. Той освен това може да е под по-слаб натиск да изпълни предизборното си обещание да не удължава преходния период след 2020 г. Ако обаче не успее да постигне споразумение с ЕС до края на следващата година и откаже да преговаря след собствения си краен срок, изходът ще бъде \"развод\" без сделка.", "date": "2019.12.13", "title": "Това е само началото: Как Великобритания може пак да се озове на ръба на \"твърд\" Брекзит"}
{"url": "https://www.dnevnik.bg/sport/2019/12/13/4005275_andi_ruis_vrushtam_se_vuv_fitnesa_i_otnovo_shte_stana/", "text": "Професионалният боксьор Анди Руис заяви, че ще се завърне на световния връх в тежката категория. Мексиканецът каза, че започва подготовка. Преди седмица  Руис загуби от Антъни Джошуа в дългоочаквания реванш в Саудитска Арабия . Впоследствие той призна, че тържествата и славата след спечелването на титлите през юни са се отразили лошо на формата му. \"Ще се завърна по-силен. Ще бъда световен шампион отново\", написа Руис в \"Туитър\".    Мексиканският боксьор благодари за любовта и подкрепата на истинските му почитатели. \"Ценя и хейтърите и нямам търпение да им покажа, че грешат отново\", продължи той. \"Завръщам се във фитнеса. Да започваме пътя към поясите\", добави Руис. Веднага след загубата си от Джошуа двамата заговориха за трети мач помежду им. Според специалистите такъв е малко вероятен да има в момента. Българинът Кубрат Пулев очаква да се изправи срещу Джошуа, тъй като е претендент на Международната боксова федерация.", "date": "2019.12.13", "title": "Анди Руис: Връщам се във фитнеса и отново ще стана световен шампион"}
{"url": "https://www.dnevnik.bg/evropa/regioni/2019/12/13/4004931_blagoevgrad_-_izostavashtiiat_begach/", "text": "Област Благоевград си има всичко - стратегическо местоположение между София и Солун, строяща се важна магистрала, прекрасен климат, природни и културни дадености, най-добрия университет в България и хиляди студенти, които са източник на потребление и социален живот за регионалния център, пише \"Капитал\". Районът обаче не може да капитализира от своите заложби. Причините за това се коренят колкото в пасивността на местната власт, толкова и в близостта до София, която изсмуква неговия потенциал. Столицата привлича като магнит младите хора, квалифицираните кадри и големите инвестиции. Студентите напускат града след завършването си и рядко работят по време на следването. Днес областта се нарежда сред малкото в страната, в които големите работодатели, държавни предприятия и стратегически чужди инвеститори отсъстват напълно. А без високи заплати и инвестиции е трудно и за хората да се задържат там. Икономиката на Благоевград е фокусирана върху сектори с ниска добавена стойност като селското стопанство и туризма. Нивото на заетите висшисти в местната икономика е доста под средното за България, защото ако не живеят в София, тези заети просто пътуват ежедневно до работните си места там. Фирмите в района са малки и разпръснати, а най-голямото предприятие \"Благоевград БТ\" от холдинга \"Булгартабак\" се изпари от икономическата карта на областта. От друга страна обаче, Благоевград е благословена със своите природни ресурси и климат. Областта има несравним в национален план туристически потенциал. На малка територия са разположени най-големите ски курорти, процъфтяващи СПА дестинации и културни забележителности. В последните години изключително динамично се развива и виненият туризъм. Благоевград е исторически чист район, в който никога не е имало замърсяваща индустрия, което отваря вратите за инвестиции в земеделие и туризъм. В тези сектори бумът вече е налице, но без големи производства, които да носят добавена стойност, бъдещето не изглежда оптимистично. Голямата надежда е, че такива ще се появят, след като магистрала \"Струма\" бъде завършена. Нейното строителство обаче е съпътствано от куп проблеми и ценният път, пресичащ Благоевград, все още не е двигател на растеж, а по-скоро ускорител на туристическия трафик към Гърция, зимните курорти и СПА дестинациите. Магистралата доведе повече туристи южно от София, но не е първо по значение условие за идването и на инвеститорите. Дали големият бизнес ще се огледа за възможности в района и колко от тях ще реализира зависи най-вече от активността на новата местна власт и наличието на квалифицирани и мотивирани кадри на пазара на труда.", "date": "2019.12.13", "title": "Благоевград - изоставащият бегач"}
{"url": "https://www.dnevnik.bg/video/btv/2019/12/13/4005297_do_sredata_na_2020_g_agenciia_mitnici_shte_sledi_s/", "text": "Видеонаблюдение ще има. Надявам се от средата на следващата година Агенция \"Митници\" и Министерството на финансите да имат достъп до всеки един данъчен склад за горива чрез видеонаблюдение\", заяви в ефира на Би Ти Ви Живодар Терзиев, председател на Българската петролна и газова асоциация. \"Ние ще инвестираме и ще предадем тези данни на всички държавни служби, които имат отношение към борбата със сивия сектор\", уточни той. Терзиев коментира и преговорите, които асоциацията води с държавните структури по отношение на идеята на касовите бележки от бензиностанциите да е написана и цената, на която дружеството е закупило горивото. От асоциацията са категорично против тази идея и търсят алтернатива, която да предложат на Министерството на финансите. \"Надявам се, че ще постигнем споразумение и ще можем да покажем на обществото себестойността на литър гориво\", заяви той. В коментар за протестите за цените на горивата от края на 2018 година Терзиев заяви само: \"Цени не се управляват с протести, единственият, който може да оказва влияние на пазара на горивата, е самият пазар\".", "date": "2019.12.13", "title": ""}
{"url": "https://www.dnevnik.bg/analizi/2019/12/13/4005257_pobedata_na_boris_djonsun_silnite_kusat_vruzkite_si_s/", "text": "                         Обединеното кралство ще излезе преди Нова година от ЕС. Победата на Борис Джонсън е лоша новина за Европа: тя показва, че политическите опортюнисти и на други места могат да се надяват получат сериозен електорален бонус. Брекзит временно консолидира 27-те в ЕС, но изкушени да повторят успеха на Джонсън със сигурност ще има. А и в крайна сметка излизането на една от най-големите, най-богати и военноспособни държави не може да е добра новина за ЕС. Резултатите от изборите в Обединеното кралство показват и още нещо. с Джонсън да стане премиер. Лейбъристите, либдем, зелените и шотландските националисти – партии, които са или против Брекзит, или са за втори референдум и много мек Брекзит – имат повече гласове от консерваторите и брекзитърите. Но с мажоритарната система брекзитърските партии получиха огромно мнозинство. За да успеят в мажоритарната система, лейбъристите трябваше да консолидират вота на тези, които искат да останат в ЕС. Корбин обаче просто обърка електората си – тези, които искаха Брекзит, така или иначе отидоха при брекзитърите, а тези, които бяха против Брекзит, така и не му повярваха и дадоха гласа си за други по-проевропейски партии. В Шотландия това бяха националистите и тъй като те са регионална партия, това не доведе до обща загуба на гласове за римейнърите. Но в Англия гласувалите за либдем направо загубиха гласа си – с около 12 процента те ще вземат 12 места (вместо над 70, както би било в една пропорционална система). Друга новина от Англия е, че завоят на Корбин към Тази тежка загуба показва, че социалдемокрацията в Европа няма да спечели нищо от един радикален завой наляво. Този урок трябва да го чуят в Германия и на други места, където левите се надяваха да се преродят по модела на Корбин. Този план снощи също абортира. Като цяло победата на Джонсън е победа за един нов свят на политически опортюнизъм. В този свят по-богатите и силните ще се опитват да скъсват връзките си с по-бедните и по-слабите, да се отделят в привилегировани анклави. Мечтата на Джонсън е да направи Обединеното кралство данъчен рай, възползващ се от близостта си с големия европейски пазар, но нямащ ангажименти към по-слабите и бедни държави (и техните граждани) от този пазар. Джонсън е умалена реплика на Доналд Тръмп в това отношение. Тези, които харесват един такъв свят, имат основание за голяма радост от снощи. Странното е, че този свят има своите големи почитатели и в България, която най-вероятно ще е губеща, дори и ако в него изобщо има печеливши.", "date": "2019.12.13", "title": "Победата на Борис Джонсън – силните късат връзките си с бедните и слабите"}
{"url": "https://www.dnevnik.bg/evropa/evrofinansirane/oblasti/kultura/2019/12/13/4005299_ministerstvo_na_kulturata_do_dnevnik_rabotim_za/", "text": "Две работни групи - на Министерството на културата и на Националния филмов център, изготвят предложения за промени в Закона за филмовата индустрия, с които да се защитят правата на филмовите дейци при ползване на техни произведения от кабелни и сателитни оператори. Това се казва в отговор на министерството на питане на \"Дневник\" от 8 ноември по повод открито писмо, подписано от 202 кинодейци, сред които режисьорите Иглика Трифонова, Константин Божанов, Димитър Коцев-Шошо и Петър Вълчанов, срещу неспазването на авторското право при препредаването на филми в страната. България е единствената страна в ЕС, в която от години над 250 кабелни и сателитни оператори осъществяват своя бизнес, без да отчисляват дължимите суми към авторите и продуцентите на филми, както изисква Законът за авторското право, посочват филмовите дейци. В момента, ако някоя от националните телевизии излъчи филм, за чиито права е платила на дадена компания, то кабелните оператори, които го препредават, дължат авторски отчисления за това вторично използване на филма. Въпреки огромните приходи от платена телевизия (според данни на КРС за 2018 г. те надвишават 368 млн. лв.) кабелните оператори в страната продължават да не плащат дължимото на авторите и продуцентите на тези произведения. В подкрепа на исканията на българските кинодейци 55 европейски дружества през април 2018 г. са изпратили до резолюция до министъра на културата и до СЕМ, с която се настоява за спешни мерки за гарантирането на условия у нас, при които кабелните и сателитните оператори ще осъществяват своята дейност в рамките на закона. В отговора си до \"Дневник\" Министерството на културата отбелязва следното: \"Във връзка с постъпили писма от страна на кинодейци с въпроси относно реформите в българското кино и актуализацията на нормативната база в тази сфера Министерство на културата е изразило в отговор пълната си подкрепа за текущите промени в действащото законодателство. Членовете на работната група, назначена със заповед на министъра на културата, са уведомени с писмо относно принципната позиция на министерството във връзка с подготовката на изменение на Закона за филмовата индустрия и на правилника за прилагането му. С цел постигане на пълна прозрачност и удовлетвореност на страните през 2019 г. бяха създадени две работни групи в Министерство на културата и в Националния филмов център, които работиха паралелно по промените в нормативната уредба, като в състава им бе заложено широко представителство на експерти от киногилдията. Към настоящия момент са предприети съответните административни действия, свързани със съгласуване на посочените нормативни документи с Министерството на финансите по реда на Закона за държавните помощи. Министерство на културата ще подкрепя усилията за подобряване на финансовите условия за работещите в тази сфера. Институцията, включително в лицето на Изпълнителна агенция \"Национален филмов център\", категорично показва воля и намерение за реформа в сферата на филмовата индустрия, както и за реформа, свързана с администрацията, обслужваща тази област на обществения живот\", се казва в отговора на Министерството на културата до \"Дневник\".", "date": "2019.12.13", "title": "Министерство на културата: Работим за законови промени в защита на кинодейците"}
{"url": "https://www.dnevnik.bg/bulgaria/2019/12/13/4005329_borisov_e_razocharovan_ot_djambazki_vmro_triabvalo_da/", "text": "Премиерът Бойко Борисов заяви, че е много разочарован от евродепутата  Ангел Джамбазки, който бе хванат да шофира в нетрезво състояние . \"Действително съм разочарован много. Думата разочарован е много малко. Винаги съм го харесвал като политик, много работа е вършил на България като такъв\", каза премиерът пред журналисти в Брюксел. Той препрати въпроса за политическото бъдеще на Джамбазки към собствената му партия - коалиционния партньор в управлението ВМРО. \"Знаете, че аз нито капка алкохол не пия и съм изключително голям противник на всеки, който си позволи да пие и да се качи да кара. С един подобен инцидент си нанасяш такава щета, че не знам дали ще можеш да се възстановиш, така че това е работа на ВМРО - да вземе своите решения\", каза Борисов. По думите му важното в случая е, че полицията е направила всичко необходимо - спряла е евродепутата, взети са му проби за алкохол и той е санкциониран, \"така че той ще понесе всичките си последствия\". \"Нито някой го е прикрил, нито някой е спрял, а това е един морален акт\", добави премиерът. Вчера, след като се разбра, че книжката му е отнета заради шофиране в нетрезво състояние, Ангел Джамбазки каза, че се срамува и е постъпил безотговорно, за което съжалява. \"Малкият дявол е, че това завърши с проверка и наказание, каквото ще последва\", каза евродепутатът пред Би Ти Ви, но не посочи дали смята да понесе и политическа отговорност.", "date": "2019.12.13", "title": "Борисов е разочарован от Джамбазки, ВМРО трябвало да реши бъдещето му"}
{"url": "https://www.dnevnik.bg/evropa/2019/12/13/4005311_pone_edin_chovek_zagina_desetki_sa_raneni_pri/", "text": "Един човек загина, а много бяха ранени при експлозия в жилищен блок в Германия, съобщи полицията, цитирана от местни медии и от \"Ройтерс\". Експлозията е станала малко преди 9.00 часа местно време в германския град Бланкенбург в източната част на страната. Полицията съобщи, че е открила газови бутилки и стари боеприпаси в един от апартаментите в сградата. Там е живеел под наем 78-годишен мъж, която вероятно е човекът, починал при смятаната от полицията за газова експлозия. Обитателите на пететажната сграда с 60 апартамента, както и близо сто деца от намиращата се наблизо детска градина са евакуирани. Районът е отцепен, съобщи полицията.  По нейни данни има 25 ранени. Местната телевизия MDR цитира полицията да казва, че един човек е загинал, а друг се издирва. ", "date": "2019.12.13", "title": "Поне един човек загина, много са ранени при експлозия в жилищен блок в Германия"}
{"url": "https://www.dnevnik.bg/kultura/2019/12/13/4003216_otkus_ot_vsichko_koeto_sum_na_demi_mur/", "text": "                         Деми Мур за пръв път разказва разтърсващата си история в изненадващо интимен и емоционален мемоар От емблематичните филмови роли до многобройните ѝ връзки, Деми никога не е оставала далеч от светлините на прожекторите и заглавията на таблоидите. Животът ѝ е низ от успехи и предателства, разочарования и победи. В този дълбоко откровен мемоар Деми Мур разкрива най-неочаквани детайли от кариерата и личния си живот. Тя е разтърсващо искрена относно трудното си, несигурно детство, сложните отношения с майка си и бурните си връзки. Деми разкрива колко усилия ѝ струва професионалния успех и сложния баланс между кариерата и семейството. Въпреки че се превръща в най-високоплатената актриса в Холивуд, тя не спира да се съмнява в себе си, да се бори със зависимости, комплекси от тялото си и тежки травми от детството, които я следват години наред. Безпощадно честна пред себе си и света, Деми Мур описва най-личните си страхове, слабости, успехи и надежди. \"Всичко, което съм\" е история за оцеляването, славата и приемането, история за феноменалния живот на една силна жена. – Да знаеш, че много си пада по теб! Така каза Емилио за красивия и наперен Брус, който ми се стори високомерен – той беше два пъти номиниран за \"Еми\" (и спечели наградата месец след запознанството ни). Аз дори не го бях гледала, тъй като не се заседявах пред телевизора. Двамата имахме договори с \"Трайстар Пикчърс\" и го попитах: – Е, как е в \"Трайстар\"? – Никога не ходя там – заяви той. На партито след премиерата в \"Ел Койот\" Брус ми предложи питие. Като казах, че не пия, настоя да ме почерпи с \"Перие\". Беше работил като барман в Ню Йорк и държеше да покаже уменията си зад бара, като жонглираше с шейкъра, за да привлече вниманието ми. След време разбрах, че въпреки ухажването същата вечер имал среща с друга жена! По-късно всички се запътиха към клуба, където Рик Дюкомън имаше стендъп шоу. Брус настоя да отида и тъй като ми беше на път, се отбих. Чакаше със запазена маса и бутилка \"Перие\". Щом ме видя, стана и отмести стола, за да ме настани до себе си. Беше много галантен и когато казах, че е късно и ще тръгвам, предложи да ме изпрати до колата. Поиска телефонния ми номер и аз се притесних като ученичка. Нямахме химикалка и Брус се втурна в клуба, за да намери нещо за писане. Записа телефона на ръката си – често го правеше, – но този път наистина се вълнуваше и пръстите му трепереха. По онова време нямаше мобилни телефони и нямаше как да звънна на приятелите си, за да разбера повече за него. Докато се прибирах, се замислих, че всъщност никога не бях канена на среща – с Фреди се срещнахме на концерт, а с Емилио по време на снимки. С Брус беше различно. Той беше упорит и не се замисляше дали мястото му е до мен. Чувствах се неудобно от Емилио, който може би имаше надежда да оправим отношенията си. След петнайсет минути вече приближавах дома си в Малибу. Карах по \"Пасифик Коуст Хай­уей\", отдясно бяха хълмовете и звездите, а отляво – потъналият в лунна светлина океан. Беше тихо и спокойно. Изведнъж чух името си. Не, не беше гласът на баща ми от отвъдното, а гласът на Брус, който караше лимузина в съседното платно, покривът беше свален, а приятелите му махаха и викаха с него: \"Деми, Деми!\" Така правеше той по онова време – наемаше лимузина и купонясваше цяла нощ. Очите ни се срещнаха, той размаха бейзболната си шапка и двата джойнта зад ушите му изхвърчаха на шосето. Обади ми се на другата сутрин. Попита какво ще правя през деня. Казах му, че ще ходя в \"Ориндж Каунти\" при Диана и Джордж. Когато предложи да дойде с мен, го предупредих, че там ще бъде и леля Мери, а тя има доста труден характер. Въпреки това Брус дойде. Не можех да повярвам, че беше готов да пътува два часа, за да се запознае с шантавите ми роднини. Къщата му беше на плажа, близо до шосето, и аз се отбих да го взема. Приятелите му бяха още там. Живееха заедно, обикаляха Ел Ей, веселяха се и сваляха момичета. Тайфата им наподобяваше на \"Антураж\" през осемдесетте, само че тези бяха добри и забавни момчета. Сами си бяха дали прозвището Новите Рат Пак. Същата тази сутрин се запознах с Уди Харелсън и Джон Гудман, с които станах добра приятелка. Пътувахме приятно. Брус ме обсипваше с внимание. Кой знае, може би му се сторих като ангел – нали не пия и не съм по гуляите. Лудата ми леля Диана и Джордж го харесаха. Та той беше като нас – чаровен, шантав и щур. Беше привлекателен и с чудесното чувство за хумор на татко и дядо (разбрах го по-късно). На другия ден ме заведе да гледаме Шекспирова пиеса с Джон Гудман (доколкото помня, повечето от Новите Рат Пак също бяха там). Почти не се разделяхме. Чувствах се като принцеса. Брус беше много щедър – семейството му беше бедно и той искаше да има всичко и да харчи на воля. Поръчваше си три ордьовъра и само ги опитваше. Обичаше хазарта. Осъзнаваше силата на парите, които премахват толкова много пречки. След години се случваше да казва посред нощ, когато някое от бебетата се разплаче: \"Ще ти дам хиляда долара, ако ѝ смениш памперса.\" Брус беше работил в \"Кафе Сентро\" в Манхатън, знаеше всички хубави ресторанти и редовно ги посещавахме. Веднъж отидохме с частен самолет на концерт на групата му. Често си мислех, че този начин на живот би допаднал на всяко момиче. Заведе ме и в Лондон. За пръв път посещавах Европа. Заради часовата разлика първата вечер се чувствах ужасно. Папараците ни чакаха на летището и ни преследваха навсякъде. Не очаквах такава агресия и си отдъхнах чак когато се качихме на самолета в края на престоя. Папараците бяха наистина голяма досада. Един ден ходихме с приятелите му на плаж и някой ме беше снимал как карам джет ски по бански. Изглеждах дебела и снимката беше коментирана във всички таблоиди. Брус ме уверяваше, че всичко в мен е красиво и обичта му лекуваше горчивината и отчаянието ми. Неговото детство също било трудно. Като малък заеквал и колкото и да е странно, това станало причина да се захване с актьорско майсторство. Незнайно защо, когато застанат на сцена, някои заекващи деца преодоляват говорния си дефект. Сцената се беше оказала спасение както за мен, така и за него. Той беше най-големият от четири деца. Майка му работела непрекъснато, но баща му я тормозел и накрая се развели. Ако не познавате добре Брус, никога няма да забележите нараненото дете в него. Аз обаче го съзрях и двамата си говорехме често колко много бихме искали да имаме деца и семейство, за да запълним големите празноти в живота си. Брус започна снимките за \"Умирай трудно\" и аз ходех да го гледам. Беше много страшно. За малко не загина, докато скачаше от пететажен гараж. Експлозията го отвя на ръба на въздушната възглавница. Той се смя, а аз загубих ума и дума от ужас. През първата почивна седмица ме заведе с частен самолет на боксов мач във Вегас. Брус обичаше бокса. Беше ужасно. Чавес и Росарио... Не мразя бокса, но не обичам кръвопролитията. Треньорът на Росарио спря мача и с Брус отидохме в казиното. – Мисля, че трябва да се оженим – неочаквано каза той. На идване се бяхме шегували за сватбите във Вегас, но тонът му беше напълно сериозен. Когато повтори предложението, поех дъх и отвърнах: – Добре. Забременях в брачната нощ в \"Голдън Нъгет\" – 21 ноември 1987. Бременна във Вегас! Оказа се, че момичето може да избяга от Розуел, но не и Розуел от него... Сватбата беше след месец и подарък от \"Трайстар\". Това беше чудесна реклама за компанията, тъй като Брус беше международна филмова звезда, а и мен ме очакваха успехи след хитовия филм \"За снощи\". Сватбата беше в звуковите зали на \"Уорнър Брос\" и повече от разточителна. Слязох по стълба към \"параклиса\" за черковната сватба. Литъл Ричард беше церемониалмайстор: \"Деми-и-и, взимаш ли този мъж за законен съпруг в палат в Бевърли Хилс, или в мъничка къщурка?\" Ани Лейбовиц направи снимки, шаферките бяха в черно и изпяха с шаферите песента \"Бруно се жени\", написана от Брус Робърт Крафт по ролята на анимационния герой, озвучаван от Брус. Приемът беше в зала с палми в стил Копакабана. Вместо да е един от най-хубавите и незабравими дни в живота ми, сватбеният ден беше изтощителен: дойдоха родителите на Брус (за пръв път заедно след развода), Джордж и Диана, баба ми с любимия си Харолд (тя беше доста притеснена, тъй като чела в таблоидите, че Брус е неукротим бонвиван), а за капак дойде и майка ми.", "date": "2019.12.13", "title": "Откъс от \"Всичко което съм\" на Деми Мур"}
{"url": "https://www.dnevnik.bg/sport/2019/12/13/4005327_zagubil_li_e_dancho_lazarov_motivaciia_da_se_bori_za/", "text": "Дългогодишният председател на волейболната федерация Данчо Лазаров няма да се кандидатира за нов мандат на извънредното изборно общо събрание на 16 януари, \"не защото няма енергия за битки, а защото не вижда смисъл\". Кандидати за поста му ще са бившите национали Борислав Кьосев и Любомир Ганев, които във времето управляваха рамо до рамо с Лазаров. Според информация от източници на \"Дневник\" Лазаров се надява на успех на Кьосев, за да може  да остане след това почетен президент на федерацията и да продължи да я ръководи . \"Съвсем не се отказвам от каквото и да било. Аз съм направил много за този спорт. Просто нямам тази тръпка, която ме караше да...\", заяви Лазаров пред Би Ти Ви.", "date": "2019.12.13", "title": ""}
{"url": "https://www.dnevnik.bg/ot_vas/novini_ot_vas/2019/12/13/4005314_kalni_ulici_v_dragalevci/", "text": "Кални камиони, превозващи пръст, идват от улица \"Момино венче\", преминават пред училището...", "date": "2019.12.13", "title": "Кални улици в Драгалевци"}
{"url": "https://www.dnevnik.bg/bulgaria/2019/12/13/4005343_tomislav_donchev_ne_e_hubavo_na_jurush_da_se_promenia/", "text": "Не е хубава практиката понякога на юруш да се променя някой закон в рамката на някаква емоционална или политическа конюнктура. Законите трябва да бъдат устойчиви, хората да ги познават, а институциите да ги спазват\", заяви в ефира на \"Нова телевизия\" вицепремиерът Томислав Дончев. Той коментира както предложените от правителството промени в законодателството във връзка с последните препоръки на Венецианската комисия, така и намеренията на президента да предложи промени в Конституцията. Според Дончев промени в основния закон трябва да се правят само след продължителен обществен дебат с участието на различни експерти и специалисти. По отношение на идеята на правителството за независим прокурор вицепремиерът заяви: \"Не си представям един прокурор, който ще стои и ще чака главният прокурор да извърши престъпление.   не дава отговор\". ", "date": "2019.12.13", "title": ""}
{"url": "https://www.dnevnik.bg/evropa/2019/12/13/4005342_italianskata_prokuratura_zapochva_razsledvane_sreshtu/", "text": "Матео Салвини, лидер на дясната партия \"Лига\", е обект на криминално разследване от прокуратурата на Рим по подозрения, че неуместно е използвал служебни полети, предаде \"Ройтерс\", цитирайки източник, близък до разследването. Разследването за евентуална злоупотреба със служебно положение засяга 35 полета със самолети и хеликоптери, предприети от Салвини по времето, когато беше вътрешен министър в предишното правителство.  То се разпадна през август , а неговата партия премина в опозиция. Министрите могат да използват държавни самолети и хеликоптери по служебни причини, но не и за партийна кампания, което прокуратурата подозира, че е направил Салвини, който кръстосваше из Италия месеци наред, понякога съчетавайки министерските задължения с партийни митинги. \"Прочетох, че съм обект на разследване\", заяви Салвини вчера, след като няколко вестника публикуваха новината. \"Всички мои полети с държавни самолети са били по държавни причини. Никога не съм взимал държавен самолет, за да отида на почивка, както правят други политици\", подчерта той.  Италианският Одитен съд (сметната палата), който е специализиран по делата, свързани с публични средства, разгледа случая по-рано тези година и постанови, че използването на държавните полети е незаконно, но прекрати делото на основание, че те не са натоварили данъкоплатците с допълнителни разходи. Малко вероятно е разследването да отслаби подкрепата за \"Лига\", която безспорно е най-популярната партия в Италия, с рейтинг от около 30 на сто според изследванията на общественото мнение, посочва \"Ройтерс\". /БТА", "date": "2019.12.13", "title": "Италианската прокуратура започва разследване срещу Салвини заради служебни полети"}
{"url": "https://www.dnevnik.bg/evropa/2019/12/13/4005351_deveti_den_na_transportna_stachka_vuv_franciia/", "text": "Мобилизацията във Франция срещу  пенсионната реформа , която парализира транспорта, навлезе днес в деветия си ден и може  да продължи до Коледа  въпреки новите призиви към диалог от правителството, съобщи \"Франс прес\". Разясненията за пенсионната реформа, които премиерът Едуар Филип представи в сряда, изобщо не усмириха гнева на французите, а тъкмо обратното - предизвикаха абсолютно отхвърляне от всички синдикати, включително и синдикатите, които до този момент подкрепяха принципа на реформата. Изправен пред този масов протест и в желанието си да избегне разрастването на стачното движение, Едуар Филип покани синдикалните и работодателските организации за \"цикъл от преговори\". Той пожелал тази среща да се проведе възможно най-рано през следващата седмица, съобщи представител на пресслужбата пред \"Франс прес\".  Премиерът потвърди решимостта си да утвърди универсална пенсионна система по точки, която да замени сегашните 42 режима, но с няколко отстъпки за синдикатите. В сряда френският премиер обяви, че минималната възраст за пенсиониране ще остане 62 години, но хората ще трябва да работят до 64 години, за да получат пълна пенсия. В речта си Едуар Филип уточни, че въвеждането на пенсионните промени ще бъде отложено. Новата система ще важи само за родените през 1975 година и след това. Той потвърди и премахването на специалните режими, въпреки че за машинистите от железопътната компания Ес Ен Се Еф (SNCF) и парижкия градски транспорт реформата ще се прилага за родените през 1985 година и след нея.  Френските синдикати реагираха гневно на обявените от премиера Филип промени в пенсионната система.  Според генералния секретар на Общата конфедерация на труда Филип Мартинез правителството се е подиграло с всички. Обявената от Филип пенсионна реформа премина червената линия с увеличаването на възрастта за пълна пенсия до 64 години, възнегодува и генералният секретар на Френската демократична конфедерация на труда Лоран Берже. Досега синдикатът подкрепяше пенсионната реформа. Вчера сутринта Берже обяви, че е готов за преговори.  Учителските синдикати, които също се мобилизираха, защото се опасяват, че ще загубят голяма част от пенсията си, бяха приети днес от министъра на националното образование и младежта Жан-Мишел Бланкер. В транспортната стачка обаче няма напредък в търсенето на примирие, отбелязва АФП. /БТА", "date": "2019.12.13", "title": "Девети ден на транспортна стачка във Франция, правителството призова за преговори"}
{"url": "https://www.dnevnik.bg/bulgaria/2019/12/13/4005291_mladshi_serjant_ot_nso_e_bil_sam_v_kolata_koiato_udari/", "text": "Шофьорът на лекия автомобил на Националната служба за охрана (НСО), който удари снощи на бул. \"Драган Цанков\" 14-годишно момче, е служител с чин младши-сержант и затова инцидентът се разследва от Военно-окръжна прокуратура София. Образувано е досъдебно производство за установяване на обстоятелствата по инцидента, съобщиха от прокуратурата. Извършен е оглед на местопроизшествието, разпитват се свидетели, изземват се записи от камери, предстои да бъдат назначени автотехнически и съдебномедицински експертизи. Първа помощ е оказал шофьорът, а на десетата минута детето е откарано с линейка към болницата. На двадесетата минута от инцидента е било хоспитализирано в болница \"Света Анна\", съобщиха от НСО за \"Дневник\". От службата са в непрекъсната връзка с болницата. Шофьорът е бил сам с ротационен автомобил на НСО, като е прибирал колата към паркинга на службата. Според неофициална информация момчето е слязло на платното внезапно и на червен светофар \"встрани от обозначеното място за пресичане\". Момчето е с черепно-лицева травма, в съзнание и контактно и към момента няма опасност за живота му, но има гръдна и коремна травма, които могат да усложнят състоянието му, информира тази сутрин началникът на УМБАЛ \"Света Анна\", в която е настанено детето. При друг инцидент, на друго място е пострадало и момиче на 14 години, което е на лечение също в болница \"Света Ана\". Снощи НСО съобщи за инцидента с пострадалото момче и увери, че при установяване на виновно поведение на служителя на службата ще бъдат предприети всички изискуеми от закона мерки. От прессекретариата на държавния глава Румен Радев изпратиха съобщение до медиите, в което пишат, че не е имало служител на президентската институция в автомобила. От там обаче не уточняват дали колата е била ползвана за нуждите на президентството. \"Трябва да се каже на коя институция е колата, имало ли е в нея пътник или не е имало\", коментира премиерът Бойко Борисов пред журналисти в Брюксел, въпреки че още снощи НСО съобщи за инцидента. Премиерът даде пример с катастрофата с председателя на парламента Цвета Караянчева, който според него бил отразен некоректно и използван от медии, за да бъде нападнат. \"Опитаха се жълти, лъжливи, фалшиви, лайниви сайтове, без извинение, да кажат, че гавазите на Борисов са предизвикали катастрофата\", заяви премиерът. \"Упрекът ми е, че ненавреме и некоректно информираха обществеността.\"  През септември  Караянчева пострада  при инцидент край Хитрино. Борисовднес не изясни, нито беше попитан какво са писали \"фалшивите сайтове\" по случая, освен че Караянчева беше транспортирана със счупена ключица с хеликоптер до софийска болница. Премиерът беше попитан обаче дали НСО се нуждае от реформиране, на което той можеше да даде единствения възможен отговор: \"Това е въпрос към президентската институция, защото НСО е на пряко подчинение на президента\".", "date": "2019.12.13", "title": "Младши сержант от НСО е бил сам в колата, която блъсна дете в София"}
{"url": "https://www.dnevnik.bg/detski_dnevnik/2019/12/13/4003011_s_decata_v_pochivnite_dni_14_i_15_dekemvri/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg и абонамент. Събота В коледната кулинарна работилничка децата само ще могат да приготвят и украсят коледна тортичка - елха. Вижте повече  тук .  - В  книжарница Kornel4kids  на ул. \"Любен Каравелов\" 22 от 11 часа децата могат да декорират коледни бисквитки, ще бъде вкусно и ароматно.  - Коледа в КвАРТала с Маша и Мечока е музикално куклено представление, което може да бъде гледано от всички над 2-годишна възраст от 11 часа в Клуба на пътешественика. Вижте подробности  тук .   - Валдорфско училище \"Проф. Николай Райнов\" кани деца и възрастни от 11 часа на  коледен базар с почерпка и спектакъл . - Празничното шоу в \"Мега мол\"  \"Коледно сияние\"  чака своите посетители в 16 часа. Очакват ги вълшебства и песни, а сред гостите ще са магьосникът Скарабуш, Дядо Коледа, коледното джудже, Леденият човек, зайчето Бъни и много други. Входът е свободен.  - Коледно парти чака деца в бар \"Канкун\" от 11 часа. Ще има и подаръци, разбира се, изработени от самите деца в Работилницата на Дядо Коледа. Вижте подробности  тук .       - От 11:00 до 13:00 ч. в Училищна Телерик Академия ще се проведе безплатна технологична работилница по повод международния ден \"Часът на програмирането\" (Hour of Code). Необходима е предварителна регистрация на  coderdojo.bg/schedule . Очаква се да участват около 70 деца на възраст между 7 и 12 г. Тази година децата са поканени да участват в STEAM (научно-технологична) работилница –програмиране в  code.org  с пъзела на играта Minecraft, създаване на технологичен минипроект и участие в научни експерименти. Децата ще се запознаят с писането на код и ще изследват какво е изкуственият интелект (AI) с примери от истинския свят, при които той е помогнал да бъдат предотвратени пожари. Те ще създадат код, за да спрат пожари и да спасят село в света на Minecraft. Безплатният урок по писане на код с Microsoft MakeCode е наличен за всеки с Windows, macOS или iPad. По време на работилницата децата ще могат да създадат своя STEAM коледна картичка, използвайки електронни елементи и художествени материали. Също така ще участват и в научни експерименти.  - Кой не обича подаръците? Всички деца за Коледа искат играчки за подаръци, но какви ли подаръци желаят самите играчки? Балеринката Лили, заекът Зоро и роботът Роби бродят сами по улиците на големия град в снежната буря, за да открият пощенска кутия, в която да пуснат своето писмо до Дядо Коледа. Интересно, какво ли са си пожелали те за празника? \"Искаш ли подарък?\" е за всички над 3 години, премиерата може да се гледа от 17 часа в Столичния куклен театър.  - Коледни песни и Джаз за деца@Книгата от 11 часа. Повече -  тук .  - Работилница за коледни джуджета от вълна ще се проведе за децата в парк-хотел \"Москва\". Подробности можете да прочетете  тук .      Дядо Коледа ще пътува в теснолинейката за Добринище. Заедно със Снежанка ще пътуват с влака по целия маршрут от Септември до Добринище и от Добринище до Септември. За най-малките пътници белобрадият старец е подготвил много подаръци и специални изненади, съобщиха от гражданско сдружение \"За теснолинейката\". Влакът заминава от гара Септември в 8.45 ч. и пристига в Добринище в 13.31 ч. В обратното направление влакът с Дядо Коледа и Снежанка ще потегли от гара Добринище в 14.15 ч. и ще пристигне на гара Септември в 19.21 ч. За специалното Коледно пътуване от БДЖ ще осигурят допълнителен вагон към теснопътната композиция. Цената на билета за пътуване по целия маршрут е 6.50 лв. в една посока. Децата до 7-годишна възраст пътуват безплатно. Билети могат да бъдат купени от билетните каси на гарите в страната или онлайн на  https://bileti.bdz.bg/ .  - Ски сезонът беше открит, а от 14 до 20 декември дневната лифткарта е на промоционална цена от 43 лева. Неделя  - Коледен куклен театър в  Artmade Kids  очаква децата от 11 часа. - Коледна работилница за програмиране на роботи очаква децата да произведат помощник на Дядо Коледа. Подробности можете да намерите  тук . - \"Маргаритка\" и Дядо Коледа ще са в Paradise Center от 11 часа. Входът е свободен.  -  Коледен джаз на възглавници  очакват децата от 11 и 17 часа в залата на Съюза на архитектите на ул. \"Кракра\" №11.  - Заповядайте във \"Веселата къща\" в 18 ч., за да се насладите на светлинен театър \"Рождественска приказка\". Ще има и песни и стихове в кръг, както и коледна майсторилница. Вижте подробности  тук .      В ароматната и снежна история \"Бисквитко спасява Коледа\" пекарите Роня и Мартин ще разкажат за приключенията на храброто бисквитено човече Бисквитко, който заедно с Лоса и Бухала тръгва на експедиция в снежната нощ, за да достави кутиите с коледни курабийки за празника. Приятелите минават през различни смешни и опасни приключения, за да изпълнят задачата си и дори успяват да избягат от гладната Лиса и да се завърнат в пекарната като истински герои. Представлението е подходящо за деца над 3 години, премиерата може да се гледа в Столичния куклен театър от 10.30 и 12 часа.  - Благотворителният Коледен базар \"Деца даряват на деца\" бе открит в Столичната библиотека и читалище \"Бели брези 2007\". Предметите, всеки от които е на символична цена от 2 лева, са изработени от децата от ЦДГ \"Брезичка\", а със събраните от продажбата им пари ще бъдат купени специални дидактични средства за обучение на деца със специфични образователни потребности. - Дядо Коледа ще е на гости в \"РадостИ - Школа за емоционално развитие\". От 10:30 часа добре дошли са всички от 1 до 5-годишна възраст, за да им раздаде подаръци. Вижте подробности  тук .", "date": "2019.12.13", "title": "С децата в почивните дни (14 и 15 декември)"}
{"url": "https://www.dnevnik.bg/citat_na_deniia/2019/12/13/4005362_citat_na_denia_vinagi_sme_postaviali_chistotata_na/", "text": "\"Ние понеже винаги сме поставяли здравето, чистотата на въздуха на първо място в свои програми, трябва да кажем какво е бъдещето на въглищата.\" Това заяви премиерът Бойко Борисов пред журналисти в Брюксел след заседанието на Европейския съвет. На заседанието лидерите на страните от ЕС обсъждаха плана до 2050 г. Европа да стане първият неутрален по отношение на климата континент до 2050 г. което означава максимално съкращаване на емисиите въглероден диоксид и компенсиране на оставащите чрез абсорбиране (от почвите, горите и технологията). \"Имаме период 30 години и през тези 30 години ние трябва да кажем какво ще се случи. Много бавно, много плавно - това сме го договорили, по никакъв начин миньорите, работещите в тази система и самият енергиен микс да не ни пострада\", каза Борисов. Говорейки по темата за т.нар. зелена сделка, българският премиер намеси и въпроса за мобилния пакет. Той посочи, че е казал на европейските лидери, че страната ще заведе дело по тази тема. \"И точно това им казах: \"Колеги, ние в момента сме се съсредоточили в зелената сделка с едната ръка, а с другата хиляди тежкотоварни машини ще ги пуснем да пътуват нагоре-надолу из Европа. Това ще натовари самите транспортни артерии или въздуха - пак са вредни емисии\", разказа Борисов. Той добави, че много от богатите държави, които най-много натискат за зелената сделка, са аутсорсвали своите вредни производства в държави като Китай, и изтъкна, че в такава ситуация няма преодоляване на проблемите в климата. ", "date": "2019.12.13", "title": "Цитат на деня: Винаги сме поставяли чистотата на въздуха на първо място"}
{"url": "https://www.dnevnik.bg/biznes/2019/12/13/4005313_v_kakvo_shte_se_prevurnat_halite_dogodina/", "text": "Собственикът на софийските Хали - израелската компания \"Ащром\", е решила, че е дошло време да промени съдържанието на емблематичния софийски магазин и да го превърне в нещо, което градът няма за разлика от повечето мегаполиси. Постоянен фермерски пазар, щандове на производители, от които не само да се напазарува за дома, но и да се хапне на място вкусно приготвена храна от ресторанти и споделено пространство с маси. С други думи, палитрата от сегашните наематели ще се разнообрази и под покрива на Халите ще се настанят добри ресторанти и производители на храни, които ще оформят по свое виждане пространството си, а общо ще разполагат с множество маси и столове, където клиентите ще могат да ползват без значение от кого са си купили храна и напитки. Това се разбра от представители на собствениците, които обявиха намеренията си на специално събитие. Водят се преговори с около 10 ресторанта вече, които да отворят свои малки пространство в Халите. Все още няма точна дата, на която преобразяването ще започне. Планира се от март, ако дотогава бъдат получени нужните разрешителни, обясни Стефан Косев, управляващ партньор в управляващото обекта дружество \"Риджънтс\". Ако започне по план, магазинът ще е затворен до края на май, след което ще отвори за клиенти в обновения си вид.      Собствениците явно не смятат, че в момента в пълна степен се използват възможностите на магазина и той остава встрани от интереса на потенциалната аудитория, която ще хареса на едно място да има фермерски пазар, възможност да хапне вкусно, да си купи цветя и книги, да си направи татуировка и т.н. Това се разбира от намеренията на Еял Тахор, който е ангажиран с дизайна. Той е автор на интериора на немалко столични заведения. Предвижда се след обновлението магазинът да е отворен от 10 до 24 часа. Строителството на Халите е започнало през 1909 г., а са отворили врати 2 години по-късно. През 1988 г. те са затворени и след години разруха са ремонтирани. Открити са отново през 2000 г. от тогавашния кмет Стефан Софиянски. \"Централни хали\" АД дълго време са собственост на \"Ащром ЛТД\", Кипър, със 75% и Столичната община с 25%. Общината влиза в дружеството с 4014 кв.м площ на сградата и допълнително дворно място около нея. Заради създаването на смесеното дружество през 1998 г. Софиянски дълго време беше подсъдим, а после оправдан и от Софийския градски съд, и от Софийския апелативен съд. Към момента \"Ащром\" е едноличен собственик след размяна на имот с общината. Сградата е един от емблематичните примери на българския стил неовизантика в архитектурата от началото на XX в. ", "date": "2019.12.13", "title": "В какво ще се превърнат Халите догодина"}
{"url": "https://www.dnevnik.bg/sviat/2019/12/13/4005331_oshte_niama_robot_koito_da_zameni_choveka/", "text": "Роботът може да е по-компетентен за някои конкретни и елементарни неща, но все още няма машина, която да може да ни замени, категорична е Натали Невжан, експерт по право и етика в областта на изкуствения интелект. Тя е преподавател в университета в Артоа и член на комисията по етика на френския Национален център за научни изследвания и участва в София в публична лекция на тема \"Има ли самоличност автономният робот?\", организирана от Френския институт в България. Това е сравнително нова тема за съвременното ни общество, но по нея вече се водят дискусии. Натали Невжан коментира дебата в последните години в Европейския парламент по въпроси като този дали \"умните  роботи \" трябва да получат правен статут, кой носи отговорността за тях - производители, потребители, те самите. Няма съзнание в  роботите  и машините, категорична е Невжан. Роботите са като \"консервни кутии\", нямат нито воля, нито съзнание, не страдат и нямат чувства. Макар да има изследователи, които се опитват да създадат подобна машина, все още това не може да бъде направено. Дори и да си представим, че съществува система, в която са включени всички софтуери, не може да се достигне до създаване на съзнание. Роботите са по-компетентни за дадена конкретна задача -  могат да играят на шах , умеят да хващат топка и могат да се самообучават. Но ако един робот може да хваща топка, а му се хвърли плюшена играчка, той няма да съумее да я хване и отново ще трябва да започне самообучение, обясни експертът. Роботът, предназначен да се грижи за  възрастен човек , е още в лабораториите, защото е много трудно да се създаде машина, която дори да може да слуша човешкия език, а после и да реагира и да има адекватно поведение на това, което й се казва. Дори само ходенето е нещо много трудно, посочи Натали Невжан. Тя обаче допълни, че ако все пак се създаде машина, която има чувства и желания, съществува рискът да постави своите чувства и желания пред нашите и тогава може да ни навреди. За щастие все още не съществува такава машина, човекът все още е необходим, той единствен може да забележи момента, в който машината бърка, коментира експертът. Невжан предупреди, че трябва да се внимава с външния вид на робота. Изследователите работят върху емпатията и комуникацията между човек и машина, за да направят  робота приемлив - дават му например симпатична физиономия , защото ако е сладък и приятен, ще имаме повече желание да общуваме с него. Работи се и с гласа на машините - да е мил и нежен, да насърчава човека да говори. Има дори машини, които правят малки мимики и издават звуци, наподобяващи смях. Според изследванията несъзнателно това насърчава хората да говорят на машината. Дори начинът, по който са произнесени думите, и скоростта, с която се говори, имат значение. Има много начини да се създаде желание у човека да общува с машината - например роботът може да каже \"обичам те\", \"ти си важен за мен\" и човек, който не е осведомен, би повярвал, че роботът има истински емоции. Дори да няма красиво лице, има случаи, в които хората персонифицират машините. Невжан разказа случаи, свързани с военни роботи, които въобще нямат човекоподобна външност и често са с т.нар. гъсенично придвижване, предназначени за обезвреждане на мини. Въпреки това войниците са смятали, че роботите им спасяват живота и са им давали имена на свои приятели. Има случаи дори на погребения на машини, а дори някои войници са изпадали в депресия, когато роботът, с който работят, експлодира. Представете си  хуманоиден робот , който всеки ден ти казва \"обичам те\", представете си робот, който обслужва възрастен човек, какво трябва да се направи, за да не изпадат хората в такава заблуда, каза Натали Невжан. Тя е категорично против роботът да бъде разглеждан като правен субект. Това според нея означава, че е третиран като човешко същество и съответно възникват въпросите за даване на права и поемане на отговорност. Роботът технически е неспособен да разсъждава, как може да разбере, че е причинил злополука, реторично попита експертът. Според нея това би дало възможности производителят да има по-малка отговорност за \"бъгове\". Невжан смята, че е важно да се концентрираме върху етичните въпроси на изкуствения интелект - как ние, хората, ще живеем в общество, пълно с машини. Видяхме промените в нашите междучовешки отношения и намаляване на социалната връзка заради мобилните телефони - хората предпочитат да влязат в социалните мрежи, вместо да общуват с човека срещу себе си, в ресторантите даже двойките понякога не си говорят, даде пример експертът. Любопитно е, че думата \"робот\" всъщност произлиза от чешката дума \"robota\", което означава \"работа\", но и \"изморителен, робски труд\". Тя е използвана за първи път от писателя Карел Чапек в пиесата му \"R.U.R\", публикувана през 1920 г. / БТА", "date": "2019.12.13", "title": "Още няма робот, който да замени човека"}
{"url": "https://www.dnevnik.bg/zelen/2019/12/13/4005385_za_prokuraturata_dvama_ministri_sa_vinovni_za_krizata/", "text": "Министрите на околната среда и водите Нено Димов и регионалното развитие Петя Аврамова имат вина за водната криза в Перник, се казва в постановление на прокурор Красимира Минчева от Окръжна прокуратура - Перник, издадено на 10 декември, съобщи offnews. В същото време с гласове на депутати от всички парламентарни групи парламентът прие днес две решения, които да решат проблемите във ВиК сектора. Те са предизвикани от водната криза в Перник и няколко други града, заради които над 300 хил. души са на режим. В Перник има  режим на водата от 18 ноември , като до 10 декември имаха вода по десет часа на ден - 5 сутрин и 5 следобед, а  от сряда  тя идва само между 16 и 22 часа (как се стигна до кризата четете  тук ). \"С бездействията си министрите на МОСВ и министърът на МРРБ не са положили достатъчно грижи за стопанисването на имуществото, в резултат на които са последвали щети, а и вреди за човешкото здраве, респективно прееписката съдържа данни за евентуално осъществен състав на престъпление по чл. 219 от НК\", пише в постановлението на прокурор Красимира Минчева. Според този текст, ако обвинените бъдат признати за виновни, наказанието може да стигне до лишаване от свобода до шест години и глоба до пет хиляди лева. Решението на Окръжна прокуратура - Перник, вече е препратено към по-висшестоящата Специализирана прокуратура. Не мога да коментирам документ, който не съм виждала. Нека специализираните органи проследят целя процес и ако има пропуск или грешка - да го установят, коментира пред журналисти в кулоарите на парламента Петя Аврамова. Тя допълни, че МРРБ като принципал на ВиК-Перник може да е направило грешка със забавяне на процеса за въвеждане на воден режим и спиране на водата към промишлените предприятия. Според нея част от темите по проверката са към правомощия на МОСВ - режима на стопанисване на язовира, черпените количества и разрешителните за водочерпене. До момента от министър Нено Димов няма реакция. Два часа дебат в парламента Иначе първото решение на депутатите задължи министърът на регионалното развитие и благоустройството до 15 май да изготви и предложи на обществено обсъждане Закон за ВиК, с който се въвеждат помощи за вода. С второ решение депутатите ангажираха министъра два пъти годишно - през юни и декември, да информира за напредъка в изпълнението на плана за действие към Стратегията за развитие на ВиК сектора в периода 2014-2023 година. И двете предложения бяха приети със 132 гласа от толкова присъстващи. Народните представители не приеха искането на ДПС за оптимизация на състава на ВиК дружествата, в които работят над 14 хил. души. Както и идеята всяка година парламентът да се запознава с финансовото им състояние. По време на дебата опозицията обвини управляващите в бездействие, некомпетентно управление, корупция и липса на реформи, които са довели до проблемите с водата. \"Търкаляме темата десет години, а отговорните институции заекват по нея\", обобщи ситуацията депутатът Манол Генов от \"БСП за България\". Депутатите от ГЕРБ пък изтъкнаха какво е направено. В Перник искат вода, а не законопроект Рамадан Аталай от ДПС разсмя присъстващите в залата, като обяви: \"На хората в Перник не им трябва законопроект, искат вода. Гледам колегите небръснати идват\". След като благодари за дебата, министърът на регионалното развитие Петя Аврамова изтъкна, че Стратегията за развитие на ВиК сектора е добре разработен документ, в който са участвали много политически сили, и не е нужна неговата промяна. Тя предвижда доизграждане на липсващата инфраструктура, запазване на социално поносими цени на водата и предоставяне на услуги в съответствие с добрите европейски практики. В нея са залегнали 11 млрд. лв. инвестиции във ВиК мрежата, като част ще дойдат от европейски програми. Коментирайки ситуацията в Перник, Аврамова каза, че нивото в язовир \"Студена\" продължава да е ниско и водният режим ще продължи, за да има вода до започването на неговото пълнене през пролетта. Тя призова да не се сатанизират служителите на ВиК - Перник. \"Опасно е проблемът да се политизира и да се използва за популизъм\", каза още Петя Аврамова. Тя допълни, че има няколко предложения за временни решения, по които трябва да се произнесат от Басейновата дирекция.", "date": "2019.12.13", "title": "За прокуратурата двама министри са виновни за кризата в Перник, спешно ще се прави закон за ВиК"}
{"url": "https://www.dnevnik.bg/bulgaria/2019/12/13/4005408_ne_se_stroi_v_uchastuci_ot_magistrala_hemus_bez/", "text": "\"До момента не са изпълнявани строително-монтажни дейности в участъците (от автомагистрала \"Хемус\" - бел.ред.) без строително разрешение\", заяви министърът на регионалното развитие и благоустройството Петя Аврамова по време на парламентарния контрол. Изказването ѝ бе в отговор на въпрос на депутата от БСП Милко Недялков за кои участъци от магистралата има издадени строителни разрешителни и къде се строи. Въпросът строи ли се незаконно магистралата бе повдигнат около  разкопаването на коритото на река Вит и съмненията , че баластра от него е използвана за строителството на аутобана. В момента има разрешително за строежа на 1.6 км от трасето, намиращи се в непосредствена близост до въпросния участък на реката. Днес Петя Аврамова съобщи, че в участъка с документи са извършвани работи по реконструкции на електрическата мрежа ниско напрежение и на водопровод, както и че се изпълняват насипи, монтиране на тръби и др. \"Направени са необходимите изпитвания от акредитирана лаборатория\", посочи министърът, след което преразказа отново хронологията около проверките за разкопаването на коритото на река Вит. Милко Недялков я репликира, че проблемът изобщо не е като описания от нея. \"Има строителни дейности на магистралата непосредствено до река Вит\", каза той и посочи, че разполага с два рекламни клипа на \"Автомагистрали\" от ноември и от края на октомври, от които ясно се вижда строителство. \"Точно на това място няма строително разрешение и затова няма законно строителство\", заяви депутатът от левицата и призова министъра да сезира компетентните органи. \"Аз разбирам Вашия сигнал и ще предприема необходимите мерки и бъдете сигурен, че нашите усилия ще бъдат насочени към това автомагистралата да бъде един образцов обект\", увери Аврамова, без да конкретизира какви мерки ще предприеме.", "date": "2019.12.13", "title": "Не се строи в участъци от магистрала \"Хемус\" без разрешителни, увери регионалният министър"}
{"url": "https://www.dnevnik.bg/video/boiko_borisov/2019/12/13/4005404_borisov_uprekna_nso_zaradi_incidenta_i_se_oplaka_ot/", "text": "Премиерът Бойко Борисов критикува Националната служба за охрана заради инцидента от четвъртък вечерта, при който 14-годишно момче беше блъснато от кола на службата. \"Упрекът ми е, че ненавреме и некоректно информираха обществеността\", заяви Борисов в Брюксел. \"Ако сравните двете прессъобщения - когато Цвета Караянчева катастрофира и вчерашната катастрофа... Даже нещо повече - опитаха се през жълти, лъжливи, фалшиви, лайниви сайтове без извинение, да кажат, че гавазите на Борисов са предизвикали катастрофата\", каза още Борисов. Подробности за инцидента с кола на НСО в четвъртък вечерта Защо се стигна до инцидента с кола на НСО, при който пострада Цвета Караянчева, споменат от Борисов ", "date": "2019.12.13", "title": ""}
{"url": "https://www.dnevnik.bg/sport/2019/12/13/4005406_v_stil_jurgen_klop_livurpul_obiavi_che_e_uduljil/", "text": "В типичния си непринуден стил Юрген Клоп обяви, че е подновил договора си с \"Ливърпул\" до 2024 г. \"Добро утро от Мелууд. Тук можеше да изкарате надпис: \"Извънредни новини\", започна германецът във видео, публикувано от клуба. Клоп посочи, че новината може да е добра за някои, но и недобра за други. \"Когато обаждането (да стана мениджър на \"Ливърпул\") дойде през есента на 2015 г., мислех, че сме перфектни един за друг. Сега смятам, че съм подценил това усещане\", заяви Клоп в сайта на червените. Германецът изведе \"Ливърпул\" до върха в Шампионската лига миналия сезон. Сега отборът върви уверено към мечтата за първа титла в Англия от близо три десетилетия.", "date": "2019.12.13", "title": ""}
{"url": "https://www.dnevnik.bg/sport/2019/12/13/4005424_bfs_shte_raboti_za_vuvejdane_na_videopovtoreniiata/", "text": "Българският футболен съюз (БФС) ще работи усилено за въвеждане на технологията за видеоповторенията (VAR) в първенството. Решението е взето на последното заседание на изпълнителния комитет за 2019 г. Собственикът на \"Лудогорец\" Кирил Домусчиев, президентът на \"Славия\" Венцислав Стефанов и вицепрезидентът на БФС Атанас Фурнаджиев са в сформирана комисия, която ще отговаря за въвеждането на системата. Само преди ден Стефанов даде знак, че не одобрява системата. В БФС все още не разполагат с данни колко средства ще са необходими, но Домусчиев посочи, че сумата е значителна и ще се търси помощ от държавата. \"Търсим вариант тези средства да не бъдат платени от клубовете. Нали държавата постоянно изявява желание за подкрепа за развитието на българския футбол. Ще говорим със спортния министър да се подкрепи финансово това нещо. Както подкрепиха някои клубове за осветлението, така да подкрепят и изграждането на тази система\", заяви Домусчиев. Преди седмица той  реагира много остро срещу съдията Георги Кабаков  в мача на \"Лудогорец\" с \"Черно море\". Тогава  каза, че ще се бори за въвеждане на VAR . \"Не е моя идея, а е нещо, което е трябвало от доста време да направим. Имаме доста притеснения, че  мачовете на българския национален отбор с Унгария  и мачовете на \"Лудогорец\" в 1/16-финала ще трябва да се играят на стадиони, където има инсталиран VAR. И въпросът не е да дойде едно автобусче и да инсталира, а става дума за сериозна организация и лицензиране от УЕФА. Членовете на изпълкома бяхме притеснени да не се окаже, че домакинският ни мач с Унгария ще се играе в Будапеща\", заяви Домусчиев. По думите му VAR рано или късно трябва да влезе в България и колкото по-скоро, толкова по-добре. \"Това ще даде възможност не само за по-голяма справедливост, но е много важно за провеждането на всякакви международни мачове. Трябва да развиваме и международните съдии, които трябва да имат постоянна практика със системата\". \"Когато преди година казах, че до две години ще въведем VAR, много от вас се отнесоха с насмешка. Моментът дойде, взели сме го като решение. Първата стъпка е да лицензираме националния стадион\", каза Фурнаджиев. Според Домусчиев в началото ще има затруднения заради състоянието на стадионите.", "date": "2019.12.13", "title": "БФС ще работи за въвеждане на видеоповторенията, Домусчиев иска държавна подкрепа"}
{"url": "https://www.dnevnik.bg/sviat/2019/12/13/4005444_ednodnevna_stachka_blokira_vuzdushniia_transport_v/", "text": "Въздушният транспорт в Италия днес е блокиран от 24-часова стачка. В нея са се включили авиокомпаниите AirItaly и Alitalia, съобщиха италиански медии. Освен персонала на двете авиокомпании стачката ще обхване и служителите на миланското летище \"Малпенса\" и римското \"Фиумичино\". Стачката на служителите на EasyJet, която също трябваше да е днес, беше отложена за 14 януари. Заради стачката Alitalia обяви, че отменя над 350 полета - почти всички за днес и няколко от сутрешните утре, информира в. \"Република\". Гарантирани са полетите в часовия диапазон между 07:00 часа (08:00 ч. бълг. вр.) и 10:00 часа (11:00 ч. бълг. вр.) и 18:00 часа (19:00 ч. бълг. вр.) и 21:00 ч. (22:00 ч. бълг. вр.), а компанията е изготвила и извънреден план. Той предвижда използването на по-големи самолети по вътрешните и международните маршрути, за да могат да бъдат прехвърлени пътниците, чиито полети са били отменени, към първите възможни полети през деня.  AirItaly не даде никаква официална информация, но на страницата на авиокомпанията могат да се проверят полетите. Стачката бе обявена от синдикатите след неуспеха в търсенето на решение на проблема с \"Алиталия\" и заради кризата в сектора на въздушния транспорт. Синдикатите обявиха, че се противопоставят на варианта Alitalia да бъде раздробена и продадена на части. Това може да се случи, ако компанията фалира, съобщи онлайн изданието \"Пост\".  Синдикатите искат нов индустриален план с участието на държавата, което е трудно изпълнимо. Първо, защото различни правителства в Рим вече са похарчили 9 милиарда евро за AlItalia, а второ - министерството на икономическото развитие не намира частни инвеститори, които да помогнат на правителството да приложи такъв план за компанията, отбелязва онлайн изданието. /БТА", "date": "2019.12.13", "title": "Еднодневна стачка блокира въздушния транспорт в Италия"}
{"url": "https://www.dnevnik.bg/evropa/2019/12/13/4005457_italiia_legalizira_lekiia_kanabis/", "text": "Италианският парламент одобри през изтеклата нощ поправка в проектобюджета за 2020 година. С нея се легализира производството и продажбата на лек канабис след месеци на неяснота по този въпрос за селскостопанските производители и търговците на този продукт, предаде \"Франс прес\". Въпросната поправка предвижда този канабис да може свободно да се продава в магазините за тютюневи изделия и специализирани търговски обекти от 1 януари с едно единствено условие - да не съдържа повече от 0.5 на сто тетрахидроканабинол, известен със съкращението от английски THC. Това е основната активна съставка с психотропни ефекти. През май 2018 година бившият министър на вътрешните работи Матео Салвини, лидер на партията от крайната десница \"Лига\", бе обявил кръстоносен поход срещу магазините, които продават лек канабис по силата на закон, гласуван две години по-рано. Салвини заяви тогава, че ще затвори тези магазини. През май тази година Касационният съд отсъди в негова полза, заявявайки, че продажбата и самият лек канабис са незаконни. Само че висшата съдебна инстанция в Италия даде право на всеки съдия, който се изправи пред конкретни казуси, да проверява \"наркотичния ефект\" на субстанцията, открита в инкриминираната личност. Освен тези правомощия, дадени на съдиите, Касационният съд припомни, че парламентът може да се намесва в тази област, спазвайки конституционните принципи. Именно това и стана със снощното решение, отбелязва АФП. /БТА", "date": "2019.12.13", "title": "Италия легализира лекия канабис"}
{"url": "https://www.dnevnik.bg/zelen/2019/12/13/4005469_sud_zabrani_na_tec_brikel_da_gori_otpaduci/", "text": "Административният съд в Стара Загора реши, че компетентните органи неправилно са разрешили на ТЕЦ \"Брикел\" да не прави анализ как изгарянето на отпадъци ще се отрази върху здравето на хората и природата, съобщиха от неправителствената организация \"За земята\". Става въпрос за горивото от биомаса, RDF и/или нефтошисти. За да изгарят отпадъци, централите всъщност получават пари и не плащат допълнителни разходи за квоти, каквито се налагат за въглищата, което го прави изгодно и предпочитано. Решението подлежи на обжалване. Протестите срещу тази практика на централата се засилиха, след като в медиите изтече споразумение между община Гълъбово и ТЕЦ \"Брикел\", предвиждащо изгаряне на 500 000 тона отпадъци. След направена проверка през септември със заповед на екоминистерството работата на  ТЕЦ-а беше спряна  временно. По-същата причина по-рано през годината  бяха спрени част от котлите  на \"Топлофикация Перник\", който, както и \"Брикел\", се свързва с Христо Ковачки.", "date": "2019.12.13", "title": "Съд забрани на ТЕЦ \"Брикел\" да гори отпадъци"}
{"url": "https://www.dnevnik.bg/zdrave/2019/12/13/4005479_zdravnata_kasa_shte_produlji_da_plashta_vsichki/", "text": "Националната здравноосигурителна каса (НЗОК) ще продължи да плаща всички препарати за лечението на хронично болни пациенти, реши надзорният съвет на касата. В четвъртък лекарски и пациентски организации сигнализираха, че проектът за Национален рамков договор за 2020 г. ще ощети хиляди хронично болни, защото предвижда касата да покрива само до два комбинирани лекарствени продукта за пациент. От здравната каса увериха, че няма да допуснат в рамковия договор да се приемат текстове, които да нарушат или да отнемат права на здравноосигурени хора с хронични заболявания. След заседание на надзорния съвет на касата днес оттам обявиха, че споровете са изчистени и остава възможността хронично болните да получават лекарствата си, както досега. Всеки здравноосигурен ще има право на профилактичен преглед без ограничение, като на личните лекари ще бъдат осигурени направления за това, информира БНР.  Ще се запази и тримесечната рецепта, така че пациентите да не бъдат разкарвани по няколко пъти до лекаря си. Новият рамков договор предвижда поскъпване със средно 14% на около 250 клинични пътеки, както и увеличение с 12 млн. лева на средствата в извънболничната помощ. Заложено е намаляване на обемите за дейност в болниците, за да се ограничат ненужните хоспитализации. Предвижда се процент от общите приходи на болниците да бъде насочван за възнаграждения на медицинския персонал. Лекарският съюз приветства решенията От Българския лекарски съюз (БЛС) по-късно днес изразиха задоволство от постигнатото и съобщиха, че дават мандат за подписване на Националния рамков договор. \"Голяма част от поставените от БЛС искания по време на преговорите бяха изпълнени\", заяви председателят на съсловната организация Иван Маджаров и определи постигнатото като крачка напред, а не назад. От там посочват, че съборът на БЛС гласува два допълнителни текста, които да бъдат изпълнени през 2020 г., в противен случай няма да бъде подписан рамковия договор. Става дума за текст в НРД 2020-2022 г., според който изпълнението на индивидуалния договор на лечебно заведение за болнична помощ с броя легла да бъде съгласно броя легла, с който болницата е изпълнявала договора през 2019 г. Другият текст гласи, че ако в края на 2020 г. се установи липса на опасност от преразход на средствата за болнична медицинска помощ, БЛС се ангажира да започне преговори със здравната каса за отпадане на отчитането на дейностите, лимитирани по вид болнични легла по отделения, а отчитането да се извършва на база общ брой легла в лечебното заведение. През следващата седмица управителният съвет на лекарския съюз продължава разговорите със Здравната каса.", "date": "2019.12.13", "title": "Здравната каса ще продължи да плаща всички лекарства за хронично болните"}
{"url": "https://www.dnevnik.bg/sport/2019/12/13/4005290_ljuis_hamiltun_i_valentino_rosi_v_paralelniia_sviat/", "text": "Двама от най-успешните състезатели в историята на моторните спортове - Люис Хамилтън и Валентино Роси, които имат общо 15 световни титли, размениха ролите си на пистата. Двамата се докоснаха до усещанията на работното място на другия. За целта Хамилтън кара мотор, а Доктора, както е наричан италианецът, се качи в болид от Формула 1.", "date": "2019.12.13", "title": ""}
{"url": "https://www.dnevnik.bg/biznes/2019/12/13/4005485_v_denia_na_simvolichnata_si_stachka_avtobusnite/", "text": "В деня, в който обявиха  символична стачка , автобусните превозвачи получиха първо обещание, което би трябвало да спре реалните протести, насрочени за 13 януари. Пред журналисти в Народното събрание министърът на транспорта Росен Желязков съобщи, че още на следващото правителствено заседание ще бъдат предложени за разглеждане промени в Закона за автомобилните превози, съобщи \"Фокус\". Те трябва да ограничат нелегалните превози, от които страдат превозвачите. По повод второто искане - за създаване на нов контролен орган, който има част от компетенциите на Пътна полиция, данъчните и автомобилната администрация, Желязков посочи, че и по този въпрос се работи. \"Говорим и за новата републиканска пътна схема, както и за субсидиите и за компенсациите за пътническите превози в слабонаселените планински райони и др.\", допълни още той, като визира още няколко от исканията на превозвачите. За министъра на регионалното развитие и благоустройството Петя Авравома символичната стачка е опит за показване на проблемите, които трябва да бъдат решени. По повод недоволството на автобусните превозвачи от преминаването от електронни винетки към тол такса Аврамова посочи, че тя не е толкова голям проблем, колкото се изтъква. Тя посочи, че може да се помисли за промяна в Закона за обществените поръчки, която да предвиди промяна в тарифите, плащани на превозвачите от държавата по дългосрочни договори. Нов текст би трябвало да позволява те да се актуализират, когато има форсмажорно обстоятелство, каквото е въвеждане на задължителна тол такса. Аврамова отбеляза, че предложените суми за изминат километър са намалени почти наполовина след диалог при първото предлагане на тарифите. \"До 1 март ще въведем тол системата. Смятам, че с общи усилия постепенно ще въведем и ще заработи нашата система за таксуване\", допълни още министърът. Сред другите искания на автобусните превозвачи са  промяна на предлагания модел  за оскъпяването и поевтиняването на застраховката \"Гражданска отговорност\" (т.нар. бонус-малус система) и даването на възможност да кандидатстват по европрограми за покупка на нови по-екологични автобуси.", "date": "2019.12.13", "title": "В деня на символичната си стачка автобусните превозвачи получиха първо обещание"}
{"url": "https://www.dnevnik.bg/evropa/2019/12/13/4005507_es_se_nadiava_da_prikljuchi_pregovorite_za_budeshtite/", "text": "Председателите на Европейския съвет и на Европейската комисия Шарл Мишел и Урсула фон дер Лайен изразиха днес надежда преговорите за бъдещите отношения между ЕС и Великобритания да бъдат завършени до края на следващата година, предаде БТА. Не целим приключването на бъдещите преговори в този срок на всяка цена. Първата необходима стъпка сега е британският парламент да одобри постигнатото споразумение за оттегляне, поясни Мишел. Очакваме парламентът в Лондон да се произнесе възможно най-скоро, добави той. По неговите думи ЕС ще се стреми към продължаване на прозрачността в преговорите, като отбеляза необходимостта от запазване на единството в Общността. Надяваме се да запазим силната стратегическа връзка с Великобритания, каза Мишел и определи победата на британския премиер Борис Джонсън във вчерашните избори като \"ясна\". Фон дер Лайен добави, че ЕС ще се стреми да договори занапред безмитният режим с Лондон да се запази, като отбеляза важността страните да преговарят равнопоставено. По нейните думи се очаква британският парламент да се произнесе по споразумението за оттегляне до края на януари, като в същия срок ЕС ще подготви рамката на преговорите за бъдещите отношения. Готови сме за следващата стъпка, искаме отношенията на ЕС с Великобритания да останат възможно най-близки. Това не е краят, а началото на отлични бъдещи съседски отношения, каза председателят на ЕК. По нейните думи Великобритания и ЕС са изправени пред много общи предизвикателства, за чието решение споделят общи интереси, подходи и ценности. Фон дер Лайен изрази очакването двете страни да подходят към предстоящите преговори зряло, в дух на добросъседство и да постигнат възможно най-много договорености до края на идната година. \"Стремим се към нулеви мита, нулеви квоти и нулев дъмпинг и това е много важно за нас\", заяви още тя по време на пресконференция  след триумфа на британския премиер Борис Джонсън  на изборите във Великобритания, предаде \"Ройтерс\". Джонсън многократно обеща да осъществи Брекзит до 31 януари 2020 г. \"Изправени сме пред предизвикателството, че времето е много малко, имаме 11 месеца да договорим широко поле\", посочи Фон дер Лайен. \"И не става въпрос само за търговията, говорим също за образование, транспорт, рибарство, много, много други области трябва да бъдат договорени\", допълни тя. Пет причини за победата на консерваторите вижте  тук .", "date": "2019.12.13", "title": "Фон дер Лайен: Преговорите с Лондон са предизвикателство, времето е много кратко"}
{"url": "https://www.dnevnik.bg/bulgaria/2019/12/13/4005450_shest_grajdanski_organizacii_se_obiaviha_protiv/", "text": "Шест граждански организации, които от години наблюдават съдебната власт, се обявяват против проекта на правителството за \"независим прокурор\" и призовават премиера Бойко Борисов да поиска оставката на правосъдния министър Данаил Кирилов, който е изготвил и сегашния, и предишния законопроект, несъответстващ на препоръките на Венецианската комисия, нито на резолюцията на Комитета на министрите на Съвета на Европа. \"Призоваваме министър-председателя незабавно да поиска оставката на г-н Данаил Кирилов като автор на обсъжданите законопроекти и отговорен за провеждането на съдебна реформа. Настояваме за съдебна реформа, която да осигури независимостта на съда, както и отчетност, включително наказателната отговорност на главния прокурор, в съответствие с препоръките на Комитета на министрите на Съвета на Европа и Венецианската комисия за осигуряване на върховенство на закона.\" С този призив се обръщат до премиера и до Европейската комисия, Съвета на министрите на ЕС, посланиците на страните от ЕС в България и Мониторинговия комитет на Съвета на Европа шестте НПО с доказана експертиза в областта на съдебната власт и проблемите на реформирането й: Те заявяват, че предложените от правителството промени в Наказателно-процесуалния кодекс за \"независим прокурор\" са имитация с политически ефект, а не съобразяване с препоръките на Венецианската комисия за въвеждане на работещ механизъм за независимо и ефективно разследване на главния прокурор. Затова и искат оставката на автора на предложените промени, правосъдния министър Данаил Кирилов. Предложеният от министъра законопроект е \"не само за правно неиздържан, но и откровено несъответен на отрицателното становище на Венецианската комисия относно първоначално представения й друг законопроект\", се казва в общото становище. Както Европейският съд, така и Венецианската комисия всякога са изразявали мнение , че независимото разследване на главния прокурор трябва да се извършва от лица или органи, които не са йерархично и институционално зависими от разследваното лице, припомнят шестте организации в писмото. И предупреждават, че предложеният на извънредното заседание на Министерския съвет от 07.12.2019 г. законопроект не отговаря на тези стандарти. Припомнят и че Венецианската комисия изрази безпокойство от рисковете за независимостта на съда, произтичащи от структурата на Висшия съдебен съвет и формирането на неговите решения под силното влияние на главния прокурор. \"Изборът на г-н Иван Гешев за главен прокурор със 17-те гласа на прокурорите и членовете на ВСС, избрани от парламентарно представените партии, демонстрира ясно това влияние\", заявяват в писмото шестте граждански организации. Законопроектът за промени в НПК за въвеждане на фигурата на независим прокурор, който да може да разследва главния прокурор, бе приет в спешен порядък на 7 декември, часове след като излезе отрицателното становище на Венецианската комисия и резолюцията на Комитета на министрите на Съвета на Европа за изготвения по-рано проект на Кирилов. В проекта се предвижда независимият прокурор да се избира от прокурорската колегия на Висшия съдебен съвет, в която не само участва и главният прокурор, но и решенията на колегията се вземат според неговата воля. А напоследък и не само с пълно единодушие, но и без дебати и обсъждания на кадровите решения. (Пълният текст на писмото следва по-долу) ДО ЕВРОПЕЙСКАТА КОМИСИЯ СЪВЕТА НА МИНИСТРИТЕ НА ЕС ПОСЛАНИЦИТЕ НА СТРАНИТЕ ЧЛЕНКИ НА ЕС В РЕПУБЛИКА БЪЛГАРИЯ MOНИТОРИНГОВ КОМИТЕТ НА СЪВЕТА НА ЕВРОПА Г-Н БОЙКО БОРИСОВ МИНИСТЪР-ПРЕДСЕДАТЕЛ НА РЕПУБЛИКА БЪЛГАРИЯ Относно: ангажимента на министър-председателя на Република България да изпълни препоръките на Венецианската комисия по законопроекта, предложен в изпълнението на решението на ЕСПЧ по делото \"Колеви срещу България\" и предложения след нейното становище втори законопроект - от 07.12.2019 г., за изменение на Наказателно-процесуалния кодекс и Закона за съдебната власт Уважаеми дами и господа, Като граждански организации с дългогодишен опит в наблюдението на процесите в съдебната власт, защитата на правата на човека и върховенството на правото изразяваме пред вас своята загриженост във връзка с предприетите наскоро стъпки на българското правителство за изпълнение на препоръките на Венецианската комисия: Първоначално предложеният на вниманието на Венецианската комисия (ВК)законопроект от министъра на правосъдието Данаил Кирилов за отговорността на главния прокурор и председателите на върховните съдилища в изпълнение на решението на ЕСПЧ по делото \"Колеви срещу България\" беше подложен на редица критики както в България, така и от Комитета на министрите на Съвета на Европа, така и от Венецианската комисия, тъй като \"не само не успява да преодолее съществуващите недостатъци, свързани с независимостта и ефективността на разследването относно главния прокурор, но би могъл да затрудни започването на подобно разследване\". В навечерието на публикацията на Становището на Венецианската комисия от 9.12.2019г. Министерският съвет прие спешно нов законопроект, който намираме не само за правно неиздържан, но и за откровено несъответен на отрицателното становище на Венецианската комисия относно първоначално представения й друг законопроект. Новият законопроект не е обсъждан на национално равнище и пренебрегва както националните правила на законотворческия процес, така и резолюцията на Комитета на министрите и препоръки на Венецианската комисия. Считаме, че той е опит за подмяна на предмета на обсъждане от Венецианската комисия и напомня действията на политическа партия ГЕРБ при изменението на Конституцията на Република България в края на 2015 г., когато пред Венецианската комисия беше представен за анализ един законопроект за изменение и допълнение на основния закон, а впоследствие беше внесен и гласуван в Народното събрание съвсем друг текст - съдържателно подменен и несъобразен с ВК. Мотивите на законопроекта от 07.12.2019 г. сочат ясно, че той не цели съобразяване с препоръките на Венецианската комисия, а по-скоро ги пренебрегва и търси политически ефект пред страните членки от ЕС, доколкото в момента те обсъждат изпълнението на препоръките от последния доклад на Механизма за сътрудничество и проверка за съобразяване с тези препоръки. Припомняме, че в решението на ЕСПЧ по делото \"Колеви срещу България\" се констатира липсата на конституционна и законова процедура за независимо разследване и отстраняване на главния прокурор на Република България в случай на подозрения за извършено престъпление. На практика това го превръща в безконтролна и безотчетна институция с неограничена власт, която Венецианската комисия сравни с несменяема монархическа фигура, имунизирана срещу наказателно преследване. Както ЕСПЧ, така и Венецианската комисия всякога са изразявали мнение , че независимото разследване на главния прокурор трябва да се извършва от лица или органи, които не са йерархично и институционално зависими от разследваното лице. Предложеният на извънредното заседание на Министерски съвет от 07.12.2019 г. законопроект не отговаря на тези стандарти. Венецианската комисия нееднократно е препоръчвала на България и да намали влиянието на главния прокурор над прокурорската колегия на Висшия съдебен съвет (ВСС), както и на влиянието на членовете на ВСС с професионален произход от прокуратурата чрез блокиращ глас при разследванията и подаване на предложение до президента за освобождаване от длъжност на главния прокурор. По повод представения й законопроект, тя изрази безпокойство от рисковете за независимостта на съда, произтичащи от структурата на Висшия съдебен съвет и формирането на неговите решения под силното влияние на главния прокурор. По-рано тази година изборът на г-н Иван Гешев за главен прокурор със 17-те гласа на прокурорите и членовете на ВСС, избрани от парламентарно представените партии, демонстрира ясно това влияние. Независимо от критиките, представеният на вниманието на ВК първоначален законопроект предоставяше компетентност на същото мнозинство в Пленума на ВСС да взима решения за наказателното преследване и отстраняването от длъжност на председателите на ВКС и ВАС. Новият законопроект не засяга този механизъм и това означава, че председателите на върховните съдилища ще се избират с мнозинството на прокурори, зависими от главния прокурор, а не от мнозинство от съдии, избрани от самите съдии – както препоръчва Венецианската комисия. Така без друго критикуваните широки правомощия на недосегаемия главен прокурор ще включат и избора на председателите на върховните съдилища. Дългогодишното неизпълнение на препоръките на Венецианската комисия относно статута на самата прокуратура и структурата на Висшия съдебен съвет, както и предложенията за конкретни мерки за тяхната промяна са подробно представени и в Становище на ВК от октомври 2017 г. Независимо от припомнянето им в новото Становище от декември 2019г., министър-председателят отказа публично да участва в дебат за промените, необходими за осигуряването на независимост на съда и отчетност на прокуратурата. Предвид видимите опити за осуетяване на законово разрешение на тези проблеми, не сме убедени, че препоръките от последните доклади на ЕК по механизма за сътрудничество и проверка, становището на ВК от 09.12.2019 г. и резолюцията на Комитета на министрите са намерили своето решение. Призоваваме министър-председателя незабавно да поиска оставката на г-н Данаил Кирилов като автор на обсъжданите законопроекти и отговорен за провеждането на съдебна реформа. Настояваме за съдебна реформа, която да осигури независимостта на съда, както и отчетност, вкл. наказателната отговорност на главния прокурор в съответствие с препоръките на Комитета на министрите на Съвета на Европа и Венецианската комисия за осигуряване на върховенство на закона. Бойко Станкушев \"Антикорупционен фонд\" Диляна Маркова - \"Български адвокати за правата на човека\" Биляна Гяурова-Вегертседер \"Български институт за правни инициативи\" Красимир Кънев \"Български хелзинкски комитет\" Светла Костадинова Фондация \"Институт за пазарна икономика\" Д-р Гергана Жулева \"Програма достъп до информация\" 12.12.2019 г. София", "date": "2019.12.13", "title": "Граждански организации са против проекта за независим прокурор, искат оставката на Кирилов"}
{"url": "https://www.dnevnik.bg/sport/2019/12/13/4005474_domuschiev_prezidentut_na_bfs_triabva_da_moje_da/", "text": "Президентът на БФС трябва да е човек, който може да налага мнение и да не е фалирал. Това заяви собственикът на \"Лудогорец\" Кирил Домусчиев след заседанието на изпълнителния комитет, на което стана член на комисия, отговорна за  въвеждането на видеотехнологиите в България . \"Трябва да е човек с характер, който да може да налага мнение. Трябва да е човек, който не е фалирал и знае как се ръководи една организация или бизнес. Трябва да е авторитет и да обича футбола. Това са основни мои изисквания към човека, когото бих подкрепил\", каза Домусчиев и посочи, че не смята да се кандидатира за поста. Той добави, че би приел да е в следващия изпълком на БФС след  конгреса на 7 юни , ако има общи възгледи с избрания президент. \"Искам да видя има ли нужда от мен, кой ще е човекът и дали мога да работя с него\". Според него  спечелването на дуела с \"Ференцварош\"  и класирането на \"Лудогорец\" за 1/16-финалите в Лига Европа е много голямо постижение, защото в Унгария правителството подкрепя футбола и строи стадиони. \"Тук не е въпросът да сравняваш бюджетите на клубовете, а какво имат те и къде сме ние. Неминуемо унгарският футбол ще продължи да се развива и ще стават отборите им все по-силни.\" Домусчиев смята, че нивото в България се подобрява. \"Радвам се, че има повече отбори, които играят като равен с равен с \"Лудогорец\". Виждате, че \"Лудогорец\" не се представя лошо на европейската сцена. Това, че \"Локомотив\" (Пловдив), ЦСКА, \"Левски\" и \"Черно море\" играят като равен с равен, показва, че нивото се вдига.\"", "date": "2019.12.13", "title": "Домусчиев: Президентът на БФС трябва да може да налага мнение и да не е фалирал"}
{"url": "https://www.dnevnik.bg/bulgaria/2019/12/13/4005516_bulgariia_e_tranzitna_za_ekstremisti_no_bulgarski/", "text": "Министерството на вътрешните работи не е идентифицирало радикализирани българи, които да са участвали във военни конфликти или да са подпомагали екстремистки организации, но през страната ни са преминавали транзитно такива хора. Това обясни министърът на вътрешните работи Младен Маринов, който участва на Годишен форум за устойчивост на Западните Балкани по темата за борбата с насилствения екстремизъм, като уточни, че информацията за преминалите през страната ни бойци е класифицирана. \"Следим с тревога всички процеси и военни конфликти в Близкия изток, мигрантската вълна и движението на пътуващи бойци. В момента идентифицираме България като държава с нисък риск от екстремизъм. Няма идентифицирани българи бойци\", посочи министърът. Маринов подчерта, че към темата за чуждестранните бойци трябва да се подхожда с особено внимание. Той посочи, че въпреки ниското ниво на заплаха за България не трябва да се подценяват рисковете, тъй като страната ни е външна граница на ЕС и е на първа линия на миграционния натиск. \"Има възможност за проверка, идентификация, наблюдение и задържане на лица, ако те бъдат поставени в системите на Европол и Интерпол и бъдат издадени заповеди за задържане или разследване\", каза Маринов. Според министъра за справяне с проблема с радикализацията е необходимо най-вече да има превенция, работа с учители и религиозни лидери, тъй като най-често жертва на радикализация стават млади хора, без устойчиви морални ценности. За справяне с проблема е необходимо проследяване както на парични потоци, така и мерки в киберпространството и добро сътрудничество в региона за управление на миграционния натиск и превенция на тероризма. \"Все по-сериозно става влиянието на киберпространството и без да има възможност за контрол. Основен е и въпросът как да позволим свобода на медиите и свободния достъп до интернет и в същото време да ограничим възможностите за влияние над млади хора\", каза Маринов. Заместник вътрешният министър на Албания Ромина Куко разказа, че преди години много албанци са заминали в горещи точки като бойци, а сега службите за сигурност работят, за да ги върнат в родината и при семействата им. Вътрешният министър на Косово Екрем Мустафа също призна, че борбата с тероризма и екстремизма са предизвикателство. Много бойци са заминали и от Косово, но по думите на Мустафа голяма част от тях успешно да върнати от Ирак и Афганистан. В момента продължава работата с тях, за да могат да се реинтегрират в обществото. Министърът на вътрешните работи на Северна Македония Оливер Спасовски подчерта, че от 2017 г. няма негови сънародници, които да са заминали като чуждестранни бойци. Младен Маринов припомни, че през 2011 г. към Европейската комисия е създадена мрежа за осведоменост на въпросите по радикализацията. \"5000 практици и експерти работят там в момента. Обменяме успешни практики за превенция и противодействие. ЕК отчете важността на сътрудничеството с държавите от Западните Балкани, което е стратегически приоритет на мрежата\", допълни той. Херо Мустафа: Корупцията дава възможност за радикализация \"Днешното събитие е доказателство за сътрудничеството в борбата с тежките проблеми като екстремизма, насилието и екстремизацията. Сътрудничеството между народите е важно, но също е толкова важно да се работи с местната власт и неправителствените организации\", заяви посланикът на САЩ в България Херо Мустафа. Тя подчерта, че корупцията не е изолиран проблем, а част от множеството проблеми, пред които е изправен регионът. По думите й корупционните практики ограничават икономическия растеж и пречат на правителствата да се развиват. Освен това според Херо Мустафа корупцията дава възможност за радикализация и екстремизъм. \"Вашите решения трябва да са свързани с опит тя да се премахне\", подчерта посланикът на САЩ в България. Мустафа определи като историческа провелата се във Вашингтон среща между американския президент Доналд Тръмп и българския премиер Бойко Борисов, като посочи, че тя е дала нов тласък на двустранните отношения. Срещата по думите й е дала началото на едно стратегическо партньорство и много важна част от него сферата на сигурността.", "date": "2019.12.13", "title": "България е транзитна за екстремисти, но български бойци не са идентифицирани"}
{"url": "https://www.dnevnik.bg/sport/2019/12/13/4005559_vencislav_stefanov_i_nevoliata_da_rabotish_za/", "text": "Може ли да работиш за въвеждането на нещо, което не одобряваш? Този въпрос излиза на преден план след  решението на БФС да започне да действа усилено по въвеждането на технологията за видеоповторенията (VAR) в първенството . Футболният съюз обяви, че в сформираната комисия, която ще е отговорна по темата, попадат собственикът на \"Лудогорец\" Кирил Домусчиев, вицепрезидентът на БФС Атанас Фурнаджиев и президентът на \"Славия\" Венцислав Стефанов. Само преди ден Стефанов се обяви срещу VAR. \"Аз съм господин никой. Има един човек, който се казва Мишел Платини, който освен голям футболист беше уникален ръководител. В едно от последните си интервюта той каза, че най-голямата простотия и съсипия на футбола е системата VAR. Ако той е прост, значи и аз съм прост. Нека да оставим футболът да си бъде наистина футбол\", каза Стефанов на пресконференция. Пред \"Дневник\" той обясни: \"По принцип съм срещу системата, защото обезличава съдийството\". \"Казаха, че това става задължително за лицензиране на отборите и стадионите им за евротурнирите. Когато те стиснат, няма мърдане. Като се завъртят големите колелета, нали знаете как се въртят малките\", посочи Стефанов. Домусчиев поиска държавата да финансира въвеждането на VAR. \"Търсим вариант тези средства да не бъдат платени от клубовете. Нали държавата постоянно изявява желание за подкрепа за развитието на българския футбол. Ще говорим със спортния министър да се подкрепи финансово това нещо. Както подкрепиха някои клубове за осветлението, така да подкрепят и изграждането на тази система\", заяви собственикът на \"Лудогорец\".", "date": "2019.12.13", "title": "Венцислав Стефанов и неволята да работиш за \"най-голямата простотия\" във футбола"}
{"url": "https://www.dnevnik.bg/razvlechenie/2019/12/13/4005589_roburt_dauni_djuniur_sus_specialno_obrushtenie_kum/", "text": "През януари ще станем свидетели на ново превъплъщение на един от най-известните холивудски актьори. Звездата на \"Марвел\" Робърт Дауни Джуниър ще влезе в образа на Доктор Дулитъл. В България филмът ще излезе по кината на 17 януари, а тази седмица от \"Форум Филм\" разпространиха специалното видеообръщение на Робърт Дауни Джуниър към българските зрители.", "date": "2019.12.13", "title": ""}
{"url": "https://www.dnevnik.bg/biznes/2019/12/13/4005556_investbank_otnovo_se_kani_da_izleze_na_borsata/", "text": "Инвестбанк планира да качи свои акции за търговия на борсата. Това се разбира от документи в Търговския регистър, свързани с осигуряването на капитал, който да компенсира открития недостиг, установен при проверката на Европейската централна банка през лятото, съобщава \"Капитал\" в последния си брой. От документите се вижда, че банката се кани да конвертира 20 млн. евро подчинен срочен дълг в капитал, което би покрило около 40% от капиталовия недостиг. Останалата част пък се планира да бъде осигурена с излизане на борсата.  Изданието припомня, че банката вече е имала планове да стане публична през 2007-2008, като тогава дори е стигнала до одобрен проспект за първоначално публично предлагане с цел да набере между 59 и 72 млн. лв. Инвестбанк обаче се забави и с настъпването на световната криза борсовите индекси се сринаха, а капиталовият пазар буквално замръзна. ", "date": "2019.12.13", "title": "Инвестбанк отново се кани да излезе на борсата"}
{"url": "https://www.dnevnik.bg/bulgaria/2019/12/13/4005213_kratki_novini_nivoto_na_voda_na_sedmiia_po_golemina/", "text": "                         . Цацаров поиска да пазят място за него като редови прокурор Сотир Цацаров е поискал да бъде възстановен на длъжността прокурор във Върховната касационна прокуратура. Молбата му ще бъде разгледана във вторник на заседание на прокурорската колегия на Висшия съдебен съвет, ако дотогава президентът Румен Радев издаде указа за освобождаването му като главен прокурор. В противен случай обсъждането и решението ще бъдат отложени за следващо заседание. Така, ако колегията реши, Цацаров ще може да се върне като редови прокурор във Върховната касационна прокуратура след като изтече мандатът му начело на антикорупционната комисия. Нивото на вода на седмия по големина язовир в България е критично ниско Критично ниско е нивото на седмия по големина язовир в България - \"Цонево\", съобщава \"Нова телевизия\". Максималният обем на водоема е 329 млн. кубични метра. Язовирът се експлоатира от \"Напоителни системи\" ЕАД. Водите му се използват за напояване, промишлено водоснабдяване и производство на електрическа енергия, но не и за питейно-битови цели.", "date": "2019.12.13", "title": "Кратки новини: Цацаров поиска да му пазят място като редови прокурор"}
{"url": "https://www.dnevnik.bg/ot_vas/novini_ot_vas/2019/12/13/4005489_retro_-_parite/", "text": "Парите са велико откритие на човечеството. Някои го сравняват с появяването на членоразделната реч, други - с откриването на писмеността. Изследователският гений на Карл Маркс прозря в парите особен, универсален вид стока.", "date": "2019.12.13", "title": "Ретропарите"}
{"url": "https://www.dnevnik.bg/zelen/2019/12/13/4005606_ministur_avramova_klimatichnite_promeni_sa_osnovnata/", "text": "Основната причина за водната криза в Перник са климатичните промени. Те са и причината за режим в още 6 населени места, в които живеят 130 000 души, каза днес пред Би Ти Ви министърът на регионалното развитие Петя Аврамова. Тя допълни, че специално за Перник проблем се е оказала липсата на септемврийски дъждове и язовир студена не се е напълни достатъчно. \"Той е годишен изравнител. Тоест в рамките на година се пълни и изпразва\", поясни Аврамова. Като единствена човешка грешка тя счита забавянето на въвеждането на водния режим. \"Това вече води до притеснения, дали ще стигне количеството вода до април\", допълни министърът. Тя допълни, че всеки ден се следи притока и отока от \"Студена\". \"В дните с валеж притокът стигна 900 л. в секунда, сега е 40-50 л/сек, а към града се дават 300 литра\", посочи министърът. Попитана, защо не е отишла в Перник, за да се срещне с протестиращите жители на града Петя Аврамова заяви: \"Можех да отида и да застана до протестиращите, но използването на протестите за личен пиар няма да свърши работа на перничани\". Тя допълни, че вместо това е провела срещи с експерти, които са предложили алтернативни варианти за водоснабдяване на Перник. \"Дали сме всички предложения на \"Басейнова дирекция\" в МОСВ, там са експертите, които ще кажат дали има смисъл в тях\", допълни Аврамова. Петя Аврамова отказа да коментира  постановление на пернишката прокуратура , според което вина за безводието има бездействието на министрите на регионалното развитие и екологията. До момента заради водната криза бяха освободени ръководителят на  ВиК Перник Иван Витанов  и областният управител  Ирена Соколова . Още от ноември  прокуратурата   започна проверки за експлоатацията на язовир \"Студена\" и за действията на администрацията в Перник и местното ВиК дружество заради водната криза. Към нея отношение могат да имат също длъжностни лица от Министерството на околната среда и водите, което всеки месец посочва колко вода може да се черпи от язовира, както и от Министерството на регионалното развитие и благоустройството - принципал на \"ВиК - Перник\".", "date": "2019.12.13", "title": "Министър Аврамова: Климатичните промени са основната причина за водната криза"}
{"url": "https://www.dnevnik.bg/bulgaria/2019/12/13/4005608_sacheva_opita_da_razsee_trevogite_na_mitropolitite/", "text": "Новоизбраният министър на труда и социалната политика Деница Сачева посети днес сградата на Светия синод на Българската православна църква (БПЦ) и разговаря с част от митрополитите по новия Закон за социалните услуги, срещу който синодът има възражения. Вече е взето  политическо решение  прилагането на закона, който трябваше да влезе в сила на 1 януари, да бъде отложено след като различни граждански инициативи и БПЦ се противопоставят на някои от текстовете, съзирайки опасност български деца да бъдат лесно отнемани от семействата им и изпращани за отглеждане в чужбина. Министър Сачева запозна висшите духовници с основните принципи, залегнали в нормативния акт, като ги увери, че той няма за цел да регламентира незаконни и необосновани намеси в семействата, провеждане на антисемейни политики или отнемане на деца от техните родители. По думите й е необходимо да се изготви регламент и карта на пазара на социалните услуги, за да бъде повишено качеството им. Има нужда и от повишаване на квалификацията и допълнително мотивиране на социалните работници, добави тя, цитирана от пресцентъра на министерството. Тя обърна вниманието на митрополитите на различните социални услуги, които държавата осигурява на социално слабите деца, възрастни хора, хора с увреждания и други категории нуждаещи се. Тя добави, че в момента държавата финансира с около 250 млн. лв. 1356 учреждения, като поясни, че министерството не финансира неправителствени организации, добавя в прессъобщение Светият синод. Според текста му Ловчанският митрополит Гавриил е изразил своето и на своите събратя мнение, че подкрепят предвижданото отлагане на закона с шест месеца, за да могат да бъдат чути и приложени забележките на всички заинтересовани страни. Той изрази своите надежди в закона да бъдат приети и някои предложения на Св. Синод, като допълни, че основното желание на архиереите от Светия синод е така да бъде създаден законът, че той да бъде максимално полезен и добър за българските деца и българското семейство. Според юристите на Светия синод законът се нуждае от сериозно обсъждане, а не толкова от политизиране. Те са посочили примери за сериозни проблеми и възможност за злоупотреба и формулировки, които според тях допускат конфликт на интереси. Юристите са изразили желанието си в закона да бъдат включени добри практики от доста европейски страни, които на преден план изтъкват семейството като основна единица на обществото. По време на срещата е постигнато взаимно съгласие за създаване на съвместни работни групи за обсъждане на закона, ако той бъде отложен, след началото на 2020 г., като и двете страни са се обединили около това, че желанието е да се подпомогнат децата в нужда, но и да бъде защитено българското семейство. В сращата с министъра от страна на Синода са участвали Ловчанският митрополит Гавриил, Варненският и Великопреславски митрополит Йоан, Неврокопският митрополит Серафим, Врачанският митрополит Григорий, Видинският митрополит Даниил, Мелнишкият епископ Герасим.", "date": "2019.12.13", "title": "Сачева опита да разсее тревогите на митрополитите за закона за социалните услуги"}
{"url": "https://www.dnevnik.bg/zelen/2019/12/13/4005615_reka_vucha_poteche_s_mazni_tumni_petna_prez_krichim/", "text": "Река Въча в района на Кричим тече замърсена с вещества с неясен произход, видимо наподобяващи мазни водонеразтворими продукти с тъмен цвят . Кметът на града Атанас Калчев внесе сигнал за замърсяването в Окръжната прокуратура в Пловдив днес, съобщи пресслужбата на общината. Констатираното водно замърсяване води до увреждане на компонент води, водната екосистема, до унищожаване на ларвите и хайвера на рибите, обедняване на биологичното разнообразие или до затруднено възстановяване на природните екосистеми, с което се поставя в екологичен риск водното тяло и влияе негативно върху състава на водните популации/местообитания и в случай, че не се вземат адекватни мерки ще създаде предпоставка за измерима отрицателна промяна в състоянието на природен ресурс в полза на обществото, е позицията на кмета. Т ой напомня, че река Въча е част от Националната екологична мрежа Натура 2000 и попада в Защитена зона \"Родопи –Западни\" , тя е в списъка на защитени зони за опазване на дивите птици и в списъка на защитени зони за опазване на природните местообитания и на дивата флора и фауна. Изхвърлените в природата замърсители могат да променят формата и състава си, да се натрупват в природата, да навлизат в хранителната верига и да оказват въздействие върху човешкото здраве, пише кметът до прокуратурата.", "date": "2019.12.13", "title": "Река Въча потече с мазни тъмни петна през Кричим"}
{"url": "https://www.dnevnik.bg/sport/2019/12/13/4005349_utvurjdavaneto_na_ludogorec_v_elita_na_liga_evropa/", "text": "За четвърти път в последните седем години  \"Лудогорец\" излезе от групата си в Лига Европа  и ще играе на европейската сцена през пролетта. С това постижение българският шампион се утвърди в елита в надпреварата. Успехът беше подпечатан след равенство с \"Ференцварош\". Мачът в Разград сложи точка на серия паметни двубои на \"Лудогорец\" в групите. В представянето си дотук шампионите преминаха през различни емоции, но заслужено постигнаха крайната си цел. От първото излизане на \"Лудогорец\" от групите до момента изминаха седем сезона. За това време общо 110 отбора са играли в 1/16-финалите, като едва седем от тях са играли повече пъти в тази фаза от българския първенец. Това са \"Севиля\", \"Виляреал\", \"Наполи\", \"Спортинг\" (Лисабон), \"Залцбург\", \"Олимпиакос\" и \"Шахтьор\" (Донецк) с по пет участия. Освен \"Лудогорец\" още осем отбора са стигали четири пъти до фазата на преките елиминации за последните седем години (с настоящия сезон включително) - \"Аякс\", \"Тотнъм\", \"Фиорентина\", \"Лацио\", \"Атлетик\" (Билбао), \"Селтик\", \"Динамо\" (Киев) и \"Зенит\" . В някои случаи те са го правили след преодоляване на групите в турнира, а в други - след отпадане от Шампионската лига. Какво постигна \"Лудогорец\" в числа този сезон  - за четвърти път отборът ще играе през пролетта в Европа  - срещу ЦСКА (Москва) записа най-голямата си победа в групова фаза  - срещу \"Еспаньол\" изравни най-тежката си загуба в Европа (другата беше срещу \"Арсенал\")  млн. евро заслужи клубът с участието си дотук в Европа - този сезон \"Лудогорец\" има пет победи в мачовете си от евротурнирите, като най-малката е с 3:0 при гостуването на \"Ференцварош\", а общата голова разлика от тях е 21:1  - толкова е общият брой голове, които \"Лудогорец\" има в 88 мача в Европа", "date": "2019.12.13", "title": "Утвърждаването на \"Лудогорец\" в елита на Лига Европа (числа и факти)"}
{"url": "https://www.dnevnik.bg/sport/2019/12/13/4005579_djoshua_iska_da_stane_absoljuten_svetoven_shampion_v/", "text": "Носителят на четири от титлите в тежката категория в бокса Антъни Джошуа е отправил поглед към званието абсолютен световен шампион още догодина. Британецът заяви, че иска да обедини поясите, като се изправи срещу Тайсън Фюри или Дионтей Уайлдър. Двамата ще се бият през февруари в реванш за титлата на Световния боксов съвет (WBC).  В първия мач Уайлдър защити пояса си след спорно равенство . \"Усещам, че пътят ми е като \"Властелинът на пръстените\". Да вземем последния пръстен и да сътворим история. Това трябва да се случи през 2020 г. Ако тези момчета искат да сътворят история, трябва да се бият с мен, особено Уайлдър, който държи последния пояс\", каза Джошуа, цитиран от Би Би Си. Преди седмица Джошуа си върна титлите, след като надделя в реванша срещу Анди Руис. Този път американецът от мексикански произход, който през юни постигна сензационна победа срещу британеца, не можа да се противопостави и загуби след съдийско решение. Джошуа изрази увереност, като допълни, че е готов в следващия си мач да защити някоя от титлите на Международната боксова федерация (IBF) и Световната боксова организация (WBO). Претенденти за двата пояса са съответно Кубрат Пулев и Александър Усик, като  среща между двете федерации ще определи срещу кого ще се бие 30-годишният британец .", "date": "2019.12.13", "title": "Джошуа иска да стане абсолютен световен шампион в бокса през 2020 г."}
{"url": "https://www.dnevnik.bg/sviat/2019/12/13/4005627_obvineniiata_sreshtu_trump_poluchiha_odobrenie_v/", "text": "Юридическата комисия на контролираната от демократите Камара на представителите на САЩ одобри днес обвиненията срещу президента републиканец Доналд Тръмп в злоупотреба с власт и възпрепятстване на разследването на Конгреса. Това прави практически сигурно, че той ще стане третият в историята американски президент, предложен за отстраняване от длъжност, предаде Ройтерс. При гласуването в комисията, което мина според партийната принадлежност на нейните членове, бе одобрен първият член на обвинението за импийчмънт. С него Тръмп се обвинява в злоупотреба с власт на високия си пост, за да окаже натиск върху Украйна да разследва евентуалния му съперник в президентските избори през 2020 г., демократа Джо Байдън. Комисията подкрепи и второто обвинение за импийчмънт - възпрепятстване на конгресното разследване на скандала. Очаква се другата седмица пълният състав на Камарата, където демократите имат мнозинство, да одобри двете обвинения, с което ще приключи процесът за импийчмънт и до няколко седмици Тръмп да бъде изпратен на съд в Сената. В горната камара на Конгреса обаче мнозинство имат републиканците и е малко вероятно Сенатът да намери президента за виновен, с което той да бъде отстранен от длъжност./БТА", "date": "2019.12.13", "title": "Обвиненията срещу Тръмп получиха одобрение в юридическата комисия"}
{"url": "https://www.dnevnik.bg/bulgaria/2019/12/13/4005635_zaradi_finansovite_problemi_rektorut_na_hudojestvenata/", "text": "Проф. Николай Драчев е подал оставка като ректор на Националната художествена академия по време на днешното заседание на Академичния съвет, съобщи БНР като се позова на пресцентъра на висшето училище. Вчера работещи и учещи във висшето училище протестираха заради това, че преподавателите два месеца не са получавали заплатите си. Те  настояха  да се осветли  разходването на средствата на академията.  От пресцентъра на Академията съобщиха, че е сформирана комисия от членове на академичния съвет, която ще проведе разговори с министъра на образованието и науката Красимир Вълчев за решаване на проблемите в Академията.", "date": "2019.12.13", "title": "Заради финансовите проблеми ректорът на художествената академия подаде оставка"}
{"url": "https://www.dnevnik.bg/sport/2019/12/13/4005631_nai-dobriiat_cheshki_trenyor_e_na_put_da_zastane/", "text": "Най-успешният чешки треньор за последното десетилетие Павел Върба ще поеме българския шампион \"Лудогорец\", съобщава isport.cz. Според информацията 56-годишният специалист ще застане начело на тима следващата седмица. Очаква се Върба да разтрогне договора си със сегашния си клуб \"Виктория\" (Пилзен) в неделя след мача срещу \"Теплице\". Върба е избиран за най-добър треньор в Чехия в осем от последните девет години. Той кара втори период във \"Виктория\", като е водил още \"Анжи\" (Махачкала), \"Жилина\", \"Плучов\", \"Острава\" и националния отбор на Чехия. Новината идва ден, след като \"Лудогорец\" си осигури участие в елиминациите в Лига Европа.  Тимът завърши наравно при домакинството си на \"Ференцварош\" , като тимът зае второто място в групата. В края на август българският шампион уволни Стойчо Стоев след втория му период начело на отбора, като временно мястото му заема Станислав Генчев. Досега \"Лудогорец\" нямаше успех с чуждестранни треньори, като Бруно Рибейро и Пауло Аутуори се разделиха с отбора бързо след пристигането си. ", "date": "2019.12.13", "title": "Най-добрият чешки треньор е на път да застане начело на \"Лудогорец\""}
{"url": "https://www.dnevnik.bg/biznes/lichni_finansi/2019/12/13/4005642_bulgariia_e_edinstvenata_s_nad_40_po-nisko_potreblenie/", "text": "България не само че е с най-ниско фактическо индивидуално потребление сред страните от ЕС, но е и единствената, чиито граждани потребяват с над 40% по-малко от средния европеец. Това сочат данните на \"Евростат\", разпространени днес. Фактическото индивидуално потребление (ФИП) измерва материалното благосъстояние на домакинствата. През 2018 г. индексите на физическия му обем на човек от населението, изразено в стандарти на покупателната способност, варират от 56% за България до 134% за Люксембург спрямо средното равнище в EС-28, разяснява Националният статистически институт.      Малко по-добре от България се представят Латвия, Хърватия и Унгария, чието потребление е между 30 и 40% по-ниско от средното в ЕС. Словения, Гърция, Полша, Естония, Словакия и Румъния са постигнали ниво на потреблението с между 20 и 30% по-ниско от средното за ЕС. Литва, Португалия, Чехия и Малта изостават с между 10 и 20%, а с под 10 на сто - Италия, Ирландия, Кипър и Испания. Най-високо е благосъстоянието на живеещите в Люксембург - там се поддържа с 34% по-високо потребление от средноевропейското. Втора е Германия - 20% над средното. Австрия, Дания, Белгия, Нидерландия, Великобритания Финландия, Швеция и Франция отчитат нива между 7 и 17% над средното равнище за ЕС-28. През последните три години фактическото индивидуално потребление на човек от населението в сравнение със средното за ЕС-28 остава относително стабилно за повечето от държавите членки, допълва НСИ. Повишение е регистрирано в Румъния (71% от средното за ЕС-28 през 2018 г. в сравнение с 65% през 2016 г.), Словакия (73 към 68%) и Литва (89 към 85%). Най-голямо намаление е регистрирано в Швеция (108% през 2018 г. към 112% през 2016 г.), следвана от Франция (107% към 110%). Данните за България сочат слабо подобрение - от 54% на 56% между 2016 и 2018 г. Сред страните от Балканите България стои наравно с Черна гора по този показател. Турция изпреварва с 67% от средното за ЕС, а останалите нечленки са с по-ниски от България нива: Сърбия - 48%, Македония - 41%, Босна и Херцеговина - 41%, Албания - 39%.", "date": "2019.12.13", "title": "България е единствената с над 40% по-ниско потребление от средното в ЕС"}
{"url": "https://www.dnevnik.bg/bulgaria/2019/12/13/4005648_dete_zagina_blusnato_ot_kola_v_sofiia/", "text": "Лека кола е блъснала две около 14-годишни момичета на бул. Никола Вапцаров\" в София, едното от тях е починало на път за болницата, съобщи МВР. Инцидентът е станал около 19.40 часа в района след кръстовището с ул. \"Атанас Дуков\". По първоначална информация двете деца са пресичали участък от булеварда, означен със светофарна уредба. Пострадалите момичета незабавно са откарани за оказване на медицинска помощ, но на път към болницата едното дете е починало. Временно е спряно движението по бул. \"Никола Вапцаров\" в района след кръстовището посока към Телевизионната кула Вчера по същото време кола на Националната служба за охрана  блъсна 14-годишен ученик  на бул. \"Драган Цанков\". Детето е с множество травми в болница.", "date": "2019.12.13", "title": "Дете загина, блъснато от кола в София"}
{"url": "https://www.dnevnik.bg/sport/2019/12/13/4005641_wada_prizova_rusiia_da_prieme_nakazanieto_si_v_sporta/", "text": "Ръководителят на изпълнителния комитет на Световната антидопингова агенция (WADA) Джонатан Тейлър призова Русия да приеме без усложнения наказанието си в спорта. В понеделник  страната получи забрана да участва в големи международни състезания за четири години  заради манипулиране на данните от московската лаборатория. Според Тейлър Русия не трябва да се опитва да отложи решението чрез продължителни съдебни действия, защото рискува да пропусне бъдещи големи форуми. Русия вероятно ще обжалва забраната пред Спортния арбитражен съд в Лозана. Давността на забраната обаче ще започне веднага след решението на съда. Така ако тя не влезе в сила преди игрите в Токио и Русия изпрати свои спортисти на форума, наказанието ще започне да тече по-късно, като ще включи следващите летни игри в Париж през 2024 г. \"Това е съдебно дело и няма гаранции. Стандартно се изисква ускорено, но и справедливо изслушване. Надявам се и очаквам това да стане до март или април, но не мога да гарантирам. Има риск руснаците да опитат да забавят процеса във времето\", каза Тейлър. Според забраната Русия няма да може да използва знамето, химна и да се изписва името ѝ на олимпийски игри и други спортни събития. Спортистите, които докажат, че са чисти, могат да участват под неутрален флаг.", "date": "2019.12.13", "title": "WADA призова Русия да приеме без усложнения наказанието си в спорта"}
{"url": "https://www.dnevnik.bg/evropa/2019/12/14/4005357_mladi_krasivi_kompetentni_zashto_vuv_finlandiia_jenite/", "text": "                         \"Ние сме щастливи и облекчени, време бе да имаме отново жена начело на държавата\", казва Тери Хейнила, ръководител на Националния съвет на финландските жени. Още от 1906 година финландките имат същите избирателни права, както и мъжете. Но досега са имали само две жени министър-председатели и то за кратко време. Бившият премиер Анти Рине подаде оставка  миналата седмица, след като в управляващата коалиция са изпокараха. Засега той остава председател на Социалдемократическата партия - до юни следващата година, когато постът вероятно ще бъде поет от  Санна Марин . Под нейно ръководство Финландия ще продължи да бъде управлявана от петпартийна коалиция. Наред със социалдемократите тя включва още Партията на центъра, Зелените, Лявата партия и Шведската народна партия. Интересното в случая е, че всички коалиционни партньори имат жени председатели, като три от тях са под 40 години. Млади и амбициозни жени по върховете Да вземем например 32-годишната Катри Кулмуни. Тя става депутат, когато е на 28 години, а от септември е и председател на Партията на центъра. Досегашният министър на икономиката ще поеме в новото правителство поста на външния министър. Също на 32 години е партийният ръководител на Лявата партия и министър на образованието Ли Андерсон. А председателят на Зелените и министър на вътрешните работи Мария Охисало е само с две години по-възрастна от тях. Жените съставляват общо 47 процента от финландските депутати. Така страната далеч надминава средните показатели за Европа - 29 на сто. Една от причините за това е високата женска квота във финландската политика: жените в страната имат правото да избират и да бъдат избирани от над сто години. Миина Силанпее, бивша работничка във фабрика и чистачка, е първата жена, станала министър - през 1926 година. За сравнение: в Германия първата жена начело на министерство - Елизабет Шварцхаупт - е назначена цели 30 години по-късно. Наред с рано въведеното избирателно право на жените Тери Хейнила посочва и още една причина за това защо точно сега толкова много млади дами са в управлението: \"Когато тези жени са били още деца, Финландия вече имаше първата си жена - президент на страната - през 2000 година на поста беше избрана Таря Халонен. И младите момичета разбраха, че и жените могат да постигат успехи в политиката.\" Много финландци се гордеят с младите си жени ръководители. Но има и друго: \"Още ликуваме - вижте ни колко сме напредничави\", казва по този повод финландският политолог Сини Копринен. \"Но аз мисля, че точно поради тази причина партийните лидери жени са подложени на силен натиск да преследват успеха\", допълва тя. Насрещен вятър отдясно Правителството обаче се натъква на насрещен вятър от дяснопопулистката партия \"Истински финландци\". На парламентарните избори през април десните популисти за първи път станаха втора политическа сила със 17.5 процента. \"След техния успех зачести враждебната реторика спрямо малцинствата и жените\", казва Копринен. Според политолога в последните години в страната се засилва омразата срещу жените. \"Трябва да гледаме напред и да се борим за доверието на финландците\", каза Санна Марин след  избирането си в Хелзинки . Тя е определила като свои приоритети защитата на околната среда, социалната справедливост и равноправието. За нея полът или нейната възраст нямат никакво значение. \"Никога не съм се замисляла за моята възраст и моя пол - мисля за причините, които са ме накарали да вляза в политиката\", посочва Марин.", "date": "2019.12.13", "title": "Защо във Финландия жените са толкова успешни в политиката"}
