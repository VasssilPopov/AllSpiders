{"url": "http://www.dnevnik.bg/sport/2017/08/11/3023128_arsenal_otkri_sezona_vuv_visshata_liga_sus_zrelishten/", "text": "\"Арсенал\" победи \"Лестър\" с 4:3 в зрелищен първи мач от новия сезон в английската Висша лига. Лондончани губеха с 2:3 до 83-ата минута, но с два гола на резерви направиха обрат и записаха 11-и пореден домакински успех срещу \"лисиците\". Тимът на Арсен Венгер поведе с най-бързия отриващ гол от създаването на Висшата лига, но след това два пъти се оказа догонващ в резултата. Появилите се от резервната скамейка Аарън Рамзи и Оливие Жиру обаче донесоха трите точки на \"артилеристите\". \"Арсенал\" започва сезона с победа за пръв път от 2014 г. През миналия сезона лондончани загубиха на старта от \"Ливърпул\" с 3:4 у дома, а година по-рано, отново на \"Емиратс\", отстъпиха с 1:2 срещу \"Уест хем\".  Рекордната покупка на \"Арсенал\" Александър Лаказет постави начало на головото шоу само 95 секунди след първия съдийски сигнал. Французинът получи перфектно центриране от Мохамед Елнени и отлично насочи топката с глава в близкия ъгъл. Преднината на \"Арсенал\" обаче издържа по-малко от три минути. \"Лестър\" реагира мигновено на гола и притисна домакините, които бързо се пропукаха. Марк Олбрайтън центрира след късо изпълнение на корнер, а Петер Чех се размина с топката. Хари Магуайър успя да я достигне и от аутлинията да я върне във вратарското поле, където Шинджи Оказаки се оказа най-съобразителен и отблизо я прати в мрежата с глава. В 27-ата минута Каспер Шмайхел предотврати втори гол за \"Арсенал\" след удар на Сеад Колашинац, а само две минути по-късно \"Лестър\" поведе. Гранит Джака допусна груба грешка при изнасянето на топката, от която се възползва Обрайтън. Той напредна по лявото крило и със страхотно центриране намери Джейми Варди, който с мощен шут от границата на вратарското поле не остави шансове на Чех. Този гол разстрои значително играта на \"Арсенал\". В отсъствието на контузения Алексис Санчес, домакините изпитваха големи трудности в разиграването и не намираха начин да стигнат до положение пред Шмайхел. В последните секунди на добавеното време на първата част домакините все пак изравниха. Лаказет получи от Йозил с гръб към вратата и направи нескопосан опит за удар със завъртане. Това обаче се превърна в извеждащо подаване за Колашинац. Левият бек показа липса на егоизъм и комбинира с Дани Уелбек, който не сгреши пред опразнената врата. \"Лестър\" обаче отново излезе напред в резултата десет минути след почивката. Рияд Марез центрира от корнер, а Варди надскочи играчите на \"Арсенал\" на близката греда и с глава насочи топката в далечния ъгъл. Неубедителната игра на \"артилеристите\" продължи след гола и в 67-ата минута Венгер пусна в игра Рамзи и Жиру вместо дефанзивния халф Елнени и единия от тримата централни защитници - Роб Холдинг. Това се оказа отличен ход на френския мениджър. \"Арсенал\" притисна съперника в последните двайсетина минути на двубоя и започна да редува положение след положение пред Шмайхел. В 83-ата минута отбраната на \"Лестър\" не се ориентира добре след отбито центриране от корнер. Гранит Джака върна топката в наказателното поле към Рамзи, който овладя добре с първото си докосване, а с второто я изпрати в мрежата. Две минути по-късно Джака направи още едно отлично центриране, този път от корнер. Жиру се пребори във въздуха и отправи силен удар с глава, който се отби в напречната греда и премина голлинията, преди да бъде избит от Шмайхел. \"Арсенал\" записа 11-а поредна домакинска победа срещу \"Лестър\" и продължава да няма загуба срещу този съперник у дома от 1973 г.", "date": "2017.08.11", "title": "\"Арсенал\" откри сезона във Висшата лига със зрелищен обрат срещу \"Лестър\""}
{"url": "http://www.dnevnik.bg/morski/2017/08/11/3022976_rukovoden_kadur_na_obiavenata_za_prestupna_bkp_i_agent/", "text": "Номинирането и определянето на тазгодишните носители на званието \"Почетен гражданин на Варна\" е станало в нарушение на Статута за присъждане на титлата. Сред утвърдените са и лица, работили за репресивния апарат на комунистическия режим в България до 1989г. както и такива, които са работили на ръководни постове в структури на БКП, обявена за престъпна със закон от 2000г. Това сочат документи, удостоверяващи реда, по който би трябвало да са направени предложенията и да е извършено гласуването. Всички те са публикувани в сайта на Общинския съвет във Варна. \"Дневник\" вече публикува списъка на определените за почетни граждани на Варна , гласуван от общинските съветници в града на 26 и 27 юли т.г. От него става ясно, че сред номинираните са, някогашния секретар по идеологическите въпроси в градския комитет на БКП във Варна Анна Недялкова, разкрития като таен агент на бившата Държавна сигурност проф. Казимир Попконстантинов, близкият до руския президент Владимир Путин естраден изпълнител Филип Киркоров и бившият зам.-началник на разузнавателната служба \"Военна информация\" на Българска народна армия (през 1978 г.) Пламен Градинаров. От документи, публикувани в сайта на Общинския съвет във Варна става ясно, че всички предложения за удостояване с титлата \"Почетен гражданин\" носят поредни номера с дата 24 юли т.г. Но задължителното обществено обсъждане на кандидатурите е станало със решение на председателя на съвета Тодор Балабанов на 21 юли - т.е. три дни по-рано. времето, избрано за обсъждането 17ч. в петък. Освен това гласуването на кандидатурите в съвместно заседание на местните постоянни комисии по култура и образоване е станало едва на 25 юли. Сигурно с идеята, да бъдат избегнати присъствието на граждани и възраженията при гласуването на номинациите, процедурата не е обявено в предварително разпространения до медиите Дневен ред на общинското заседание от 26 и 27 юли т.г. Това е станало едва в деня на свикването му. Самото обсъждане и утвърждаването на кандидатурите е включено допълнително като точка 11 от общо 15 в гласувания тогава Дневен ред. Така тя е разгледана едва в края на втория ден от сесията. В протокола от съвместното заседание на комисиите по култура и образоване, състояло се на 25 юли е отбелязано, че номинацията на Пламен Градинаров е била отхвърлена с 2 гласа \"за\", 0 \"против\" и 4 \"въздържал\" се. тя все пак е включена в списъка, подложен на гласуване в Общинския съвет. В протоколите от обсъждането на кандидатурите интерес представляват и мотивите, с които съветникът Стен Лазаров е защитил кандидатурата на Пламен Градинаров. \" Аз съм присъствал на много от неговите изложения и разработки по отношение на тактика и стратегия, както и водене на различни видове бойни действия на флота, казва той. Такава ерудиция и такова познание едва ли имаше някой във флота. Владееше чужди езици и умението да предава нещата ясно и разбираемо\". В същото време според Статута за присъждане на званието \"Почетен гражданин на Варна\", с него се удостоява То се присъжда на български и чуждестранни граждани \"за героични постъпки в мирно и военно време, за проектиране и строителство на града, неговите райони, паметните му сгради, за ръководство и активно участие в изграждането и развитието на Варна, за творческа дейност, внесла голям принос в националната култура и прославила града и страната ни, за спечелени златни олимпийски медали, за ярки постижения в образованието, науката и техниката, получили световно признание, за благотворителна дейност, провеждана в големи мащаби и продължително време\". Нито един от тези критерии не се покрива с професионалния профил на Градинаров, който е бивш районен кмет на варненския район \"Приморски\". Най-известният епизод от кариерата му на този пост е Тогава изгоря целият архив, в това число и документи, касаещи северната част от Морската градина, граничеща с т.нар. \"Алея Първа\", курортите \"Св. Св. Константин и елена\", \"Златни пясъци\", \"Ален мак\", кварталите \"Бриз\", \"Трката\" и др. Към всички тях от години има засилен инвестиционен интерес, а спорната законност на голяма част от извършваните там имотни сделки и строителни дейности станаха повод за редица граждански протести. Преди 1989 г. Анна Недялкова е секретар по идеологическите въпроси в градския комитет на БКП във Варна. По същото време тя е била и преподавател в т.нар. \"Академията за обществени науки и социално управление\" (АОНСУ) - политическа школа на комунистическата партия в България, подготвяла номенклатурните кадри. Номинирайки Недялкова за почетен гражданин на Варна кметът на града Иван Портних е пренебрегнал факта, че  със закон от 26 април 2000 г.  режимът на БКП, както и ръководните и структури (какъвто безспорно е Градския комитет във Варна) са - чл.2 и чл.3 от закона. Според неговите текстове те са отговорни \"за съзнателното нарушаване на основните човешки права и свободи\", \"моралния и икономическия упадък на държавата\", \"провеждането на непрекъснат терор срещу несъгласните със системата\" и т.н. Звездата на руската естрада Филип Киркоров  на два пъти е награждаван с високи отличия лично от президента на Русия Владимир Путин  - Орден за заслуги пред отечеството II степен и Орден на честта. Неговата номинация за почетен гражданин на Варна е подписана от адв. Галина Иванчева. Тя е председател на т.нар. \"граждански инициативен комитет\", в който влизат \"Фондация Откритие\", занимаваща се с организирането на едноименния музикален фестивал, \"Асоциация за деца и лица с увреждания Йоан Златоуст\", Народното читалище \"Христо Ботев 1934\" от гр. Божурище и др. Всички споменати до тук и на Статута за присъждане на титлата \"Почетен гражданин на Варна\", ще получат символичен Златен ключ и премия от 5 хил. лв. в навечерието на предстоящия празник на града 15 август. Заедно с тях същата титла ще бъде присъдена и на филантропа д-р Милен Врабевски и бившия ректор на Техническия университет във Варна проф. д.т.н.Асен Недев. Дневник изпрати да пресцентъра на община Варна няколко въпроса, касаещи мотивите, с които кметът на града Иван Портних е подкрепил кандидатурите на спорни личности като Анна Недялкова, Пламен Градинаров, проф. Казимир Попконстантинов и Филип Киркоров. До края на работата по този текст отговор не беше получен.", "date": "2017.08.11", "title": "Ръководен кадър на обявената за престъпна БКП и агент на ДС ще са почетни граждани на Варна"}
{"url": "http://www.dnevnik.bg/bulgaria/2017/08/11/3022930_prokuraturata_shte_preceniava_sedmica_dali_da_ospori/", "text": "Прокуратурата ще преценява до края на следващата седмица дали да оспори пред Върховния административен съд (ВАС) заповедта за защитена зона \"Калиакра\". Това заяви главният прокурор Сотир Цацаров, цитиран от агенция \"Фокус\". Тази седмица след  среща при премиера Бойко Борисов  беше решено заповедта на министъра на околната среда и водите Нено Димов, с която се въвежда забрана за земеделие и други дейности в части на защитена зона \"Комплекс Калиакра\", да продължи да действа. По думите на Цацаров, ВАС е изискал от министъра на околната среда и водите Нено Димов цялата документация по създаването на границите на \"НАТУРА 2000\", което се отнася до възлагането, предаването от неправителствени организации и приемането на готовия продукт, независимо колко далеч назад във времето е станало това. Главният прокурор препоръча на народните представители да бъде направен преглед на разпоредбите на няколко закона, а именно тези, които касаят биологичното разнообразие, опазването на земеделските земи и на околната среда. ", "date": "2017.08.11", "title": "Прокуратурата ще преценява седмица дали да оспори заповедта за зоната в Калиакра пред съда"}
{"url": "http://www.dnevnik.bg/bulgaria/2017/08/11/3022959_bulgarin_e_zaginal_pri_izkachvane_na_han_tengri/", "text": "Български алпинист е загинал при падане от 6200 м височина. Инцидентът е станал на 8 август малко след полунощ. Това съобщава Нова телевизия в потвърдена от Министерството на външните работи информация. Все още не се съобщава името на българина. Мъжът е паднал в района на връх Хан Тенгри (7010 м) в планината Тяншан, на границата между Киргизстан и Казахстан. Той е паднал върху скали и е загинал на място. Теренът е труден и взима втора жертва в рамките само на две седмици, припомня телевизията.", "date": "2017.08.11", "title": "Българин е загинал при изкачване на Хан Тенгри"}
{"url": "http://www.dnevnik.bg/biznes/2017/08/11/3022988_rompetrol_planira_da_uvelichi_benzinostanciite_si_v/", "text": "\"Ромпетрол\" планира да увеличи броя на бензиностанциите си в България. Това обяви пред \"Ройтерс\" вицепрезидентът на енергийната компания \"КазМунайГаз Интернешънъл\" (КМГИ) Алексей Головин. Компанията е контролирана от държавната енергийна компания на Казахстан \"КазМунайГаз\", а основните ѝ активи са в Румъния, където има мажоритарно участие в \"Ромпетрол\".  Освен в България, КМГИ има намерение да отвори и още бензиностанции в Румъния. Компанията управлява над 1000 бензиностанции в северната ни съседка, Молдова, Грузия и България, където към началото на 2015 г. броят на обектите на \"Ромпетрол\" е 62. Головин обясни, че КМГИ иска да увеличи пазарния си дял на бензиностанции в България на 15% в следващите три години. По думите му е възможно да бъдат придобити вече съществуващи вериги бензиностанции. Компанията планира и да разшири бизнеса си, като се е насочила към държави като Турция, Украйна, Сърбия и останалата част на Балканския полуостров. Головин допълни, че КМГИ планира да утрои нетната си печалба тази година спрямо предходната.", "date": "2017.08.11", "title": "\"Ромпетрол\" планира да увеличи бензиностанциите си в България"}
{"url": "http://www.dnevnik.bg/morski/2017/08/11/3022991_naemateliat_na_plaja_delfin_e_postavil_videokameri/", "text": "Туристи се оплакаха от камери за видеонаблюдение, поставени от наемателя на плажа \"Делфин\" край Ахтопол.Би Ти Ви съобщи, че камерите са монтирани тази седмица. Според летовници обаче те са насочени към свободните зони, а не са охранителни. Туристи изразиха опасения, че кадрите може да се използват неправомерно. Наемателят на плажа Даниел Влаховски обаче заяви, че камерите са охранителни. \"Камерите не са поставени заради нудистите, поставени са заради многобройни заплахи във \"Фейсбук\" за палежи и т.н.\", каза той. Министърът на туризма Николина Ангелкова коментира, че в момента се извършва проверка дали камерите са регистрирани и има ли разрешително за поставянето им.  \"Ако наемателят продължава в този дух  да не спазва своите ангажименти, е кандидат за прекратяване на договора\", заяви тя. Прокуратурата също е сезирана за случая.", "date": "2017.08.11", "title": "Наемателят на плажа \"Делфин\" е поставил видеокамери"}
{"url": "http://www.dnevnik.bg/sviat/2017/08/11/3022686_zashto_severna_koreia_zaplashva_guam/", "text": "Часове след като президентът на САЩ Доналд Тръмп  заплаши Северна Корея с \"огън и ярост\" , тя отвърна, че до средата на август  ще има план за ракетна атака срещу Гуам . Ако ракетите с голям обсег на режима в Пхенян наистина могат да достигнат Хаваи и дори континентална Аляска, защо генералите на Ким Чен-ун се целят в малкия тихоокеански остров? Гуам е американска територия с ограничено самоуправление. Макар и малък и много отдалечен, островът е определян от американските военни като много важен, и \"върха на копието\" в тяхната стратегия. Това се дължи на местоположението му – близо както до корейския полуостров и Япония, така и до  оспорваното Южнокитайско море , където през последните години Китай създава изкуствени острови. Гуам и Северните Мариански острови са единствените територии на САЩ в региона. Това прави американските военни бази там ключови, понеже позволява извършването на мисии от собствена територия – за разлика от американските бази в Япония и Южна Корея, например. На острова се помещават военновъздушната база \"Андерсън\" и военноморската база \"Гуам\", както и общото командване за целия регион. Според \"Блумбърг\" в момента във военноморската база са разположени четири ядрени подводници, а във военновъздушната – хеликоптерна ескадрила и стратегически бомбардировачи B52, B-1B и B-2. През 2013 на острова е разположена и американската система за противоракетна отбрана THAAD. Тя е предназначена да унищожи в последния етап от полета им балистични ракети, атакуващи острова. Тази година започна да разполагането на такава система и в Южна Корея, което изнерви не само Пхенян, но и Китай и руснаците. В Гуам са разположени около 7000 американски военнослужещи, а Пентагона обмисля преместването на още няколко хиляди военни от Окинава. Островът има население от 160 хиляди души. Делът на местните жители, които служат в американските военни сили, е в пъти по-голям от средният показател за САЩ. Американските военни от десетилетия използват острова. От Гуам през Виетнамската война са извършени хиляди военновъздушни операции. Бомбардировачите, пуснали атомните бомби над Хирошима и Нагасаки през Втората световна война, излитат от един от Северните Мариански острови.", "date": "2017.08.11", "title": "Защо Северна Корея заплашва Гуам"}
{"url": "http://www.dnevnik.bg/video/2017/08/11/3022997_video_drugite_novini/", "text": "Археолозите откриха край Кермен трикорабна базилика и вила от римския период \"БулевАРТ\" ни въвежда в уличните спортове Електронните игри влизат в Олимпийската програма 2024 Стефан А. Щерев открива театралния сезон във Франкфурт с авторски проект Финални акорди на Банско Джаз фест Краят на изморителните жеги се задава", "date": "2017.08.11", "title": "Видео: Другите новини"}
{"url": "http://www.dnevnik.bg/sviat/2017/08/11/3022960_potuna_nai-goliamata_chastna_podvodnica_v_sveta/", "text": "Тази сутрин в залива Kъга в Дания е потънала най-голямата частна подводница в света. Тя се казва UC3 Nautilus и е създадена от инженерите Петер Мадсен и Пер Габос. Подводницата е обявена за издирване, след като не се е прибрала навреме в пристанището. След търсене с кораби и хеликоптери, започнало в 02:30 в петък, датските военноморски сили успяват да се свържат с Мадсен, който е управлявал \"Наутилус\". Тогава той заявил, че подводницата има технически проблеми, но ще се добере до брега. Няколко часа по-късно обаче подводницата е потънала, според датски медии.", "date": "2017.08.11", "title": "Потъна най-голямата частна подводница в света"}
{"url": "http://www.dnevnik.bg/bulgaria/2017/08/11/3022918_tvorcheski_kolektiv_obvini_obshtina_plovdiv_v/", "text": "Община Пловдив и фондация \"Пловдив 2019\", чийто председател е кметът на града Иван Тотев, действат централизирано, непрозрачно, като преднамерено ограничават участието на граждански организации в подготовката на града за европейска столица на културата през 2019 г. Това казват в съобщение до медиите от творческото обединение \"Колектив Кино Космос\", които са автори на проекта за възстановяване на знаковото за града кино. Организацията оттегля доверието си от проекта \"Европейска столица на културата 2019\" и от отговорните за неговото изпълнение институции - Община Пловдив и Общинска фондация \"Пловдив 2019\", се казва в позицията. \"Изключителна партийна намеса\" във фондация \"Пловдив 2019\" Те твърдят още, че фондацията \"Пловдив 2019\" е \"зависима\", като се наблюдава \"изключителна партийна намеса\". В текста обаче не се посочват конкретни факти и примери за зависимост и политическа намеса. От там посочват, че общинският съвет в Пловдив е отделил от бюджета на общината за 2017 година 2 млн. лева за сградата, като авторските права са били \"откупени\" задкулисно. Те твърдят и че ще бъде обявена обществена поръчка за инженерен проект, който според тях ще \"обезобрази сградата\".  Общината цели да постигне \"гражданско безразличие и пасивност\" Творците посочват, че Община Пловдив действа централизирано, непрозрачно и в преднамерена последователност, която не е в полза на града. Според тях общината изолира активните граждани и професионалните творчески организации, като цели да постигне \"гражданско безразличие и пасивност\". В  края на юли ч етирима от дългогодишните членове  на управителния съвет на фондация \"Пловдив 2019\" подадоха оставки. Като мотиви те посочиха \"нарушената колегиалност, етичност и диалогичност\", \"задкулисните договорки\" и \"недемократичното управление\" на общинската фондация. Преди това с изненадващо решение на общинският съвет в Пловдив,  от борда на фондацията бе освободен Манол Пейков . Докато всички са в отпуск \"Дневник\" опита да се свърже с община Пловдив за коментар, но от там обясниха, че кметът Иван Тотев и зам.-кметът по културата Александър Държиков и зам.-кметът по образованието, бизнес развитие, европейски политики и международно сътрудничество Стефан Стоянов, са в отпуск. \"Липсата на какъвто и да е било диалог от общината както с медиите, така и с авторитетите на Пловдив, по тази важна тема, говори за пълна незаинтересованост от обществените очаквания и доверие\", коментира пред \"Дневник\" председателят на местната организация на ДСБ Йордан Иванов. В края на юли от организацията, заедно с местните структури на \"Да, България\" и \"Зелените\" поискаха оставката на Иван Тотев от управителния съвет на фондация \"Пловдив 2019\". Според Иванов оттеглянето на доверието на \"Колектив Кино Космос\" към общината и фондацията е поредното доказателство, че управляващите партии в Пловдив са узурпирали работата на фондация \"Пловдив 2019\" и не дават възможност на гражданите, авторитетите и професионалистите, които се бориха за спечелването на тази титла, да участват пълноценно в организацията на събитията за 2019 г.", "date": "2017.08.11", "title": "Творчески колектив обвини община Пловдив в непрозрачно управление"}
{"url": "http://www.dnevnik.bg/sviat/2017/08/11/3023007_sasht_imat_napulno_gotovi_voenni_resheniia_za_severna/", "text": "Президентът на САЩ Доналд Тръмп отново заплаши днес, че ще употреби сила срещу Северна Корея, предадоха \"Франс прес\" и БТА. \"Имаме напълно готови военни решения, ако Северна Корея действа неразумно\", написа президентът в  \"Туитър\" . \"Надявам се, че Ким Чен-ун ще поеме по друг път!\", гласи туитът на държавния глава. Днешната словесна атака още повече изостря тона между двете страни. Вчера президентът напомни заплахата си, че ще изсипе върху Северна Корея  \"огън и ярост\"  и каза, че може би това предупреждение не е било достатъчно твърдо. Тази седмица Пхенян обяви, че  може да изстреля  ракета срещу американската тихоокеанска територия остров  Гуам . Досега Тръмп се изказваше уклончиво за евентуални изпреварващи удари и подчертаваше, че САЩ имат \"множество различни сценарии\", отбелязва АФП. \"Ако Северна Корея предприеме каквото и да било, дори само да помисли да нападне хора, които ние обичаме, или наши съюзници, или самите нас, те (севернокорейците) наистина трябва да се разтревожат\", каза вчера Тръмп. Китай е мишена на критиките на президента, според когото Пекин не оказва достатъчен натиск над севернокорейския си съюзник, за да го накара да се откаже от своята програма за балистични и ядрени оръжия, добавя АФП. Междувременно позицията си за напрежението между Вашингтон и Пхенян изрази и германският канцлер Ангела Меркел. Тя каза, че спорът не би могъл да се реши по военен път и призова САЩ и Северна Корея да спрат да изострят реториката помежду си, предадоха \"Ройтерс\" и ДПА. \"Не виждам военно решение на този конфликт и не смятам, че то е необходимо\", каза Меркел пред репортери в Берлин. Тя призова всички заинтересовани страни, включително САЩ, Южна Корея и Япония, да работят в по-тясно сътрудничество с ООН. \"Виждам нуждата от продължителна работа в Съвета за сигурност на ООН... както и тясно сътрудничество между замесените страни, особено САЩ и Китай\", заяви Меркел. Тя каза, че според нея \"изострянето на езика е погрешният подход\". \"Германия активно ще участва във всякакви невоенни решения\", каза Меркел.", "date": "2017.08.11", "title": "САЩ имат \"напълно готови военни решения\" за Северна Корея, обяви Тръмп"}
{"url": "http://www.dnevnik.bg/biznes/2017/08/11/3023017_bulgargaz_predlaga_gazut_da_poevtinee_s_6/", "text": "Държавната \"Булгаргаз\" предлага на Комисията за енергийно и водно регулиране 6% намаление на цената на природния газ за четвъртото тримесечие на годината. Това съобщиха от пресцентъра на \"Булгаргаз\" ЕАД. \"Булгаргаз\" ЕАД уведомява своите клиенти, че прогнозната цена на природния газ за четвъртото тримесечие на 2017 г., е 347.99 лв./хм3 (без пренос, акциз и ДДС) – намаление с 22.22 лв./хм3 (6 %) в сравнение с прилаганата през трето тримесечие на 2017 г. цена. Намалението се дължи на по-ниския курс на лева спрямо щатския долар. Окончателното предложение на \"Булгаргаз\" ЕАД за утвърждаване цената на природния газ за четвъртото тримесечие на 2017 г. ще бъде внесено в комисията на 8 септември.", "date": "2017.08.11", "title": "\"Булгаргаз\" предлага газът да поевтинее с 6%"}
{"url": "http://www.dnevnik.bg/morski/2017/08/11/3023020_simeonov_poiska_proverka_za_pochtenost_na_shef_na_sud/", "text": "Вицепремиерът Валери Симеонов (\"Обединени патриоти\") подаде сигнал до Инспектората към Висшия съдебен съвет срещу изпълняващия длъжността председател на Административния съд в Бургас Панайот Генков, съобщи правителствената информационна служба. Валери Симеонов иска инспекторатът да провери почтеността на съдията и да установи дали е оказвал натиск, пряко или косвено влияние върху негови подчинени магистрати. От съобщението се разбира, че причина за сигнала са станали произнасяния на съдии от Административния съд за отмяна на предварително изпълнение и отмяна на актове на Националната агенция за приходите-Бургас, за незаконна дейност в заведения и дискотеки по българското Черноморие. Не става известно нищо за мотивите на магистратите при вземането на конкретните решения. Валери Симеонов тълкува тези решения като недопустимо саботиране от страна на представители на съдебната власт на действията на органи на изпълнителната власт срещу нарушители на законите. Искането му също така е да се установи дали са налице действия, които накърняват престижа на съдебната власт, както и дали с действията си, председателят на Административния съд компрометира честта на съдията и професията в обществото, се казва в съобщението. В началото на юли Валери Симеонов даде заявка, че ще се съсредоточи в борбата с нарушенията по Черноморието от собственици на заведения и незаконни сергии. Той се обяви за забрана на т.нар. алкохолни турове и за строги санкции срещу нарушаване на обществения ред и дори  посочи какви са начините да бъде затворено едно заведение . В интервю пред БНТ в сряда вицепремиерът разказа за Генков, като го определи за \"скандален\". Симеонов съобщи, че неотдавна инспектори на НАП съставили актове на 79 заведения за спиране на дейността им заради установени множество нарушения. Оказало се, че всички тези актове са паднали в съда. Най-фрапиращото според вицепремиера е, че в един от случаите актът паднал. още преди инспекторите да стигнат до Бургас, където да го внесат в съда. Това станало с решение на съда преди в него да са постъпили документите. Тази ситуация Симеонов определи като воюване на държавата с държавата. \" Ето защо тази съдебна система трябва да бъде много сериозно променена час по-скоро\", заключи той. Панайот Генков бе назначен за изпълняващ длъжността председател на Административния съд – Бургас през април, по предложение на председателя на Върховния административен съд Георги Колев. Името на Генков нашумя преди години покрай  скандала с \"бедните\" магистратски роднини , получили право на строеж в Приморско. През 2010 г. се доказа, че през 2004 г. дъщеря му Ваня Генкова, тогава студентка, се е регистрирала в община Приморско, а скоро след това получила като крайно нуждаеща се право на строеж върху 430 кв.м. на Буруната в града срещу 1 677 лв. По-късно крайно нуждаещата се от жилище студентка построява хотел и продава апартаментите на баща си, а после  те са продадени на бизнесмени с дела, решавани именно във ВАС, включително от отделението на баща ѝ.", "date": "2017.08.11", "title": "Симеонов поиска проверка за почтеност на шеф на съд в Бургас заради отменяни актове на заведения"}
{"url": "http://www.dnevnik.bg/bulgaria/2017/08/11/3023036_cvetan_vasilev_izpolzva_zakona_magnitski_za_vdigane_na/", "text": "Законът \"Магнитски\" в конкретния случай се използва единствено и само за вдигане на шум, единствено и само за пропаганда. Това заяви главният прокурор Сотир Цацаров в Каварна, съобщи \"Фокус\". По думите му е малко странно бившият управител на фалиралата КТБ да бъде приравняван до Сергей Магнитски, защото \"той не е борец срещу корупцията в световен мащаб\". \"При цялото му уважение към личността Цветан Василев, той не е и никога няма да бъде Сергей Магнитски\", допълни главният прокурор. Преди седмица се разбра, че банкерът, който понастоящем живее в Сърбия, се опитва да превърне своя случай в  първото дело по глобалния закон \"Магнитски\" в САЩ.  За целта Василев, който е обвинен от българското правосъдие за пране на пари и присвояване в особено големи размери във връзка с фалита на КТБ, неотдавна е наел вашингтонската юридическа фирма JWI Inc. срещу 50 000 долара на месец да подготви документи, с които да убеди Вашингтон, че е бил несправедливо очернен и да поиска защита по закона. Този закон, приет от Конгреса, позволява на американското правителство да защитава хора по цял свят, станали жертва на репресии и нарушения на правата им заради това, че са разкрили случаи на корупция по върховете. Според Цацаров Василев е избрал своята тактика на защита, като я очерта в три насоки. \"На първо място - да избяга от правосъдието. На второ място - да се скрие в страна, която с години вече протака неговата екстрадиция. На трето място е законът \"Магнитски\", чрез който се опитва да вдигне необходимия пропаганден шум\", каза още главният прокурор. Посланикът на САЩ Ерик Рубин също взе отношение по казуса. Той обяви, че президентът  Доналд Тръмп бил добре информиран  със случая, но не уточни какво ще е бъдещето на Василев.", "date": "2017.08.11", "title": "Цветан Василев използва закона \"Магнитски\" за вдигане на пропаганден шум, обяви Цацаров"}
{"url": "http://www.dnevnik.bg/sport/2017/08/11/3023037_beroe_si_vurna_emblemata_sled_dulga_sudebna_bitka/", "text": "След съдебна битка, продължила близо шест години, \"Берое\" официално си върна емблемата. Клубът от Стара Загора, който е собственост на държавната ТЕЦ \"Марица-изток 2\", обяви днес, че спорът с дружествата около бившия собственик Николай Банев е завършил с успех. Тимът, воден от Александър Томаш, започна да играе с оригиналната си емблема от началото на сезона, след като в предишните години използваше алтернативни варианти. Миналия сезон старозагорци играха с емблема,  създадена по случай стогодишнината на клуба. Към момента на придобиване на акциите на ПФК \"Берое - Стара Загора\" ЕАД от ТЕЦ \"Марица изток 2\" - през октомври 2011 г., марката \"Берое\" вече е била прехвърлена от Банев на друго негово дружество - \"Блясък\" АД, базирано в Ямбол. След смяната на собствеността \"Берое\" подава заявка в патентното ведомство за регистрация на марката от свое име. От настоящото ръководство заявиха, че няколко месеца по-рано същото е направило и дружество, нямащо нищо общо с футболния клуб - \"Берое 1916\" ООД. \"Берое\" се обръща към патентното ведомство с искане за отмяна на регистрация на марката, притежавана от \"Блясък\" АД. Искането е уважено, а след това старозагорци подават възражение срещу заявката за регистрация на \"Берое 1916\" ООД. Патентното ведомство взима решение в полза на \"Берое\" и отказва регистрация на името на \"Берое 1916\" ООД. Решението е потвърдено от съда на две инстанции.", "date": "2017.08.11", "title": "\"Берое\" си върна емблемата след дълга съдебна битка"}
{"url": "http://www.dnevnik.bg/sport/2017/08/11/3022429_ramil_guliev_donese_istorichesko_zlato_za_turciia_na/", "text": "Рамил Гулиев е новият световен шампион в бягането на 200 метра. Роденият в Азербайджан спринтьор донесе историческо злато за Турция и попречи на Уейд ван Нийкерк да стане вторият лекоатлет в историята с дубъл на половин и една обиколка. Южноафриканецът, който във вторник триумфира на 400 метра, остана втори тази вечер. Така той не успя да повтори легендарното постижение на Майкъл Джонсън oт световното в Гьотеборг през 1995 г. В първия си голям шампионат Джарийм Ричардс от Тринидад и Тобаго се окичи с бронзовия медал, а след всички премеждия през последните четири дни лидерът в световната ранглиста за сезона Айзак Маквала завърши едва шести. В изключително оспорван и интригуващ финал Гулиев триумфира с време 22.09 секунди. Ван Нийкерк и Ричардс останаха на две стотни зад шампиона, като южноафриканецът измъкна сребърния медал след фотофиниш и разлика от една хилядна. Гулиев спечели първи медал от световно първенство в кариерата си. 27-годишният състезател е първият представител на Европа със световна титла на 200 метра от гърка Константинос Кентерис през 2001 г. След финала той първо взе знамето на Азербайджан, след което се обгърна и с националния флаг на Турция. Ван Нийкерк завоюва третия си медал от световно първенство след златните на 400 метра в Лондон и в Пекин през 2015 г. За 23-годишния Ричардс това е първо индивидуално отличие от голям шампионат за мъже. Представителят на Великобритания Натанийл Мичел-Блейк завърши четвърти във финала с 20,24 секунди, а на пета позиция с 20,26 секунди се нареди шампионът на САЩ Амир Уеб. Маквала се движеше добре до излизането от виража, но в край се срина и финишира за 20,44 секунди. Той остана много далеч от предишните си две бягания в Лондон - 20,14 и 20,20 секунди. Тази вечер бяха раздадени още два комплекта медали - в тройния скок при мъжете и бягането на 400 метра с препятствия при жените. И двете дисциплини преминаха под тоталната доминация на САЩ.  с трета световна титла в тройния скок. Олимпийският шампион от Лондон 2012 и Рио 2016 изпревари световния рекордьор в дисциплината Джонатън Едуардс, който има два златни медала от шампионати на планетата - през 1995 и 2001 г. Тейлър защити титлата си от Пекин 2015 с най-добър опит от 17.68 метра. Той изпревари само с пет сантиметра Уил Клей, който отново не успя да се пребори със своя сънародник на голямо първенство. Бронзът остана за олимпийския шампион от Пекин 2008 и световен от Осака 2007 Нелсон Евора със 17.19 метра.  на 400 метра с препятствия. Тя триумфира по неочаквано категоричен начин, след като преодоля дистанцията за 53,07 секунди и изпревари с цели 43 стотни сънародничката си Далайла Мухамад. Картър спечели първото си отличие от голям шампионат. Преди две години в Пекин тя отпадна в полуфиналите. Мухамад пристигна в ролята на фаворит в Лондон, след като през миналата година стана олимпийска шампионка, а през тази е лидер в световната ранглиста с 52,64 секунди. Тя обаче трябваше да се примири с втория си сребърен медал от световни първенства след Москва 2013. Ристанана Трейси от Ямайка спечели бронзовия медал. 25-годишната хърделистка записа най-доброто бягане в кариерата си - 53,74 секунди. За нея това също е първо отличие от голямо първенство. Златната медалистка от предишните две световни първенства Зузана Хейнова от Чехия се нареди четвърта с личен рекорд за сезона - 54,20 секунди.", "date": "2017.08.11", "title": "Рамил Гулиев донесе историческо злато за Турция на 200 метра"}
{"url": "http://www.dnevnik.bg/sport/2017/08/11/3022436_grigor_dimitrov_otpadna_ot_turnira_v_monreal/", "text": "Григор Димитров отпадна още в третия кръг на турнира от сериите \"Мастърс\". Българският тенисист загуби от холандеца Робин Хаазе с 6:7 (3), 6:4, 1:6 след два часа и девет минути игра. Димитров допусна първо поражение в третия си мач срещу Хаазе, който заема 52-ото място в световната ранглиста. Българинът беше спечелил по категоричен начин първите си два двубоя с 30-годишния холандец, но този път се представи много неубедително и закономерно загуби. По този начин приключва участието на Димитров в Монреал, след като миналата нощ той отпадна от надпреварата на двойки, където си партнираше с Хуан Мартин дел Потро. Българинът и аржентинецът  отстъпиха срещу най-успешния тандем в карето - близнаците Боб и Майк Брайън. Димитров отново имаше големи проблеми с началния си удар, както беше и в двубоя с Миша Зверев във втория кръг. Световният №11 вкара само 52% от първите си сервиси, взе едва 18 от разиграните 45 точки при втория му сервис и допусна шест двойни грешки при 11 аса. Въпреки че спечели по-малко точки от Хаазе на начален удар - 56 срещу 67 (62% срещу 66%), българският тенисист имаше цели десет точки за пробив в мача. Той обаче реализира едва две от тях, докато холандецът показа много по-голяма ефективност и оползотвори три от своите шест възможности да спечели подаването на съперника. В първия сет двамата имаха по три шанса за пробив, но не се възползваха. Димитров имаше чудесна възможност да измъкне първата част, след като поведе с 40:15 в осмия гейм и получи два \"скрити\" сетбола. Хаазе обаче спаси подаването си благодарения на няколко добри сервиса. В 12-ия гейм българският тенисист стигна до сетбол, но отново не се възползва след грешка от бекхенд. Така се стигна до тайбрек, в който Хаазе взе солиден аванс при 5:2 и не го изпусна до края, печелейки решителния гейм със 7:3. В началото на втората част Димитров доминираше на корта и след няколко пропуснати възможности най-накрая проби за 3:2. Българинът веднага загуби предимството си, за да се стигне до ново равенство при 3:3. В деветия гейм обаче световният №11 за втори път спечели подаването на съперника, за да поведе с 5:4. Този път той не допусна колебания при свой сервис и затвърди пробива, за да вкара мача в решаващ трети сет. В началото на третата част двамата размениха по един гейм. Димитров пръв се пропука и допусна пробив за 1:2. Това доведе до тотален срив в играта на българина, който не спечели нито един гейм до края и набързо предаде сета, а с това и мача. В спор за място на полуфиналите Хаазе ще се изправи срещу Диего Шварцман. След като в предишния кръг спаси три мачбола и елиминира поставения под №3 Доминик Тийм, борбеният аржентинец направи още едно страхотно завръщане. Шварцман, който заема 36-ото място в ранглистата, загуби първите осем гейм в двубоя си срещу американеца Джаред Доналдсън, но направи впечатляващ обрат и спечели с 0:6, 7:5, 7:5 след 128 минути игра. Другият четвъртфинал в долната половина ще противопостави двукратния шампион в Канада Роджър Федерер и Роберто Баутиста Агут от Испания. И двамата преминаха през много трудни мачове и обрати, за да преодолеят третият кръг. Рекордьорът по титли от Големия шлем победи Давид Ферер с 4:6, 6:4, 6:2 за два часа игра. Баутиста Агут спаси мачбол срещу Гаел Монфис и спечели много драматичен успех с 4:6, 7:6 (5), 7:6 (2) в зрелищна битка, продължила почти три часа. Четвъртфиналистите в горната половина ще бъде определени в двубоите Рафаел Надал срещу Денис Шаповалов, Хьон Чун срещу Адриан Манарино, Александър Зверев срещу Ник Кириос и Кевин Андерсън срещу Сам Куери.", "date": "2017.08.11", "title": "Григор Димитров отпадна от турнира в Монреал"}
{"url": "http://www.dnevnik.bg/analizi/2017/08/11/3013062_borisov_3_tangoto_produljava/", "text": "Изтичат първите 100 дни на кабинета \"Борисов 3\". Каква оценка можем да му поставим? В тази статия се ограничавам до анализ на вътрешната политика на правителството, макар тя да е неразривно свързана с външната.  България е \"република с парламентарно управление\" (чл. 1, ал. 1, Конституция), но моторът на политическия процес е Министерският съвет. Инструмент за това са не подзаконовите актове (постановления, разпореждания и решения), които приема правителството (чл. 147), а неговата законодателна инициатива като колективен орган (чл. 87, ал. 1). 44-тият парламент е произвел  шестдесет и девет  законопроекта (в това число за изменение и допълнение на Изборния кодекс, Наказателния кодекс, Закона за съдебната власт, Закона за политическите партии, Гражданския процесуален кодекс, Закона за движение по пътищата и т.н.). Естествено не всички са инициирани от кабинета или от депутати подкрепящи управляващата коалиция между ГЕРБ и \"Обединените патриоти\" (последните отчитат най-голяма активност в нормотворчеството). Но цитираното число изглежда респектиращо.  , който обаче трябва да поставим, е колко са приетите закони през интересуващия ни период – кабинетът встъпи в длъжност на 4 май, а 44-тият парламент заседава за първи път на 19-ти април. Отговорът е:  дванадесет , като повечето са изработени и завещани от предишния парламент. Вместо да запази минута мълчание, някой може да възрази, че тези числа трябва да се анализират предпазливо. Те не непременно са индикатор за нисък коефициент на полезно действие – т.е. не е важен броят на приетите закони, а тяхното качество. Това възражение, по принцип, е основателно. , анализът на законопроектите показва, че немалко от тях преследват Типичен пример са упражненията на народните избраници от различни политически сили по темата \"промени в избирателната система\". Те получиха широк отзвук. И с невъоръжено око се вижда, че целта на законопроекта на ГЕРБ, както и на тези на другите парламентарни групи (внесеният законопроект на \"Воля\", подготвяният от БСП и т.н., оставям настрани този на ДПС, което поиска премахване на трагикомичния феномен \"15/15\"), е да се отговори на широко разпространените настроения в обществото за реформа на механизма, по който се конституира Народното събрание. От една страна, беше ясно, че въпросните експерименти с  Изборния кодекс няма да минат ; от друга, симулацията на дейност по темата дава възможност ако не да се осуети, поне да се забави щурма на шоумените, както и да се сърфира върху електоралната вълнà. Крайният резултат от тези политически маневри обаче е скъпо струващо на данъкоплатците нищоправене, изразяващо се в тъпчене на място. По всяка вероятност опитите за прекрояване на Изборния кодекс ще продължат. Причината: броят на избирателите, които   искат промени в него е дори по-голям от тези 2.5 млн., които гласуваха за чиста мажоритарна система на последния референдум. , буксуването и неефективността на законодателния орган са резултат от и доказателство за специфичния добре познат от предишните два недовършени мандата на ГЕРБ. Държавническото изкуство на премиера се заключва в това да се подават сигнали (от него самия или от неговите министри, депутати, партньори в управлението и т.н.) в различни, нерядко дори противоположни посоки. Мненията и позициите на властта се сменят стремглаво, по няколко пъти на ден. Това е политическото танго на Борисов. Въпреки някои специфично балкански или ориенталски орнаменти, стъпките на този данс (една напред, две назад) не са особено оригинални, защото други бележити политически хореографи и танцьори са го практикували в този вид далеч преди нашия премиер.  Същността на този стил е чрез въртеливи движения да се опипа почвата и намери решението, което не само би срещнало най-малко съпротива, а е най-безопасното, както и, по възможност, най-харесваното, одобряваното и пр. Характерни в това отношение са \"скандалът НДК\", таванът за кешовите плащания, законодателните промени за купуването на български ниви, отпадането на т. нар. клас прослужено време и др. Любопитен факт е, например, че законодателни промени в посока към отпадането на ограничението дадено лице да е пребивавало поне 5 г. на територията на страната, за да купи земя, са инициирани от Министерството на земеделието. В парламента обаче ГЕРБ се съгласи с БСП и \"Патриотите\", че ограничението трябва да остане, а евродепутатът от ГЕРБ Владимир Уручев дори заяви, че можело \"да има мораториум върху европейските санкции\", които ни заплашват. С други думи, на везните на кантара, в този случай, имаме патриотичен патос и хайдушка чест срещу шамари от Брюксел. Къде ще бъде равновесната точка – предстои да видим, но отсега е ясно, че премиерът ще посочи към нея.  , времетраенето на тангото на Борисов е функция от силата на обществения натиск и социалната цена на мерките – ако липсата на реформи може да разклати кабинета, пари изведнъж се намират. Вече видяхме ефирно увеличение на минималните пенсии от 160 на 180 лв. от 1-ви юли (предстои и повторно увеличение с 20 лв. през есента); учителските заплати се вдигат с 15% от септември; протестите на служителите от системата на МВР засега не доведоха до незабавен скок на заплатите им с 15-20%, както те настояват, но доходите им по всяка вероятност ще се увеличат през 2018 г. Цените на тока, газта и топлата вода обаче поскъпнаха от 1-ви юли.  Репликата на властта към искащите по-високи доходи, дойде чрез Пи Ар делото за фалита на  КТБ  Говорител е прокуратурата, но тонът е политически: ако не били тези 4 млрд. лв. потънали в схемите, в която била замесена банката, ръководена от Цветан Василев, щяло да има средства за пенсии, заплати и отбрана. Това че ролята на фигури като Делян Пеевски в далаверите в КТБ е спестена на обществото е показателно. КТБ фалира защото са раздавани кредити по приятелска линия на силните на деня. Прокуратурата твърди, че аферата била без прецедент в най-новата история на страната. Но банковата криза през 1996-97г. също беше породена от рисковото кредитиране на партийни другари и късогледата политика на БНБ. Тогава фалираха петнадесет банки. Двадесет години по-късно, отново висши политици манипулират банковата система по престъпен начин в своя изгода. Как иначе се е диплила \"аферата КТБ\" – нахална и необезпокоявана под носа на държавата? Нямат отговор следните трънливи въпроси: кога точно се е \"мафиотизирал\" г-н Василев при положение, че е изпълнителен директор на КТБ от 2000 г.; има ли и други банки, които днес са в същото положение, има ли политически фигури, в това число от ГЕРБ, които са замесени. Изглежда, че прокуратурата и съдебната система остават инструмент в ръцете на политическата върхушка, използван за дисциплинирането на своенравните (напоследък, бизнесменът-политик Веселин Марешки) и несъгласните.  , първите сто на \"Борисов 3\" бяха обилно Скандалите: нацистките снимки, които предизвикаха острата реакция на посланика на Израел в България Ирит Лилиан и отекнаха в редица европейски медии; решението не друг, а вицепремиерът Валери Симеонов да ръководи  Националния съвет за сътрудничество  по етническите и интеграционните въпроси; дворцовият спектакъл с участието на Мирослав Боршош, Лиляна Павлова и Бойко Борисов; спорните промени в Закона за съдебната власт, \"Суджук гейт\" и др.  Политиката е конкурс за популярност, но изчаквателния, противоречив и вечно търсещ аплодисменти стил на Борисов често е неадекватен, когато има нужда от бързи, решителни и предвидими действия. Същевременно, Освен че също се замеси в скандали (например, \"ЦУМ-гейт\"), БСП продължава зад кадър да играе на хорото. В парламента се запази традицията на плаващите (обикновено безпринципни) мнозинства, формирани  . Оставам на мнението, че Борисов няма да успее да подържа четири години сценичния образ на доброто ченге, който сега си е избрал. Проблемът с неговата стратегия е, че \"Обединените патриоти\" обичат да играят на ръба на закона, а техните лидери са неконтролируеми.", "date": "2017.08.11", "title": "\"Борисов 3\" – тангото продължава"}
{"url": "http://www.dnevnik.bg/sviat/2017/08/11/3022132_zashto_phenian_veche_ne_jelae_da_pregovaria_sus_seul/", "text": "След връщането във властта в Южна Корея на либералите Сеул отправя предложения на своя най-голям съперник за мирен процес, но Северът така и не склонява. Новият южнокорейски президент  Мун Дже-ин  е убеден, че най-добрият начин за уреждане на севернокорейската ядрена криза е диалог, подобен на този от миналото, при който двама бивши южнокорейски президенти от либералите излизаха победители от исторически срещи на върха с Пхенян. Проблемът обаче, както ясно пролича през последните няколко объркани дни, е, че Северна Корея не иска да преговаря. Тя извършва изпитания на ракети с безпрецедентни темпове и заплашва да насочи  някои от тях към Гуам . Възможно е Пхенян да е решил в крайна сметка да използва наличието на ядреното си оръжие, за да сключи мирен договор със САЩ и така да сложи официално край на Корейската война (1950-1953 г.) и да бъдат изтеглени американските войски от Юга. Докато и ако това не се случи, Сеул вероятно няма да има особен успех в прокарването на мостове. Това връзва ръцете на Мун и го кара да предприеме курс надясно, при положение че неговата ориентация е лява. За последно двете Кореи преговаряха официално през декември 2015 г. Оттогава Северът извърши вълна от  ракетни изпитания  и два ядрени опита, с което ускори дейността си за създаване на достатъчно умалени ядрени оръжия, които да могат да се поберат в бойната глава на ракета с далечен обсег. Миналия месец Мун, който встъпи в длъжност през май, отправи най-амбициозния си призив за диалог два дни след като Северна Корея извърши изпитание на първата  междуконтинентална балистична ракета . В реч на 6 юли в Берлин южнокорейският президент заяви, че ще се упове на наследството на двамата си покойни предшественици либерали Ким Те-чжун и Но Му-хен и тяхната така наречена \"слънчева политика\". През миналото десетилетие доведоха до две исторически срещи на върха и временно разведряване в отношенията между двете Кореи. Според Мун новият диалог между страните трябва да се открие с \"по-леки\" въпроси. Президентът на Юга предложи преговори за намаляване на враждебността и възобновяване на срещите между разделените от войната семейства. Той покани Севера да участва в  Зимната олимпиада догодина , на която Южна Корея ще бъде домакин. Президентът на Юга същевременно предложи и амбициозни дългосрочни проекти, като например възстановяване на свързаността на железопътните мрежи на двете страни и построяване на газопровод, който да ги свърже с Русия. Мун каза, че не предлага безусловно сътрудничество. Той заклейми изстрелването на  междуконтиненталната балистична ракета  и каза, че Северът ще бъде в състояние да гарантира сигурността си единствено чрез \"пълно, подлежащо на проверка и необратимо премахване на ядрените оръжия\". По думите му от негова страна е налице готовност да се срещне с управляващия Северна Корея Ким Чен-ун, но само когато подходящите условия за това са налице. Той се присмя изказването на Мун, пренебрегна предложенията му и на 28 юли извърши второ изпитание на междуконтинентална балистична ракета. Възстановяването на диалога е от изключително важно значение според южнокорейския президент, който е на мнение, че Югът трябва да поеме инициативата, що се отнася до уреждането на проблема със севернокорейската ядрена програма. Но според анализатори изпитанията на междуконтиненталните балистични ракети показват, че Пхенян е насочил вниманието си към Вашингтон и не проявява интерес към опциите, които Югът поставя на масата. Северът трябва да извърши още изпитания, преди да може да произведе изцяло функционална междуконтинентална балистична ракета. Той се стреми да се сдобие с истински  ядрен възпиращ потенциал , за да може да противостои на съюза между Вашингтон и Сеул и в крайна сметка за официален край на Корейската война, която до момента е приключила единствено по силата на примирие. Северът иска прекратяване на ежегодните американско-южнокорейски военни учения, които определя като репетиция за нахлуване, както и изтегляне на десетките хиляди американски войници, разположени на юг. Пхенян ще иска и да възстанови стопанството си, което понесе удари в резултат на многогодишни тежки санкции, както и да намери нови пазари за евтините си промишлени стоки и работна ръка. Очевидно тези неща са от много по-голямо значение за Пхенян, отколкото всичко, което Югът може да предложи. Мун подложи на остри критики твърдолинейния политически курс по време на десетте години управление на консерваторите в Сеул. Според него това с нищо не е допринесло за спиране на оръжейните разработки на Пхенян и само е довело до Но непреклонността на Северна Корея може да вкара Мун в същия политически коловоз, както предишния президент  Пак Гън-хе , която също казваше, че ще покаже по-голяма гъвкавост. След второто изпитание на Севера с междуконтинентална балистична ракета Мун възприе твърда линия. Той разпореди на военните да насрочат преговори с Вашингтон за предоставяне на по-тежки бойни глави за южнокорейските ракети и да започнат работа с американското командване за разполагане на установките на вече намиращата се в Южна Корея система за противоракетна отбрана на САЩ. Южнокорейските консерватори обаче искат засилване на санкциите и натиска; те определят призивите на президента за преговори като \"несподелена любов\". Хун Мин, анализатор в южнокорейския Институт по въпросите на националното обединение, заяви, че все още има възможност Пхенян в крайна сметка да приеме предложенията на Сеул за преговори, ако в следващите месеци има строго прилагане на засилените наскоро санкции на ООН. Но той каза, че \"в търсенето на решение е изключително важно Сеул да се движи в крак с международната общност, а не да набляга на това кой ще има водещата роля\". /БТА", "date": "2017.08.11", "title": "Защо Пхенян вече не желае да преговаря със Сеул"}
{"url": "http://www.dnevnik.bg/bulgaria/2017/08/11/3022190_partiiata_koiato_se_otkaza_ot_subsidiiata_si_iska/", "text": "Партията \"Възраждане\" е поискала от областния управител на София Николай Пехливанов да й отпусне държавен имот, в който да премести централата си. Това потвърдиха пред \"Дневник\" от областната управа и лидерът на партията Костадин Костадинов. \"Възраждане\" получи 1.1% от гласовете от парламентарните избори на 26 март. Това й даде право на държавна субсидия, от която обяви, че се отказва и държавен имот за централа. Областните управители обаче могат да откажат да предоставят държавен имот, за разлика от партиите, които са преминали 4%, на които нямат право на отказ. Дай, за да взема \"Искаме държавен имот, защото имаме право на това\", каза Костадинов пред \"Дневник\", като посочи, че партията има желанието да плаща наем за имота, както е по закон. Той обаче има съмнения, че такъв ще им бъде предоставен, за което не е и особено притеснен. \"Както сме оцелявали досега 3 години, ще продължим и за вбъдеще\", каза Костадинов. От създаването на партията през 2014 г. централата й се намира на столичния булевард \"Христо Ботев\". От областната управа на София казаха, че нямат практика да отказват на партии, които поискат държавни имоти. Посочиха, че все още очакват партия \"Възраждане\" да им изпрати всички документи, за да могат да започнат процедурата. Най-вероятно ще бъде предложен имот на ул. \"Цар Калоян\". Премълчаната истина Костадин Костадинов каза, че партията му дава добър пример как да се харчат субсидиите, като предоставя своята за благотворителност. С парите от медийните пакети за изборите, които също се отпускат от държавата, нещата изглеждат малко по-различно. От 20 часа всяка събота по телевизия \"Евроком\" се излъчва предаването \"Премълчаните истини\" с водещ Минчо Христов. На изборите на 26 март той беше кандидат за депутат от партия \"Възраждане\", като водеше листите й в 25 МИР в София и в Пловдив. За тези избори партията е платила на \"Евроком\" над 20 хил. лева от медийния си пакет - парите, които се отпускат от държавния бюджет. Справка на сайта на телевизията показва, че Костадин Костадинов е гостувал поне два пъти на Минчо Христов в предаването \"Премълчаните истини\" - на 11 и 18 март. Партията е платила и 2 хил. лева на дружеството \"Муузон\", което е собственост на Мартин Радославов. Той е мажоритарен акционер в дружеството \"Ню медиа груп\", което издава таблоидните вестници \"Уикенд\" и \"Таблоид\" (бивш \"Всеки ден\"). Партията има и едно неодобрено от Централната избирателна комисия плащане в размер на 1200 лева. То е към дружеството \"Ен Ем Медия\", издател на вестник \"Ретро\". На сайта на вестник има линкове към сайта \"ПИК\", както и към блога на неговия издател и редактор Недялко Недялков.", "date": "2017.08.11", "title": "Партията, която се отказа от субсидията си, иска държавен имот в София за централа"}
{"url": "http://www.dnevnik.bg/photos/2017/08/11/3021373_fotogaleriia_stote_dni_na_kabineta_borisov_3_-_ot/", "text": "Третото правителство на Бойко Борисов завършва днес първите си сто дни - символичния толеранс, който се дава на всяка власт в началото на управлението. Освен със стандартните за Борисов прояви, като рязане на лентички, първите три месеца от работата на министрите ще се запомнят и със засилената външнополитическа активност на премиера, включваща срещи с президента на Турция Реджеп Ердоган, германския канцлер Ангела Меркел, френския държавен глава Еманюел Макрон, както и с подписването на Договора за добросъседство с Македония. \"Дневник\" обобщава изминалите 100 дни в снимки.", "date": "2017.08.11", "title": "Фотогалерия: Стоте дни на кабинета \"Борисов \"3 - от Макрон през Македония до скандалите в България"}
{"url": "http://www.dnevnik.bg/kultura/2017/08/11/3019887_posoki_na_stefan_komandarev_se_sustezava_v_saraevo_ot/", "text": "\"Посоки\" на Стефан Командарев е българският претендент в конкурса на започващия днес кинофестивал в Сараево. Филмът, който  дебютира в конкурса \"Особен поглед\"  на Кан, ще се състезава за \"Сърцето на Сараево\" с още шест заглавия от балканския полуостров. В едно от тях България също има участие - \"Синът на София\" на гръцката режисьорка Елина Псику, който взе награда от  \"Трайбека\". Звездата от \"Монти Пайтън\" Джон Клийз и американският режисьор Оливър Стоун - още по-спорен покрай скорошния си  филм за президента Владимир Путин , ще са специални гости на тазгодишното издание на фестивала, основан по време на югославските войни като емблема на босненския дух. 235 филма, от които 43 са премиерни, влизат в програмата му до 18 август. Наградите ще бъдат връчени на 17, четвъртък, от 20 ч. в Националния театър на Сараево. \"Посоки\" ще бъде излъчен на 14 август в 11 и 22.30 ч., както и на 15 от 17 ч. Във филма, който разказва няколко преплитащи се истории, случили се в една нощ в софийски таксита, участват актьорите Васил Василев-Зуека, Иван Бърнев, Васил Банов, Стефка Янорова, Юлиян Вергов, Ирини Жамбонас, Георги Кадурин, Асен Блатечки и др. Наградата \"Сърцето на Сараево\" включва и премия от 16 хил. евро.", "date": "2017.08.11", "title": "\"Посоки\" на Стефан Командарев се състезава в Сараево от днес"}
{"url": "http://www.dnevnik.bg/sviat/2017/08/11/3022383_bulgarin_povtorno_zadurjan_za_hakvane_na_bankomati_vuv/", "text": "Филипинската полиция получава похвали от властите и социалните мрежи заради отказа на 50 000 долара подкуп, предложен на група за хакване на банкомати с румънско участие. Същевременно властите все още издирват българин, оглавяващ престъпна група за измами с банкомати, която действа в архипелага. Това разказва филипинското англоезично издание  Philippines Lifestyle News . Полицейските служители арестуваха през юли трима души в град Сан Фернандо - никарагуец, италианец и румънец, обрали множество банкомати в страната. Според сайта румънецът вече е бил задържан през ноември 2015 г. за същата измама в Мандауе сити. След ареста на 24 юли обаче групата предложила на полицаите 50 000 долара за свободата си, а те отказали. Кметът на Сан Фернандо също похвали служителите на реда за принципността им. В събота друг източноевропеец - българинът Константин Симеонов Кавръков, избяга от ареста във Филипините. Кавръков, арестуван в Замбоанга, вече беше задържан веднъж през април 2015 г. в град Кезон. Не е известно как е успял да се измъкне два пъти от правосъдието. Според властите в Манила той откраднал хиляди долари от банкова сметка, принадлежаща на основателя на \"Майкрософт\" Бил Гейтс. Българинът получава присъда в Парагвай, след като е признат за виновен за виртуални банкови измами. Заради деянието си става известен като \"царя на хакерите\". Измъква се от затвора и по-късно пристига във Филипините. Смята се, че пропуски в сигурността на банковата система на Филипините Кавръков и групата му, която се представя като \"Българската група на суперхакерите\", са избрали да действат главно в страната, пише изданието. Сред най-честите ѝ цели са райони, често посещавани от чужденци. Затова клиентите на банки във Филипините биват съветвани да избягват употребата на неохранявани банкомати, когато е възможно.", "date": "2017.08.11", "title": "Българин, повторно задържан за хакване на банкомати във Филипините, се измъкна отново"}
{"url": "http://www.dnevnik.bg/bulgaria/2017/08/11/3021539_kak_bulgarskite_vlasti_zadurjaha_finlandeca_abdulai/", "text": "Абдулай Коне е роден в Кот Д'Ивоар, но е гражданин на Финландия, където живее, учи и работи от 2005 г. В момента прави магистратура в Хелзинксия университет Има жена и четири деца, три от които са родени във Финландия и също са с гражданство от Финландия. Всяко лято семейството избира различна дестинация, в която да прекарат лятната си ваканция. Тази година те пристигат за едноседмична почивка в България. След края й на седми юли, на летището във Варна Коне е задържан. Властите се позовават на факта, че е издирван чрез Интерпол от Того за извършени престъпления. В последствие се оказва, че в африканската държава на издирваното лице е издадена присъда за извършени компютърни престъпления - повредена е страницата на мобилния оператор на Того, като му се вменява период на престъпна дейност от юли до декември 2013 в столицата на Того - Ломе. Искането отправено до Интерпол съдържа само имена, които съвпадат с тези на Коне, но не и снимка. - докато започне разглеждането по същество на искането за екстрадиция. Назначен му е служебен защитник за гледане на мярката от съда, който не е обжалвал така постановената мярка. Коне е изправен пред възможността да бъде екстрадиран в трета държава - Того, където да излежава три годишна присъда лишаване от свобода за нещо, за което казва, че не е извършил. По същото време, в което властите в Того твърдят, че Коне е осъществявал престъпна дейност в столицата Ломе, той е бил у дома си - във Финландия. . Завършва през 2005 година със степен \"бакалавър\". Жени се в Русия и решава да не се връща в родната си страна, заради ситуацията там. Заради това и не е известно дали все още е гражданин на тази страна. Единствените му валидни документи са тези от Финландия - т.е. той може да бъде считан единствено за гражданин на Европейския съюз. Не е известно дали българските власти са отправили искане до Кот Д'Ивоар за проверка на самоличността на Коне. През ноември 2005 година от Русия той заминава за Финландия. През 2006 година при него пристигат жена му и първото им дете. Коне подава искане за закрила през 2006 година и две години тече процедура по проучаването му. В крайна сметка той получава статут на закрила, а през 2012 и финладско гражданство. Работи по специалността си много често на временни договори, работил е в програма на Министерство на образонанието на Финландия - по проект за дигитализация на образованието. Наскоро решава да запише магистратура в Университета в Хелзинки. Искането за задържане е от 2014 г. и е изпратено от Того чрез Интерпол, когато е записано, че целта е срещу издирваното лица да бъде водено наказателно производство. Оказва се, че през 2015 година срещу издирваното лице е издадена присъда, с която е осъдено на три години затвор. Искането за задържане е отправено чрез Интерпол, но властите на Финландия - явно не са намерили основания да задържат своя гражданин. Българските власти, които нямат договор за правна помощ с Того, все пак го задържат. Въпреки че именно Финландия е кометентата държава да прецени това. Пред съда прокурор Деян Душев казва, че са налице законовите изисквания за задържането за Коне, защото престъпленията, в които е обвинен, са наказуеми по българския наказателен кодекс. Освен това, според Душев Коне може да се укрие (въпреки че е финландски гражданин и при неизпълнение на по-лека мярка за неотклонение може да бъде издадена Европейска заповед за арест). Пред съда Коне разказва, че от 17 години не е стъпвал в Африка, а в Того не е бил никога през живота си. \"Имам четири деца, които са родени в Европа. Никога не съм имал проблеми с полицията. Много силно съм учуден от случващото се\", казва още Коне. Твърди, че след като завършва информатика е забравил повечето неща, които е учил, а и това било сфера, която много бързо напредва. \"Всичко, което искам да кажа, е че съм невинен\". Случаят поставя на внимание за пореден път в България въпроса - каква защита дължи държавата на граждани на Европейския съюз, в случая - гражданин на друга държава-членка, спрямо когото е отправено искане за задържане и екстрадиция от трета държава. Коне е внесъл искане до Варненски окръжен съд, за отмяна на наложеното му задържане, убеден, че няма основание да бъде лишаван от свобода, от правото да се завърне у дома си - във Финландия и от контакт със семейството си.", "date": "2017.08.11", "title": "Как българските власти задържаха финландеца Абдулай Коне, искан от Того"}
{"url": "http://www.dnevnik.bg/zdrave/2017/08/11/3013877_za_kude_bez_meze_ili_zashto_alkoholut_zasilva_apetita/", "text": "Пиянският глад е добре познат на всеки, който е прекалявал с питиетата, а мезето по време на запой е абсолютно задължително. За това си има научно обяснение и то е свързано наистина повече с алкохола, отколкото с нещо друго. Изследване от тази година на британския Институт \"Франсис Крик\", цитирано в \"Индипендънт\", установява каква е връзката между консумацията на алкохол и характерното повишаване на апетита по време на или след пиенето. Учените решили да я разгадаят, защото етанолът или етиловият алкохол се характеризира с  и би трябвало да създава усещане за ситост вместо обратното. За да открият причината, учените подложили лабораторните мишки в института на необичаен режим - три дни на етанол, предхождани и последвани от три дни на физиологичен разтвор. В това време можели да ядат неограничено количество храна и действително, както при хората, в алкохолните дни изяждали \"значително\" повече, но не и преди и след тях. След анализите, изследователите заключили, че това е еволюционно съхранен физиологичен феномен при бозайниците, с все още неясни корени, защото  . Оказало се, че етанолът предизвиква хормонален отговор в организма, сходен с този по време на пост или при недохранване, а мозъкът веднага го възприема като сигнал за глад, независимо дали стомахът е пълен, или не. На практика се изпраща  , на който сивото вещество веднага се доверява и включва защитния си режим срещу гладна смърт, който е един от най-силните заради инстинкта за самосъхранение. Този феномен може да обясни защо преяждането и препиването често пъти вървят ръка за ръка, но също и да се свърже с много други патологични проблеми с пристрастяването и затлъстяването, смятат учените. А пък за любителите на чашката откритието означава, че под влиянието на алкохола, не могат да се доверят и на собственото си тяло да преценят дали са гладни, или не.", "date": "2017.08.11", "title": "За къде без мезе, или защо алкохолът засилва апетита"}
{"url": "http://www.dnevnik.bg/gradska_sreda/2017/08/11/3020422_ljubo_georgiev_arhitekt_resheniiata_za_sofiia_triabva/", "text": "- Целта е да изградим система за взаимодействие. Първо събираме информация и по тази причина в момента има обществени поръчки за професионални сдружения. Към тях ще прибавим и хора от администрацията, защото те имат и практически познания. Ще включим и неправителствени организации. С времето - и инвеститори.  През есента ще започнем публичните разговори по всяка от темите, на тях ще представим събраната информация. Защото всеки има мнение за всичко, но ние държим да провеждаме разговора върху данни и факти, а не върху мнения. Много хора имат мнения, без да знаят за какво става въпрос.  - Планът не е единствената цел. Ние трябва да формулираме заданието, ако говорим проектантски, и от там нататък планът да го изпълни. Основната цел е да постигнем съгласие за това накъде искаме да върви София. Първо трябва да се разберем дали искаме повече инвестиции, компактност на застрояването или искаме баланс със зеленината или нещо съвсем различно, като например да живеем в къщи и да разрушим всички блокове. Всеки би казал, че иска къща с градинка, но какво би значило това, ако го разпределим на цялото население и върху площта на София? - В момента участието на гражданите е никакво. На обществените обсъждания сега най-често се представят готови проекти, които са много технически. Това повече отблъсква гражданите, отколкото да ги привлича.  Има постоянни противопоставяния - неправителствени организации срещу община, инвеститори срещу граждани, граждани срещу община. Никой на никого не вярва. По тази причина се захванахме да работим по визията за София. Защото в града има много потенциал и знания, които не са в институциите. Глупаво е общината да ги отблъсква, да не ги вижда, когато са добронамерени, разбира се. Искаме да започнем да си партнираме и всички знания и опит да бъдат използвани. Трябва да израснем, ако искаме да имаме по-добро качество на живот. - Ще е много трудно. На всеки участник ще покажем ползата от това да се включи, да сподели, да се вслуша, за да промени нещо. Например на Общината трябва да покажем, че има полза да взаимодейства с всички други участници, защото това ще улесни нейната работа. Ще има съмишленици, а не противници. В този смисъл е много ключово визията да бъде създадена от много участници, но и да бъде реализирана от много участници. Идеята не е да администрацията да започне да я въвежда. - Съмнявам се, че ще може да има такава ситуация. Именно по тази причина въвличаме както общината, така и политиците. Постоянно ще ги каним, ще ги държим информирани. Ще гледаме да ги включваме в процеса, така че и те да не бъдат първо изненадани, когато всичко е готово. - Навсякъде са имали такива проблеми. Говорили сме с колеги от Тел Авив, Виена, Бостън, Копенхаген, Антверпен. Навсякъде се опитват да разрешават проблеми и никъде не им е лесно. Винаги има какво да се подобри в работата на администрацията. Виена, правейки своята \"Визия\", също подобрява взаимодействието между гражданите и местната власт. В Тел Авив създават дигитална платформа, през която гражданите дават информация за навиците и начина си на живот в града. Те са като сензори за градската среда. - София не е планирана за толкова автомобили. Трябва да направим така, че да няма нужда от тях. - Това става по класическите методи, изобщо не е невъзможно - с много добър градски транспорт, добри възможности за пешеходците, добри възможности за велосипедисти, споделени пътувания. Освен такситата, всички останали коли се използват от точка А до точка Б и през по-голямата част от времето са паркирани. Всъщност те заемат пространство, а не се използват за придвижване. Мисля, че можем да избегнем това. Ако общината направи така, че използването на колело да е по-удобно, автобусите да са повече и по-начесто, да се въведе нощен градски транспорт. Колата е като ламя - колкото пътища правиш, толкова повече коли ще има. - \"Софпроект\" е направил общия устройствен план. Оттогава е трябвало да следи как се изпълнява планът. Това не е правено, вероятно защото приоритетите на общината са били други. С времето \"Софпроект\" се е превърнал в проектантско бюро на общината. Това не е е лошо, но за тази цел има друго предприятие - \"София проект\". Заради това служителите на \"Софпроект\" са спрели да събират данни за града и да правят анализи. Липсва практиката да се дават съвети какво и как да се подобри. Очертаването на тенденции - кое е наред и кое не. А това е необходимо. За мен най-важното е да не взимаме решения през авторитет и позиция. Например, кметът каза и това е. Напротив,трябва да взимаме решения, които са премислени от хора, които знаят и могат. Точно това е желанието ни - да направим система, която да привлича можещите. За да е ефикасна. ", "date": "2017.08.11", "title": "Любо Георгиев, архитект: Решенията за София трябва да се взимат така, че да няма неприятно изненадани"}
{"url": "http://www.dnevnik.bg/sport/2017/08/11/3022472_razdialata_mejdu_ludogorec_i_dermendjiev_logichen_hod/", "text": "\"Лудогорец\" и  Георги Дерменджиев  се разделиха. Звучи толкова познато, че човек се чуди дали се случва отново, дали има дежа вю или сънува. Индикации, че Дерменджиев няма да се задържи на поста си имаше отдавна и въпросът беше не дали, а кога ще бъде сменен. И въпреки, че във футбола това не е новост, във въздуха остава да виси въпросителната дали това е правилното време за смяна. И ако до преди два дни треньорът не се радваше на голяма подкрепа от масовия фен, изведнъж стана симпатичен на всички. Случи се поради една проста причина, че \"Лудогорец\" не постъпи коректно с него. Дерменджиев става поредният човек, дал доста на клуба, който си тръгва през задния ход. Както преди това се случи с Ивайло Петев и с всички български футболисти, участвали в изграждането на основите на печелившия тим. Представянето в последните шест месеца \"Дерменджиев трябваше да бъде сменен отдавна\", \"Дерменджиев трябваше да остане\" – това са двете мнения, които циркулират по форумите и сред българските фенове в последните часове. И двата лагера имат своите доводи и не може да се каже кой е крив, и кой е прав. В последните шест месеца представянето на отбора не е никак убедително. Първите индикации, че нещата не са наред дойдоха още след отпадането на 1/16-финалите в Лига Европа от \"Копенхаген\" през февруари. През миналата есен отборът се представяше страхотно, класира се трети в групата си в Шампионска лига, но след Нова година изведнъж се сгромоляса. С \"Копенхаген\" \"Лудогорец\" не приличаше на себе си, а до края на сезона не изигра нито един силен мач. Логичният завършек дойде със загубения финал за Купата на България от \"Ботев\" (Пловдив). Но дори и тогава Георги Дерменджиев не беше сменен, въпреки че договорът му изтичаше и до последно не се знаеше дали ще остане. Ситуацията за Дерменджиев се повтори с тази от 2015 г. Тогава \"Лудогорец\" отново имаше слаб пролетен полусезон, но стана шампион, благодарение на огромен аванс, натрупан по-рано през сезона. Отборът пак допусна спад след участието в Шампионска лига, а в края на сезона Дерменджиев беше освободен. След това историята е ясна на всеки. , каза един от собствениците  Георги Домусчиев  на 18 юни, дни след началото на подготовката за новия сезон. Но тук логичният въпрос е дали в \"Лудогорец\" се е случило нещо чак толкова драматично? Отборът няма загуба в България, не се класира в групите на Шампионска лига, но има огромен шанс да играе в Лига Европа. Освен това реализира две продажби за доста сериозни суми, които дават спокойствие на ръководството и които наляха свежи пари в касата. Да, \"Лудогорец\" допуска традиционното си колебание в началото на сезона, но редовно ставаме свидетели как футболистите магически променят формата си, дойде ли време за големите мачове в европейските турнири. Докъде се простират правомощията на треньора в \"Лудогорец\" Този въпрос е бил и ще продължава да бъде с огромна важност. Мнозина питат дали Дерменджиев би постигнал успехи, ако не разполага с футболисти, които струват милиони, което също е логично. Факт е обаче, че треньорът допусна две големи грешки, заради които не успя да си гарантира престой в \"Лудогорец\" едва ли не до живот. Свидетели сме как в чужбина специалисти с подобна визитка водят клубовете си по 10 или повече години, въпреки редуване на спадове и успехи. Пример е и  Станимир Стоилов , който ще си тръгне от \"Астана\" когато той реши. Дерменджиев обаче не успя да си извоюва автономност, при това на два пъти, показвайки че не се учи от грешките си или поне, че не се развива. Когато пое тима през 2014 г. имаше почти невъзможната задача да го вкара в групите на Шампионската лига, но някак успя да се справи. Въпреки това Дерменджиев нито за момент не изглеждаше човекът в силна позиция в Разград. Година по-късно, когато от ръководството му се молеха да се върне и да изправи отбора на крак след голяма криза, Дерменджиев имаше още по-силни козове. Той не само стабилизира \"Лудогорец\" и го направи шампион, но успя да положи основите с наличието на новите играчи  Кафу , Кешеру, Натанаел и Паломино, и пак да влезе в Шампионската лига. И въпреки всичко отново позволи да допусне старите си грешки и да бъде освободен. През 2015 г. той до последно пускаше играчите с изтичащи договори (Безяк, Ешпиньо, Абало), с надеждата, че успее да ги убеди да останат, с което обаче единствено успя да настрои другите футболисти срещу себе си. През тази пролет продължаваше да държи на терена всички звезди, въпреки че не бяха във форма, с което единствено им показа че могат да си правят каквото искат. , продължаваше да повтаря цяла пролет Дерменджиев, въпреки че имаше шанс да експериментира със състава, заради комфортния си аванс в първенството. Винаги ще се прокрадва мнението, че с тези футболисти, които са в Разград всеки може да стане треньор, което не е напълно вярно. Защото \"Лудогорец\" се опари от неуспешен експеримент с Бруно Рибейро, а треньор с претенции като Едуард Ераносян се провали тотално. Точно за това и смяната винаги носи риск. Херо ли е точният човек да изгради нов отбор Случките в Разград от последния месец показват ясно едно единствено нещо – в \"Лудогорец\" трябва да се гради нов отбор, но ръководството смята, че Георги Дерменджиев не е правилният човек да свърши това. Поставяйки така нещата, то в смяната на треньора няма нищо драматично. Но наследникът на Дерменджиев, който по всяка вероятност ще е Димитър Димитров – Херо ще има нелека задача. Не, защото трябва да продължи хода на успехите – \"Лудогорец\" няма особено големи проблеми да стане шампион в България. Видя се, че разградчани могат да победят един от основните си конкуренти ЦСКА насред \"Българска армия\" с втория си тим. Задачата на Димитров е трудна, защото той трябва да върне контрола на треньора над съблекалнята. В последните месеци свободата, която е дадена на футболистите в \"Лудогорец\" се превръща в свободия. Публична тайна е липсата на дисциплина, а Димитров ще трябва да промени това. Наред с всичко това трябва да се поставят основите на нов отбор, защото Моци, Марселиньо и Дяков са на по 33 години и поне в Европа възрастта им започва да оказва влияние. Трябва да бъде намерен следващият лидер, около когото да бъде изграден отборът. Ако успее да класира тима за групите на Лига Европа Херо ще си гарантира спокойствие – клубът ще генерира приходи от Европа, а той ще може да изгражда поетапно нов отбор. Основният въпрос обаче е дали дали това е правилният треньор? Времето ще го покаже.", "date": "2017.08.11", "title": "Раздялата между \"Лудогорец\" и Дерменджиев – логичен ход или изкуствено създадена криза"}
{"url": "http://www.dnevnik.bg/bulgaria/2017/08/11/3022500_promenia_se_dvijenieto_na_orlov_most_v_sofiia_zaradi/", "text": "Ограничения в движението на \"Орлов мост\" влизат в сила от полунощ заради започващия ремонт на кръстовището, съобщи заместник-кметът по транспорт в София Евгени Крусев пред БНТ. От полунощ се забранява влизането на автомобили в част от платното от страната на сграда \"Царевецъ\". Движението ще се извършва двупосочно в срещуположното пътно платно. От Столичната община планират и бъде коригирана асфалтовата настилка в участъка между 4 и 7-ми километър по булевард \"Цариградско шосе\". Всички дейности би трябвало да приключат до 20 август, като ще се извършват на няколко етапа и в нито един момент \"Орлов мост\" и бул. \"Цариградско шосе\" няма да бъдат затваряни напълно От 24 часа на 13 август се затваря за автомобили и част от площад \"Орлов мост\" - между североизточното и северозападното платно на булевард \"Евлоги и Христо Георгиеви\".Ограниченията важат до 20 август. Заради ремонтите се променят частично маршрутите на автобусни линии 9,72, 75,213, 280,306. Ще бъде открита и нова временна автобусна на спирка - на бул. \"Васил Левски\", на която ще спират тролейбусни линии 4, 5, 8, 11 и автобусните 280 и 306. Тя ще бъде на метри от настоящата на \"Орлов мост\". Ремонтът се налага, тъй като в началото на годината асфалтът  се напука на различни места , а от месеци има сериозни неравности при \"Орлов мост\". В края на юли зам.-кметът по транспорта Евгени Крусев каза, че на  тези места настилката ще бъде подменена с друга , която е предназначена за по-сериозни натоварвания. През 2015 г. бе направен основен ремонт на бул. \"Цариградско шосе\", който  струваше на общината около 20 млн. лева. Улица Хан Крум се затваря До 15 септември забранява влизането на автобмили по ул.\"Хан Крум\" между булевардите \"Патриарх Евтимий\" и бул.\"Васил Левски\". От днес до 18 август пък ще бъде стеснено кръстовището между бул. \"Прага\" и бул. \"Пенчо Славейков\", като се забранява влизането на автомобили през северозападната част. Причината за неудобството е продължаващият ремонт на бул. \"Прага\". Това лято пътната мрежа на София отново е обект на сериозни ремонти,  като в плана на Столичната община попадат едни от най-натоварените булеварди в София  - \"Дондуков\", \"Асен Йорданов\", \"Прага\", \"Шипченски проход\", \"Тодор Каблешков\" и \"Монтевидео\". В края на миналата седмица  беше затворен и бул. \"Президент Линкълн\" . Причината е  започналият строеж на станцията  от третата линия на метрото. В края на есента пък трябва да започне и През есента пък трябва да  започне и цялостната реконструкция на бул. \"Граф Ингатиев\" , като в момента тече процедура по избор на изпълнител.", "date": "2017.08.11", "title": "Променя се движението на \"Орлов мост\" в София заради ремонт"}
{"url": "http://www.dnevnik.bg/bulgaria/2017/08/11/3022510_jiteli_na_vraca_protestiraha_zaradi_otstraniavaneto_na/", "text": "\"Страх ни е, г-н Борисов, помогнете ни!\". Този призив, изписан на плакат, носеха събрали се тази сутрин граждани на Враца на протест заради  отстраняването на досегашният ръководител на областната дирекция на МВР  в града, показа репортаж на Би Ти Ви. Сред протестиращите са и колеги на Димитър Газибарски, който вчера беше отстранен от поста си във връзка с приключена проверка и незадоволително състояние на повереното му управление. Газибарски е преназначен като началник група в друго направление на дейност и в друго населено място. Вчера от МВР увериха, че преназначаването на Газибарски няма общо с резултата от дисциплинарното производство и уволнението на подчинения му младши инспектор Цветан Благоев, който разпространи в социалните мрежи видео, на което се вижда как началникът на отдел \"Физическа защита\" в АЕЦ \"Козлодуй\" Пешко Караджов обижда и заплашва служител на районното полицейско управление. Причината за това е, че полицаят е написал акт на приятел на Караджов, който е заловен да шофира пиян. Служителят на реда дори беше заплашен с уволнение. Малко след разпространяването на видеото премиерът  Бойко Борисов освободи Караджов от поста му. \"Всички хора са излезели в подкрепа на Газибарски, който доказа, че с твърдата си ръка полицията може да бъде близо до хората\", коментира една от протестиращите днес. За две години отстраненото в момента ръководство е успяло да върне доверие и се е справило с битовата престъпност, коментираха събралите се. По думите им страхът вилнее в града и Враца ще се превърне основен герой на криминалните новини.", "date": "2017.08.11", "title": "Жители на Враца протестираха заради отстраняването на полицейския шеф"}
{"url": "http://www.dnevnik.bg/sport/2017/08/11/3022511_kanadski_tineidjur_ne_pozvoli_na_nadal_da_se_vurne_na/", "text": "Рафаел Надал пропусна  възможността да се изкачи на върха в световната ранглиста  за пръв път от три години насам. Носителят на 15 титли от Големия шлем отпадна още в третия кръг на турнира от сериите \"Мастърс\" в Монреал след изненадващо поражение от канадския тинейджър Денис Шаповалов. Испанският тенисист спечели убедително първия сет, но допусна обрат и отстъпи с 6:3, 4:6, 6:7 (4) след много здрава битка, продължила два часа и 46 минути. Шаповалов, който заема 143-ото място в ранглистата, показа страхотен характер в решителния трети сет и записа първи успех срещу играч от топ 10 в кариерата си. Надал трябваше да стигне до полуфиналите, за да измести Анди Мъри от първата позиция в света. Испанецът ще има нова възможност следващата седмица, тъй като шотландецът ще пропусне и мастърса в Синсинати. В битката обаче ще се включи и Роджър Федерер, който продължава към четвъртфиналите в Монреал. Надал стана поредният фаворит, който напуска рано надпреварата в Канада. От 16-те поставени в основната схема до четвъртфиналите достигнаха само трима - Федерер, Роберто Баутиста Агут и Александър Зверев. Двубоят между поставения под №1 Надал и участващия с \"уайлд кард\" Шаповалов започна според очакванията и нищо не предвещаваше подобен развой. 31-годишният испанец беше безапелационен в първия сет, като в него спечели 100% от точките след вкаран първи сервис (11 от 11) и общо 20 от 24-те разиграни точки в подаванията му. Той не даде нито една точка за пробив на съперника в целия сет, а в същото време реализира един от четирите шанса, до които се добра. Това се случи в най-добрия възможен момент - в деветия гейм, за да поведе с 5:4 и след това с категоричен сервис гейма да приключи първата част. Шаповалов обаче показа, че няма никакво намерение да се предаде. Миналогодишният шампион от \"Уимбълдън\" при юношите реализира ранен пробив, след което го затвърди с обрат от 0:30 на свой сервис - 3:1. В шестия гейм той отново имаше възможност да спечели подаването на световния №2, но я пропусна. Надал не само се спаси, а веднага след това върна пробива. Испанецът успя да го затвърди, за да изравни при 4:4, а в деветия гейм повее с 30:0 при сервис на Шаповалов. Канадският тинейджър обаче показа железни нерви и обърна подаването си. Така той принуди съперника да сервира за оставане в сета при 5:4. Фаворитът се пропука и загуби сервис гейма си, а с това и втория сет. В решаващият трети сет младият канадец продължи да впечатлява със страхотната си борбеност. Надал имаше цели шест възможности за пробив, но не успя да реализира нито една. Шаповалов нито веднъж не получи шанс да спечели подаването на съперника, но се пребори за влизане в тайбрек и го спечели със 7:4, за да постигне най-големия успех в кариерата си. Надал завърши мача с по-добри показатели и спечели повече точки - 115 срещу 110. Испанецът обаче реализира само две от 11-те си шанса за пробив, а канадецът направи същия брой пробиви, но от шест възможности. Шаповалов се превърна в най-младия тенисист, достигнал до четвъртфиналите в турнир от сериите \"Матърс\". В спор за място на полуфиналите 18-годишния канадец ще се изправи срещу Адриан Манарино от Франция, който победи корееца Хьон Чун с 6:3, 6:3. Победителят от мача между Шаповалов и Манарино ще се бори за място на финала с Александър Зверев или Кевин Андерсон, които записаха безапелационни победи в третия кръг. Германецът надигра Ник Кириос с 6:4 6:3, а южноафриканецът даде само пет гейма на полуфиналиста от \"Уимбълдън\" Сам Куери - 6:4, 6:1. Четвъртфиналите в долната половина ще противопоставят рекордьора по титли от Големи шлем Роджър Федерер срещу Роберто Баутиста Агут и Диего Шварцман срещу Робин Хаазе, който  късно снощи елиминира Григор Димитров .", "date": "2017.08.11", "title": "Канадски тинейджър не позволи на Надал да се върне на върха"}
{"url": "http://www.dnevnik.bg/bulgaria/2017/08/11/3022516_kumpinguvashti_na_koral_obviniha_angelkova_v_mutrenski/", "text": "Почиващите на плаж Корал се оплакаха, че са репресирани и подложени на множество проверки от инспектори на Министерството на туризма, предвождани от министър Николина Ангелкова, защото са подали сигнал за незаконни разрешителни за строеж. Пред Би Ти Ви част от тях нарекоха \"мутренско\" поведението на министъра. \"Както слушах отстрани коментарите, нападките и арогантното държание, просто не успях да се сдържа и да кажа: Престанете да ни говорите с този подигравателен тон, ние не сме хора второ качество\", коментира пред медиата най-успешната българска тенисистка Мануела Малеева. Вчера тя сподели в профила си в социалната мрежа \"Фейсбук\"  част от свой разговор с Ангелкова , с която се засекли на плажа Корал. Според Малеева министърът на няколко пъти й казала, че не й вярва, че е отседнала на море, без да ползва ток и вода. Според бившата спортистка това на практика означава, че е уличена в лъжа. Малеева коментира, че вчера съвсем случайно се е оказала на плажа и може би е изненадала министър Ангелкова с присъствието си. \"Когато някой така се държи с мен, с това високомерие на човек, който знае, че властта е зад него, понякога ми е трудно да реагирам. Госпожажа Ангелкова ме гледаше в очите и ми каза: Не ви вярвам, не ви вярвам за това, че сте тук без ток и без вода\", разказа Малеева. Вчера от Министерството на туризма обявиха, че заради безстопанственост и липса на заграждение ще бъдат санкционирани собствениците на частните имоти, разположени зад плаж Корал. Причината е, че при проверката на един от трите плажа за природосъобразен туризъм е било констатирано, че има каравани, разположени в терена на частна фирма, монтирани са и тоалетни. Инспекцията е била извършена съвместно с кмета на Царево Георги Лапчев, представители на РИОСВ, РЗИ, МВР, областна управа. От трустическото министерство посочват и, че са открити нарушения, свързани с незаконното черпене на ток и вода. При инспекцията е констатирана незаконна постройка, разположена в имот държавна собственост, от която нерегламентирано се черпи електроенергия. По този повод Министерството на туризма ще подаде незабавно сигнали до електроразпределителното дружество ЕВН и до кмета на Община Царево Георги Лапчев, МВР и прокуратурата. \"Ние сме обикновени хора, които обичаме природата в чистия й вид – без чадъри, хотели и застроени плажове. По тази причина бяхме в основата на сигнала за над 30 разрешения за строеж в района на Корал, коментира пред Би Ти Ви музикантът Васил Гюров. \"Хората, които са издали незаконните разрешителни за строеж, не са преследвани, а ние сме преследвани за това, че сме сложили една тента или палатка. Пускат се също слухове, че крадем ток\", допълни той. По телефона в ефира на Би Ти Ви Ангелкова отрече обвиненията и увери, че прави с колегите си проверки от сутрин до вечер по всички плажове и всички са равни пред закона. \"Нито аз, нито колегите можем да си позволим подобно отношение, камо ли да обвиняваме някого\", заяви тя и отново подчерта, че е установено незаконно използване на ток и вода. По думите й става все по-належащо да има регламент къде може да се къмпингува.  Мануела Малеева повтори, че Ангелкова не е отговорила на въпроса кой е дал тези 38 незаконни разрешителни за строеж. \"Хотел \"Морско конче\", което е на дюните, и беше обещано още от министър Павлова да бъде разрушен, все още стои там\", подчерта тя. По думите на Гюров за пет дни на Корал са направени четири проверки, а Малеева допълни, че е имало такава включително и снощи около 22 часа. \"Това е репресивен начин на действия\", заяви тя. \"Тършуват във всяко джобче на палатките, кошчетата на бебетата. Няма шега. Търсят вероятно това, което в момента е на бели черти из известните заведения наоколо. Настъпили сме ги много лошо\", коментира Малеева във \"Фейсбук\" снощи. Ангелкова обаче подчерта, че Министерството на туризма е направило само една проверка – вчера през деня около 10.30 часа.", "date": "2017.08.11", "title": "Къмпингуващи на Корал обвиниха Ангелкова в мутренски похвати"}
{"url": "http://www.dnevnik.bg/biznes/2017/08/11/3022551_do_15_avgust_se_priemat_zaiavleniia_za_subsidii_ot/", "text": "До 15 август пчеларите, изпълнили договорите си от Националната програма по пчеларство 2017-2019 г., могат да подават заявления за плащане. Приемът на документи по мерки А, Б, В, Г и Д започна от 5 юни, в областните дирекции на Държавен фонд \"Земеделие\". До момента са приети 1311 заявления. Образец на заявлението за плащане и информация за особеностите по окомплектоване на документите могат да бъдат намерени на сайта на  ДФ \"Земеделие\" . Кандидатите могат да заявят плащане за всяка дейност от националната програма, която са се ангажирали да изпълнят. За да получат финансиране те трябва да имат валидна регистрация като земеделски стопани и да са подали актуална информация за регистъра на пчелините на Българската агенция по безопасност на храните. Фонд \"Земеделие\" ще преведе финансовата помощ след приключване на задължителните административни проверки на внесените от пчеларите документи. Ще бъдат извършени и проверки на място, за да се установи дали дейностите по договорите са изпълнени коректно. Земеделските стопани трябва да са извършили одобрените им разходи по Програмата в периода от 1 август на предходната финансова година до 31 юли на финансовата година, за която са кандидатствали.", "date": "2017.08.11", "title": "До 15 август се приемат заявления за субсидии от пчеларите"}
{"url": "http://www.dnevnik.bg/sviat/2017/08/11/3022561_cheshkata_policiia_poiska_imuniteta_na_bivshiia/", "text": "Чешката полиция поиска от парламента да снеме имунитета на бившия финансов министър и лидер на партия \"Действие на недоволните граждани 2011\" (АНО)  Андрей Бабиш  в рамките на разследване по подозрение в измама с европейски субсидии, предадоха \"Асошиейтед прес\" и БТА. Бабиш бе уволнен от поста финансов министър по-рано тази година след спор с премиера Бохуслав Соботка заради бизнес практиките му, отбелязва Ройтерс. Полицията разследва дали конферентен център близо до Прага, който е бил изграден от бивша фирма на Бабиш, е нарушил закона, за да получи субсидия от ЕС в размер на 50 милиона крони (2,25 милиона долара). Партията АНО  убедително води в допитванията  за парламентарните избори на 20 и 21 октомври, което може да направи лидера й Бабиш следващия премиер на Чехия. Парламентарна комисия ще разгледа молбата на полицията за снемане депутатския имунитет на Бабиш на 18 август. Гласуването по този въпрос може да се състои на 5 септември.", "date": "2017.08.11", "title": "Чешката полиция поиска имунитета на бившия финансов министър и фаворит за премиер"}
{"url": "http://www.dnevnik.bg/sport/2017/08/11/3022564_iran_izgoni_futbolisti_ot_nacionalniia_otbor_zashtoto/", "text": "Двама футболисти на \"Паниониос\" бяха изгонени до живот от националния отбор на Иран, защото са взели участие в двубой срещу израелски отбор. Гръцкият тим се изправи срещу \"Mакаби\" (Тел Авив) в третия квалификационен кръг на Лига Европа. Въпреки че рискуваха глоби и наказания Масуд Шоджаей и Ехсан Хаджсафи пропуснаха първия мач, който се игра в Израел. Те обаче играха в реванша в Атина, което е вбесило спортните ръководители в родината им. \"Шоджайе и Хаджсафи повече нямат място в националния отбор на Иран. Те пресякоха червената линия\", заяви заместник-министърът на спорта на Иран Мохамед Реза Даварзани.  \"Да играеш срещу представители на един гнусен режим е абсолютно неприемливо за нашия народ\", каза още Даварзани. По думите му двамата футболисти никога повече няма да бъдат повикани в националния отбор. От футболната федерация на Иран заявиха, че Шоджаей и Хаджсафи категорично е трябвало да откажат участие в реванша с \"Макаби\" (Тел Авив), дори това да беше довело до прекратяване на договорите им с \"Паниониос\".  \"Да се съгласиш да играеш срещу спортисти на режим, който не е дал на човечеството нищо друго освен окупация, убийства, агресия и предателство, е неуважение към правата на хиляди мъченици и на всички, разселени и засегнати от ционисткия режим\", заяви Хосеин Нагахи Хосейни, говорител на комисията по външна политика на иранския парламент. Хаджсафи, който играе като ляв краен бранител, имаше 84 мача и шест гола за националния отбор на Иран. Шоджаей, който е полузащитник, е носил националната фланелка 70 пъти и се е разписвал осем пъти. Двамата получиха голяма подкрепа от футболния свят в социалните мрежи. Те бяха поздравени и от външния министър на Израел, че са разчупили табуто иранци да не играят срещу израелски спортисти.", "date": "2017.08.11", "title": "Иран изгони футболисти от националния отбор, защото играли срещу израелци в Лига Европа"}
{"url": "http://www.dnevnik.bg/analizi/2017/08/11/3022562_shte_ocelee_li_viziiata_na_orban_za_nova_evropa/", "text": "В епохата на миграцията важна черта на много от популистките партии в Европа е не толкова, че са национално-консервативни, колкото, че са реакционни. Мнозина европейци се страхуват от миграцията и технологиите, представляващи заплаха за тяхната идентичност и икономическо бъдеще. А отговорът на тези страхове може да е всичко друго, но не и хладнокръвен. Или, както изтъква политическият коментатор Марк Лила, за реакционерите \"единственият разумен отговор на Апокалипсиса е да предизвикат друг, с надеждата всичко да започне отначало\". Никой друг в Европа не символизира този реакционен дух в по-голяма степен от Виктор Орбан. В своя реч наскоро той заяви, че \"историческият въпрос\", пред който сме изправени днес, е дали \"Европа ще остане континент на европейците\". А за западноевропейците добави, че \"преди двайсет и седем години в Централна Европа вярвахме, че Европа е нашето бъдеще а днес чувстваме, че ние сме бъдещето на Европа\". Думите му предизвикват опасения от налагането в бившата комунистическа Централна Европа на по-агресивна и шовинистична политика, която има потенциала да дестабилизира ЕС и целия континент. В съседство с Унгария на Орбан полското дясно правителство също предизвиква тревоги със своя все по-националистичен и авторитарен дневен ред. Наистина ли нелиберална Унгария е бъдещето на Европа? И може ли Орбан да успее да преформатира Съюза? Съпротивата на Унгария срещу политиката на отворените врати към бежанците на германския канцлер Ангела Меркел през 2015 г. изстреля Орбан в центъра на европейската политика. Поддържането на миграцията като централен въпрос в дневния ред на континента продължава да е от решаващо значение за него, особено сега, когато броят на мигрантите намаля, а ЕС, съвсем правилно, затегна своята миграционна политика. Планът на Орбан е да използва тревогите, причинени от кризата с бежанците, за да накара Европейската народна партия, групата от десноцентристки партии в Европейския парламент, да възприеме позиции, които обикновено се асоциират с крайната десница. \"Християндемократическите партии в Европа са престанали да бъдат християнски: вече се опитваме да задоволим ценностите и културните очаквания на либералните медии и интелигенцията\", посочи Орбан в речта си. Той съзира възможност, дължаща се на слабостта на голяма част от европейския десноцентристки елит. Във Франция десният център е в безпорядък след поражението на президентските избори; в Италия им липсва популярен лидер, а в Испания са загрижени основно да се запази териториалната цялост на страната. Виктор Орбан би искал да се възползва от тази възможност, за да преформатира европейския център по модела на своята популистка партия \"Фидес\". Така превръщайки се в лидер на европейската десница, той би се превърнал и в говорител на нова Европа. Несъмнено това е смела визия, за постигането на която Орбан не жали сили и амбиция. И все пак, едва ли умните картоиграчи биха заложили на неговия успех. Ангела Меркел, германският канцлер и лидер на най-голямата десноцентристка партия в Европа, най-вероятно ще спечели парламентарните избори следващия месец. Вместо да установи контрол над ЕНП, има опасност \"Фидес\" да бъде изключена от партията. Орбан може да и да говори за важността на християнството, но истината е, че неговият основен противник по въпроса за миграцията не е Джордж Сорос, финансист и милиардер от унгарски произход, както и критик на Орбан, а папа Франциск. Причината християнството да бъде в основата на европейския проект е, че тази религия има универсална душа. Промените в политическата динамика в Европа също не са в негова полза. Изборът на Доналд Тръмп за президент и гласуването за Брекзит засилиха съпротивата на много европейци към радикалната дясна политика. Унгария и Полша са все по-изолирани не само в ЕС, но и от съседите си. Макар Централна Европа да говореше в един глас по въпроса за миграцията, сега Чехия и Словакия се дистанцират от политическия стил и тон на своите унгарски и полски съседи. Освен това Орбан разчете погрешно Тръмп. Европейската стратегия на унгарския лидер се основаваше до голяма степен на очакването за сключване на стратегически съюз между Вашингтон и Москва, след който Тръмп и руският му колега Владимир Путин щяха да оглавят революция срещу глобализацията. Но събитията се развиха по съвсем различен начин. И последно: причината Унгария на Орбан да не може да се утвърди като модел за подражание, е фактът, че докато унгарският министър-председател води битки с Брюксел и Берлин, стотици хиляди негови съграждани решиха да напуснат страната през последното десетилетие. Държава, която е все по-слабо привлекателна за собствения си народ, трудно може да се превърне в пример за подражание за бъдещето на Европа. Страховете на Орбан са легитимни, но и твърде преувеличени.", "date": "2017.08.11", "title": "Ще оцелее ли визията на Орбан за нова Европа"}
{"url": "http://www.dnevnik.bg/sviat/2017/08/11/3022570_trump_blagodaria_na_putin_che_izgoni_diplomati_shte/", "text": "Президентът на САЩ Доналд Тръмп заяви, че е благодарен на руския президент Владимир Путин за решението му да съкрати броя на американските дипломати в Русия, предадоха \"Ройтерс\" и БТА. \"Искам да му благодаря (на Путин), защото се опитваме да намалим нашия фонд \"Заплати\". Много съм благодарен, че той отпрати голям брой хора, защото сега ще плащаме по-малко. Няма реални основания за връщането им в Русия\", каза Тръмп в разговор с журналисти в голф клуба си в Ню Джърси, където е на почивка. По думите на Тръмп той се радва, че ще може да намали разходите. \"Ще спестим много пари\", обобщи той.  След като в Конгреса на САЩ бяха гласувани нови санкции срещу Русия, руското външно министерство  нареди на САЩ  до 1 септември да намали броя на дипломатическите и техническите си служители в посолството в Москва и генералните консулства в Санкт Петербург, Екатеринбург и Владивосток, за да се изравни техният брой с този на руските дипломати и технически персонал в САЩ. Това означава числеността на американския дипломатически персонал в Русия  да се съкрати със 755 души  от сегашните 1200. Много от съкратените вероятно ще са местни руски сътрудници, отбелязва \"Ройтерс\". Според справка на Държавния департамент от 2013 г., само около една четвърт от 1200-те служители на дипломатическите мисии на САЩ в Русия са американски граждани, отбелязва ДПА.  Не е ясно дали Тръмп се е шегувал. Това е първият му коментар на решението на Путин. Бившият високопоставен служител на Държавния департамент Никълъс Бърнс определи изказването на Тръмп като гротескно. \"Ако се е шегувал, трябвало е да знае, че не бива да го прави. Ако не се е шегувал, това е нещо безпрецедентно. Никой президент не е защитавал експулсиране на наши дипломати\", заяви Бърнс, който е бил третият най-високопоставен човек в йерархията на Държавния департамент. Последната институцияя пък е \"ужасена и смутена\" от коментарите на Тръмп, каза дългогодишен американски дипломат с опит в Русия, пожелал да запази анонимност. Изказването на Тръмп е в противоречие с реакцията на Държавния департамент след нареждането на Путин. На 30 юли представител на американското дипломатическо ведомство определи руското решение като \"достойно за съжаление и непредизвикано\". Тръмп заяви, че не е обмислял възможността да уволни специалния прокурор Робърт Мълър, който разследва евентуално съглашателство между предизборния екип на Тръмп и Русия. Тръмп каза още, че бил изненадан от  обиска  на бившия шеф на предизборния му екип  Пол Манафорт  от Федералното бюро за разследване. По думите на президента това изпратило \"силен сигнал\".", "date": "2017.08.11", "title": "Тръмп: Благодаря на Путин, че изгони дипломати, ще спестим много пари"}
{"url": "http://www.dnevnik.bg/photos/2017/08/11/3022527_fotogaleriia_mujut_na_kogoto_mu_omruzna_ot/", "text": "Бенямин Давид се приготвя за работа. Той сгъва дрехите си, взима лаптопа и смартфона си, пъха ги във водонепромокаема раница и облича неопрен. От две години насам германецът се придвижва до работното си място в Мюнхен като плува по река Изар. А целта е проста - да избегне тежкия трафик в града.", "date": "2017.08.11", "title": "Фотогалерия: Мъжът, на когото му омръзна от задръствания и започна да плува до работа"}
{"url": "http://www.dnevnik.bg/sviat/2017/08/11/3022609_rumuniia_shte_preizchisli_vsichki_pensii_zaradi_nov/", "text": "Румънският министър на труда обяви в телевизионно предаване в четвъртък, че възрастта за пенсиониране на жени, които имат над три деца, ще бъде намалена, информира днес вестник \"Журналул национал\". Министър Лия Олгуца Василеску каза още, че след влизане в сила на новия закон за пенсиите, всяка една пенсия в Румъния трябва да бъде преизчислена. Министърът подчерта обаче, че нито една пенсия няма да бъде намалена след преизчисляването. Що се отнася до възрастта за пенсиониране министърът посочи, че в Румъния продължителността на живота е средно 75 години - 72 години при мъжете и 79 години при жените. \"Не възнамеряваме да повишаваме възрастта за пенсиониране, нито да уеднаквяваме възрастта за пенсиониране на мъжете и жените\", подчерта Василеску. /БТА", "date": "2017.08.11", "title": "Румъния ще преизчисли всички пенсии заради нов закон"}
{"url": "http://www.dnevnik.bg/biznes/2017/08/11/3022614_investitor_v_juber_zavede_delo_sreshtu_osnovatelia_na/", "text": "Голям инвеститор в \"Юбер\" (Uber) реши да изправи пред съда основателя и бивш генерален директор на компанията Травис Каланик, обвинявайки го че е прикрил нередности, подвеждайки борда на директорите, за да си върне отново ръководния пост, предадоха световните агенции. През юни Каланик се оттегли от шефското кресло в компанията след поредица скандали и лична трагедия (майка му загина при инцидент с лодка). След това се появиха съобщения, че причина за оттеглянето е искане за оставката му от петте най-големи инвеститори в компанията. Инвеститорът, американската компания \"Бенчмарк кепитъл\" (Benchmark Capital), е подала иск в съда в Делауер срещу Каланик. В документа се посочва, че бившият шеф на компанията, който още е член на съвета на директорите на \"Юбер\", се опитва да внедри в този ръководен орган свои хора. В документа се отбелязва, че Каланик се опитва да не допусне подробен анализ на работата си като ръководител на \"Юбер\", а също така и да си върне поста генерален директор.. В \"Бенчмарк кепитъл\" предполагат, че бившият шеф на \"Юбер\" по този начин нарушава условията, при които е напуснал поста. Инвеститорът също така настоява, че Каланик трябва да бъде лишен от членство в съвета на директорите и от възможността да оказва влияние върху компанията. \"Юбер\" в момента търси нов изпълнителен директор. Рядкост е инвеститор от Силициевата долина да съди централна фигура в някой от собствените си стартъпи. \"Бенчмарк кепитъл\" е един от първите инвеститори в \"Юбер\" и посочва, че притежава 13 процента от компанията, а контролира 20 процента от акциите с право на глас, отбелязва \"Ройтерс\". Каланик разпространи изявление, определящо делото срещу него като неоснователно и пълно с лъжи и неверни твърдения. Съдебният спор отваря нова глава в сагата с неволите на \"Юбер\", която хвърли сянка върху бъдещето на най-скъпия в света стартъп, чиято пазарна стойност е 68 милиарда долара. Проблемите на компанията са свързани с дело за търговска тайна с подразделението за безпилотни автомобили на \"Алфабет\" (Alphabet) \"Уеймо\" (Waymo), което доведе до напускането на важен инженер и спъна програмата за автономни автомобили на \"Юбер\". Към това се прибавят обвиненията за сексуален тормоз в компанията, довели до вътрешно разследване и освобождаването на няколко ръководни служители. А също така и неадекватното поведение на Каланик и други ръкодовители при случая с изнасилената от шофьор на \"Юбер\" индийка. \"Юбер\" предлага онлайн услуга за организиране на автомобилен превоз чрез мобилно приложение, като се използват шофьори с частни автомобили. Компанията с централа в Сан Франциско е основана през 2009 година от Каланик и Гарет Кемп. Сега \"Юбер\" работи в близо 80 страни и над 500 града. Компанията работеше и в България, но с решение на Комисията за защита на конкуренцията  дейността й бе спряна  през октомври 2015 г. По-късно фирмата обяви, че  започва изграждането на логистичен център  в България. ", "date": "2017.08.11", "title": "Инвеститор в \"Юбер\" заведе дело срещу основателя на компанията"}
{"url": "http://www.dnevnik.bg/detski_dnevnik/2017/08/11/3021521_s_decata_v_pochivnite_dni_12_i_13_avgust/", "text": "\"С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие и искате да я споделите с други родители, пишете ни на  dnevnik@dnevnik.bg . Събота - Центърът за градска мобилност кани собствениците на лонгборд, скейтборд, ролери и тротинетки и техните приятели и почитатели на  . От 10 до 16 часа на столичния бул. \"Ал. Стамболийски\" всички любители на модерния и еко начин за придвижване из града ще могат да карат свободно в участъка между булевардите \"Княгиня Мария Луиза\" и \"Христо Ботев\" на събитието \"ТранСпорт на борд\". Ще има майсторски демонстрации на ролери - от \"Екстрйм скейт\" и звездите на новата световна мания – лонгборда ще покажат на какво са способни. Младежите от LongDayBoarding ще преподават и безплатни уроци по борд каране на начинаещи. Млади стрийтарт художници ще покажат на живо върху пана от улични ремонти своята визия за модерна и вечно променяща се София. - Спортен клуб по стрелба с лък \"Робин Худ\" гостува на  . Всички може да опитат стрелба с лък от 11 часа. Не е необходима предварителна регистрация.  - По повод Международния ден на младежта от 14 до 17 часа алея пред галерия \"Академия\" (зад паметника на Св. Климент Охридски) малките художници от Лятната академия за деца и ученици на НХА ще преобразят градинката и алеята, като я превърнат в ледения дворец на Снежната кралица. По алеята ще дефилират и ще пеят децата, направили декорите и куклите към мюзикъла \"Малка снежна приказка\" по музика и либрето на Бойко Богданов. - Празник на гората и туризма ще се проведе в местността \"Бела вода\" над селото. С празничен водосвет и фолклорна програма на състави от България и Сърбия започва празника на туризма, който има половинвековна история.  - Музейно-архитектиурно историческият резерват \"Боженци\" кани малки и големи от 10 до 17 часа на творчески работилници по витраж, рисуване и гравиране върху стъкло. Старото школо на музея отваря врати за   среща с изкуството за рисуване върху стъкло и направа на витражи. Всеки може да отнесе вкъщи за спомен първия си изработен миниатюрен витраж, стъклена плочка с рисунка в неподражаем стил, гравирана чаша или \"нещо като нищо на света\".  - днес е последният ден от  Международния джаз фестивал  в града. - Военно-историческа възстановка по повод 1100 години от битката при река Ахелой организират общинската администрация и археологическият музей в града, Националното дружество \"Традиция\" и Народното читалище \"Развитие 1874\". От 10 часа в местността \"Борова гора\" могат да бъдат разгледани военно-полеви лагери от времето на Римската империя до наши дни и да се види подготовката на българската войска за битка. В 11.30 часа ще бъде представена историческата възстановка \"Със смъртта на храбрите\". През уикенда в града ще се състои и националният събор на национално дружество \"Традиция\". - По повод празника на Военноморските сили от 12 до 15 ч. на Морска гара Варна военни кораби ще бъдат отворени за посещение. Неделя В  ще се проведат спортни игри за малки и големи - игри със състезателен характер, основни техники при гимнастиката и много други занимания от 11.30 часа. Необходима е предварителна регистрация  тук . - Военно-историческа възстановка по повод 1100 години от битката при река Ахелой организират общинската администрация и археологическият музей в града, Националното дружество \"Традиция\" и Народното читалище \"Развитие 1874\". От 11 часа в местността \"Яза\", на околовръстния път край града, ще бъдат осветени българските бойни знамена, след което ще бъде пресъздадена битката при река Ахелой от 917 г. между българските войски, предвождани от цар Симеон Първи и войските на Византия, водени от магистър Лъв Фока. През уикенда в града ще се състои и националният събор на национално дружество \"Традиция\".  - Музейно-архитектиурно историческият резерват \"Боженци\" кани малки и големи от 10 до 16 часа на творчески работилници по витраж, рисуване и гравиране върху стъкло. Старото школо на музея отваря врати за   среща с изкуството за рисуване върху стъкло и направа на витражи. Всеки може да отнесе вкъщи за спомен първия си изработен миниатюрен витраж, стъклена плочка с рисунка в неподражаем стил, гравирана чаша или \"нещо като нищо на света\".", "date": "2017.08.11", "title": "С децата в почивните дни (12 и 13 август)"}
{"url": "http://www.dnevnik.bg/sviat/2017/08/11/3022621_politiko_cipras_i_papata_sa_sred_tvurdite_poddrujnici/", "text": "Гръцкият премиер и лидер на управляващата левица СИРИЗА Алексис Ципрас е сред шестимата европейски твърди привърженици на венецуелския президент Николас Мадуро, посочени от изданието \"Политико\", съобщава БТА.  \"Политико\" пише, че Ципрас е бил сред малкото европейски политици, ходили на погребението на Уго Чавес. Някога той сочеше Венецула като антикапиталистически пример, а приближението му казваха, че Чавес е един от неговите герои, с когото са родени в един и същи ден, се казва в публикацията. В нея се посочва още, че наред с Ципрас в този списък на твърдите привърженици на Мадуро са поставени още лидерът на британските либерали Джереми Корбин, водачът на лявото движение в Испания Пабло Иглесиас, срещу когото от известно време насам текат обвинения за финансиране от Венецуела и Иран, левият френски политик Жан-Люк Меланшон, папа Франциск и антисистемното движение \"Пет звезди\" в Италия. Според \"Политико\" действията на папта, който наскоро опита да посредничи между Мадуро и опозицията, предизвикват недоумение у анализатори във Ватикана. На пресконференция през април главата на Римокатолическата църква освен това обвини \"част от опозицията\", че не търси диалог с Мадуро. За Венецуела в Гърция се заговори, след като главната опозиционна партия Нова демокрация наскоро поиска анкетна комисия, която да разследва връзки на премиера Алексис Ципрас и неговия държавен министър Никос Папас с членове на кабинета Мадуро във Венецуела, пише в. \"Прото тема\". Консерваторите искат Ципрас да \"информира обществеността\" за тези контакти на неговия кабинет във Венецуела и по-специално да отговори каква е била тайната цел на пътуванията до там на неговия държавен министър Никос Папас с кипърския адвокат Артемис Артемиу.  Някои гръцки издания твърдят, че Ципрас и Папас през юли 2013 г., тоест месец преди пътуването на Никос Папас и Артемис Артемиу във Венецуела, са били в Москва и са обсъждали възможност Гърция да получи помощ от Венецуела в случай, че страната напусне еврозоната, пише англоезичното издание  The Greek Reporter . В публичното пространство се появи и слух, че при тези контакти Ципрас е поискал от Николас Мадуро да посредничи пред Русия.", "date": "2017.08.11", "title": "\"Политико\": Ципрас и папата са сред \"твърдите поддръжници\" на Мадуро в Европа"}
{"url": "http://www.dnevnik.bg/kultura/2017/08/11/3019479_otkus_ot_himera_na_djon_bart/", "text": "\"Химера\" пирува в книжарниците! Чудовищно добрият роман на гения Джон Барт излезе за първи път в България Романът \"Химера\" от Джон Барт, възхваляван като чудовищно добър от читателите си, вече е в България. Книгата, спечелила през 1972 г. Националната награда на САЩ за художествена литература, жъне фенове в превод на Надежда Розова и с емблемата на издателство \"Лист\". В нея обявеният за гений автор преплита приказките на Шехерезада и митовете на Елада за Персей – убиеца на Горгона Медуза и Белерофонт, погубил Химера, с философски анализи за секса, любовта и съпружеството. От страниците капят еротика, насилие и метафизика, ирония и похвати на творческото писане, кодирани в числата на Фибоначи или в концентричните кръгове от черупката на охлюв. Преди да впечатли със съдържание, романът грабва читателя още с корицата си. Тя е дело на художника Борис Праматаров, който преди няколко месеца взе Първа награда за комикс на международния фестивал \"Фумето\" в Швейцария. В гръцката митология Химера е огнедишащ звяр с лъвска глава, опашка на дракон или змия и козе туловище, а като нарицателно в преносен смисъл означава фантазия, непостижимо желаниe. Джон Барт създава своя роман-химера от три повести - \"Дунязадиад\", \"Персеида\" и \"Белерофонтиада\", които преливат една в друга. Дунязад е сестрата на Шехерезада, наричана тук Шахразад или Шари. В продължение на 1001 нощи тя стои край леглото й и става свидетел на всички сюжети в секса и литературата. \"Цялата литературна традиция е била предадена на теб, а и цялата еротична традиция! Няма история, която не си чула, няма начин на лю¬бене, който не си видяла отново и отново. Мисля за теб, малката сестра, целомъдрена и в двете: каква невинност! Каква изисканост! Сега е твой ред: Ша¬хриар разказал на Шах Заман за своята прелестна любовница, за обичта си и към самата нея, и към нейните истории – която той също предава на¬татък; двамата братя се женят за двете сестри; това е твоята сватбена нощ, Дунязад\", обръща се джинът към Дунязад в първата част. В този джин се промъква самият Джон Барт – един автор на възраст 40 +, с един развод зад гърба си и литературна скука пред себе си. \"Стилно изпълнена, трагично пестелива и змиевидно елегантна\", така рецензентът на в. \"Вашингтон поуст\" разглежда романа. В \"Химера\" Барт разсъждава за невъможността за сантиментални, еротични и сериозни отношения между мъже и жени в брак или любовна връзка, когато мъжът е самоосъзнат като герой – духовно изкривен автор, химера, обсебена от хаоса в различните си части, докато съпругата му остарява край него. Всичките герои на романа копнеят за слушатели, за публика, на която да разкажат своите истории и подвизи. Актът на разказването и слушането е равносилен на секса. За Барт \"писа¬нето и четенето или разказването и възприемане¬то на разказа буквално са начини да се любиш\". Чрез магическата си среща със своята Шахразад Барт утвърждава важността на повествователния акт (и на любовта) – за отстраняване на заплахата от безвъзвратно унищожение: на историята в \"Дуня¬задиад\", на живота в \"Белерофонтиада\" и на човека в \"Персеида\". Или както отбелязват Шахразад и джинът още в началото на \"Химера\": \"Ключът към съкровището е самото съкровище\". Впечатляващата корица на \"Химера\" е дело на Борис Праматаров, който преди няколко месеца взе Първа награда за комикс на международния фестивал \"Фумето\" в Швейцария. Само какво нещо е полетът! Разперил белите си криле, Пегас се издигна леко, сви крака и се стрелна между уличните лампи към звездите. Всичко придо¬би правилната перспектива: фенерите на кораби¬те, огньовете на овчарите, дворецът, храмовете, пристанищата, планинските възвишения. Студен вятър и шеметна височина, нощна самота – и това беше нищо; за пръв път през живота си се почувст¬вах у дома, не исках изобщо да слизам. След велико¬лепна обиколка на покрайнините кацнахме на фрон¬тона на храма на Атина. – Прет! – провикнах се надолу към площада. Стра¬жите с факли се отдръпнаха изумени, царят излезе заедно със съпругата си, загърната с чаршаф. – Ан¬тея съвсем обезумя! – провикнах се. – Халюцинира! Не ù обръщай внимание! Дий, полубратко мой! – Клетата ми сестра! – тъжно възкликва на това място Филоноя. – Повярвай ми, скъпи, колкото и да е болезнено за мен да си те представя с друга жена, мисля, че другите ти версии на историята ми допа¬дат повече. Защото в други версии на тази история описвах Антея като прекрасна жена, с ухаеща на слънце кожа, с морска сол в косата, сякаш цял ден е плава¬ла; промъква се тайно в храма, където аз лежа и бленувам за нейните хладни покафенели бедра, и най-неочаквано ръцете ù започват да ме галят по корема, всичките ми вътрешности се свиват неис¬тово и аз се сепвам рязко. \"Благословен да е Зевс!\", провиквам се и я сграбчвам – гола, невероятно! – ко¬гато тя присяда на ръба на сламеника ми. Заравям лице в нея, дотолкова съм изумен, притеглям я да легне, да долепи своята наелектризираща кожа към моята, и – mirabile dictu! – наистина се взривявам в плен на изумителна, буйна сласт, толкова мощно, че несъмнено черният дроб, далакът, червата, бе¬лият дроб, сърцето, мозъкът и всичко останало се разлитат от мен и аз лежа като празна черупка без сила и мисъл, и тъй нататък, докато тя не ме въз¬роди и двамата не се любим не само веднъж. Прет вежливо се усмихва на нашето общение, а Антея ос¬тава доволна от лъжата ми, че съм бил целомъдрен, но по-късно изпада в буйна ярост, когато признавам, че помежду нашите срещи съм изнасилил една ама¬зонка, и прекъсва връзката ни, когато разбира, че е бременна, но я възобновява отново няколко години по-късно, не помня защо, и после окончателно я пре¬късва, когато двамата с Прет заминават на почив¬ка в Италия, и тъй нататък, когато вече съвсем я забравям. В друга версия на историята първото ни сношение е същинска парадигма на предполагаема¬та неотвратимост: рогоносецът Прет напуска гра¬да по държавни дела и ме моли да правя компания на Антея в негово отсъствие. Аз цял следобед играя на топка с дъщерите им в двореца, а вечерта пия бира с Антея, разговорът ни е най-общ и спорадичен – с тази жена не е нито рядкост, нито неудобство да мълчиш. Привидно няма думи или постъпки, които недвусмислено издават желание от страна и на два¬ма ни. Поведението на царицата, която намирам за привлекателна, показва, че е изтощена: цял следо¬бед движенията ù са тежки и бавни като на илот, работил две поредни смени; вечерта тя седи почти неподвижно и често, след като мигне, очите ù оста¬ват затворени половин минута, а когато най-сетне отново ги отвори, въздъхва тежко. Всичко това предизвиква възхитата ми, но е повече или по-мал¬ко абстрактно; някъде към девет и половина Антея казва: \"Ще се изкъпя и ще си лягам, Белерофонт\", а аз отговарям: \"Добре\". До дворцовата баня се стига по тесен коридор от залата за пиене на бира, където седим; а за храма на Атина аз трябва да мина по съ¬щия коридор, затова още не бързайте да посрещате с извити вежди факта, че двамата заедно поемаме по въпросния коридор. Ако тя поспре и се обърне към мен, преди да завие към банята, кой би могъл уверено да твърди, че всъщност не е било, за да си пожелаем лека нощ? По една случайност всъщност се прегръ¬щаме, преди да се разделим, а после (макар че не бих казал затова) пътищата ни отвеждат до леглото, където прекарваме заедно бурна безмълвна нощ, из¬пълнена с извиване, търкаляне, трепет и други по¬добни, достатъчно вълнуваща, за да я преживееш, но отегчителна за описване. Заради поданиците тръгвам на зазоряване безметежно и тъй ната¬тък, а Антея, жертва на угризения, скоро признава на Прет, че съм я съблазнил. По силата на налудни¬чав порив за нравствена яснота той ù нарежда от¬ново да извърши измяната, този път тя зачева и от ужас да не би детето да се окаже полубог, който ще посече своя родител, обмисля възможността за самоубийство и аборт. Аз напускам града и повече никога не ги виждам, но научавам от шпионите си в Тиринт, че въпросното приключение е завършило с раждането на нормален син и е укрепило брака им, и тъй нататък. Според друга версия обаче Каква беше истината?", "date": "2017.08.11", "title": "Откъс от \"Химера\" на Джон Барт"}
{"url": "http://www.dnevnik.bg/sviat/2017/08/11/3022622_siriiskata_armiia_iztlaska_buntovnici_ot_raioni_po/", "text": "Сирийската армия и нейните съюзници отнеха контрола над най-малко 30 км от границата с Йордания от бунтовниците, предаде \"Ройтерс\", позовавайки се на две бунтовнически групи и източник от военните сили на Дамаск. Според власите в сирийската столица е извършена операция срещу \"Ислямска държава\" и други групировки.  Медия на въоръженото крило на \"Хизбула\", която е близък съюзник на сирийското правителство, съобщи, че армията и съюзниците ѝ са получили контрол над всички гранични и контролни пунктове по границата в провинция Суейда, намираща се до Йордания. Бунтовнически групи, някои от тях подкрепяни от арабски и западни страни, все още контролират голяма част от югозападната граница с Йордания и Израел. Провинция Суейда не беше включена в договореното между  Русия и САЩ  примирие, което влезе в сила в разположени наблизо райони на  Югозападна Сирия . Говорителят на подкрепяната от Запада групировка \"Мъченикът Ахмед Абдо\" Саид Саеф заяви, че настъплението в Суейда е било извършено от две страни. \"По-голямата част от селските райони на Източна Суейда е в ръцете на режима\", добави той. Армията достигна границата и си върна гранични постове, които беше изоставила в първите години на конфликта, когато бунтовниците поеха големи части от Югозападна Сирия. Друг говорител на бунтовниците заяви, че напредъкът на армията е подпомогнат от внезапното изтегляне на подкрепяната от Йордания група \"Джаиш ал Ашаир\", която патрулираше този участък от границата. Източник от сирийската армия определи постигнатото като \"голям успех\". За ТАСС нейни представители съобщават, че в рамките на т. нар. операция \"Зазоряване\" армията е прогонила бойци на \"Ислямска държава\", заемащи 100 кв. км територии, с подкрепата на въоръжената милиция на Сирийската национална социалистическа партия. ", "date": "2017.08.11", "title": "Сирийската армия изтласка бунтовници от райони по границата с Йордания"}
{"url": "http://www.dnevnik.bg/sviat/2017/08/11/3022640_v_sasht_suzdadoha_praseta_podhodiashti_za_donori_na/", "text": "Учени, работещи за американска компания, съобщиха, че са успели за създадат прасета, които да се използват като донори на органи за нуждаещи се хора без опасност да се прехвърлят в човешкото тяло потенциално опасни свински ретровируси. За целта е използван метод за манипулиране на гените. Предполага се, че технологията може да започне да се използва още през 2020г., но има и твърдения, че преди това трябва да се преодолят още пречки. Научният пробив бе представен в четвъртък в  публикация в списание \"Сайънс\" . В нея екипът от eGenesis описва, че е използвал технологията CRISPR, която действа - образно казано - като молекулярни \"ножици\", отстраняващи нежелани части от генома. След това учените произвели гени на прасета, които не биха могли да застрашат човека със зараза. После с клониране са създали свински ембриони, които са поставени в свине и от тях са се родили прасенца. Родените без ретровирус животни ще бъдат наблюдавани по-продължително време за някакви странични ефекти от процедурата. Органи на такива прасета биха могли да компенсират недостига за онези болни хора, които са останали без друга алтернатива за оцеляване. Само в САЩ над 118 000 души се нуждаят от присаждане на орган, от тях повече от 75 000 са в списъците на чакащи, а всяка година около 20 души умират, защото не се е появил навреме подходящият човешки донор. От години е известно, че прасетата са една от алтернативите за източник за трансплантация, тъй като техните органи са сходни по размер и структура на човешките и са по-подходящи от тези на човекоподобните маймуни, например. Учени проучват специално потенциала за използване на сърца, бъбреци, черен и бял дроб. Един от основните проблеми, на които засега няма категоричен отговор, е дали след присаждане органите от прасе няма за предизвикат у пациента реакция на отхвърляне. Според eGenesis нейните учени работят и в тази посока.", "date": "2017.08.11", "title": "В САЩ създадоха прасета, подходящи за донори на органи за хора"}
{"url": "http://www.dnevnik.bg/razvlechenie/2017/08/11/3022668_djein_fonda_i_roburt_redford_se_subirat_otnovo_na/", "text": "Джейн Фонда и Робърт Редфорд се събират отново на екран, пет десетилетия след участието им в романтичната комедия \"Боси в парка\". Двамата си партнират отново в романтичен филм - \"Нашите души през нощта\" (Our Souls at Night), продуциран от стрийминг платформата \"Нетфликс\" (Netflix). Трейлърът на филма бе официално разпространен преди ден. Филмът е адаптация по едноименния роман на американския писател Кент Харуф. Фонда се превъплъщава в ролята на Ади Муур, вдовица в малко градче в Колорадо, която се влюбва в съседа си Луис Уотърс (Робърт Редворд), също вдовец. Това е четвъртият филм, който двамата актьори снимат заедно, а в интервю миналия март Фонда призна, че винаги когато снима с Редфорд, се влюбва в него, отбелязва сп. \"Венити феър\". Актьорският състав включва също Брус Дърн, Матиас Шьонертс и Джуди Гриър. Премиерата на \"Нашите души през нощта\" ще бъде на 29 септември по \"Нетфликс\".", "date": "2017.08.11", "title": "Джейн Фонда и Робърт Редфорд се събират отново на екран в \"Нашите души през нощта\" (видео)"}
{"url": "http://www.dnevnik.bg/bulgaria/2017/08/11/3022682_ministur_nankov_e_privurjenik_na_nai-evtiniia_i/", "text": "Ако до 2019 г. не започнем строителството на магистрала \"Струма\" в Кресненското дефиле, има риск България да загуби безвъзмездното европейско финансиране за проекта и да се наложи той да бъде завършен със средства от бюджета, което е безотговорно. Това заяви пред Би Ти Ви министърът на регионалното развитие и благоустройството Николай Нанков. Той обясни, че в момента се разглеждат всичките 5 варианта за трасе през Кресненското дефиле. \"Най-важното е да изберем този, който ще гарантира възможно най-безопасното пътуване и преминаване. Трябва да спазим и всички законови мерки, както и да защитим околната среда. Не трябва да забравяме също финансовата и икономическата точка на въпроса\", отбеляза министърът. Инженер Светослав Глосов, член на Управителния съвет на Агенция \"Пътна инфраструктура\", уточни пред БНТ, \"че най-късно през пролетта на 2019 г. трябва да започне изграждането на най-сложния участък между Крупник и Кресна. Участъкът (лот 3.2) трябва да бъде изпълнен до края на 2023 г., за да не се връщат на Европейската комисия средства и за вече построените отсечки от автомагистралата. Според Нанков от икономическа и екологична гледна точка оптимален е полуизточният вариант. Той предвижда запазване на съществуващото трасе в посока Гърция с уширение, рехабилитация и изправяне на завои и екологични мерки, които гарантират безопасността на животинските видове. В проекта е включено и изграждането на обходен път на Кресна, с което ще се обезопаси трафикът в града. В посока София движението ще бъде се изнесено от дефилето в източна посока. Ще бъдат осигурени пет пътни възела и 6 връзки между двете трасета, както и връзки с всички населени места, каза още Нанков. Той е убеден, че това е оптималният вариант от гледна точка на сигурност и безопасност на пътуващите. Освен това икономическата и финансова логика показвали, че това е най-евтиният вариант – до 4 пъти по-евтин от дългия тунел. Индикативната стойност на варианта на трасе с разделяне на посоките на движение е около 1 млрд. лв. Нанков добави, че Кресненското дефиле е най-сеизмично тежкият и сложен район в България и затова няма да има тунел. Ако затънем в процедури по обжалване на проекта за \"Струма\" има риск да загубим средствата. Останалите участъци от Лот 3 на магистралата се строят в срок, дори участъкът към Сандански изпреварва сроковете, информира той. Български и европейски неправителствени организации са внесли  официална жалба  в Европейската комисия срещу строителството на \"Струма\" заради нарушения на европейското законодателство с това строителство. \"Тракия\" ще се разширява между Пловдив и София В края на годината ще имаме готови планове за разширяването на магистрала \"Тракия\" от София до Пловдив, защото това е най-натовареният участък, в който през лятото трафикът достига 40 хил. автомобила на денонощие, съобщи още министър Нанков. В момента се извършват анализ и оценка на сервитутите и проучвания за изграждане на още по една лента в двете посоки. По думите му през 2018 г. може да започне проектиране и остойностяване на уширението. Държавата ще съди фирмите, обжалващи тол системата \"Минималната щета за държавата от обжалванията на  тол системата  е 1.5 млн. лева на ден. Ще заведем иск срещу тези фирми, които непрекъснато обжалват, като в момента правим остойностяване на всички пропуснати ползи за страната\", коментира министърът във връзка с процедурата за внедряването на интегрираната система за плащане на пътни такси. \"В края на 2018 година тол системата ще заработи\", зарече се Нанков и напомни, че заради процедурни хватки въвеждането й се бави с година и половина. Министърът добави, че се обмисля вариантът за създаване на държавна компания, която да внедри системата на принципа на ин хаус.", "date": "2017.08.11", "title": "Министър Нанков е привърженик на най-евтиния и най-екологичен вариант за \"Струма\" през Кресненското дефиле"}
{"url": "http://www.dnevnik.bg/bulgaria/2017/08/11/3022648_ministerstvoto_na_kulturata_otnovo_poiska_parite_ot/", "text": "Министерството на културата ще предприеме законови промени, за да могат 10% от приходите от таксите от хазарта да се използват от Национален фонд \"Култура\". Това каза днес министърът на културата Боил Банов, който представи приоритетите в културата на правителствената управленска програма. От 2014 г. в Закона за хазарта съществува задължение всяка година 10% от хазартните такси да се преразпределят към фонда за култура.  Към момента това не се осъществява, защото противоречи на Закона за публичните финанси . \"Въпреки всичките ни спорове с Министерството на финансите сме длъжни да намерим вариант, по който този закон да започне да се изпълнява\", каза Банов. Той обясни, че Закона за хазарта, както и Закона за библиотеките, в който се предвижда 11 млн. лева от държавния бюджет всяка година да се отделят за тях, не се изпълняват, защото са пожелателни. По думите на Банов по тях се отделят средства от бюджета, ако останат след припадането на по-важните разходи, като тези за здравеопазване, образование, пенсии. Същевременно министерството ще започне да обновява сградните фондове на театрите, библиотеките, читалищата, които не са ремонтирани от години.  Министърът съобщи, че бюджета за културната програма на България за председателството на съвета на Европейския съюз е 4 млн. лева. По думите му в тази сума влизат задължителните церемонии по откриване и закриване, 7 \"големи културни събития\", българска изложба в парижкия музей \"Лувър\". От общата сума за културната програма около 1.6 млн. лева ще бъдат разпределени по различни проекти от организации за провеждане на събития. По думите на Банов културната програмата със събитията ще стане известна около средата на октомври. \"Не може тази страна да я показваме така, щото тука се е случило председателството\", каза Банов и посочи, че като министър ще се бори за това български творци да бъдат представени на Венецианското бианале за съвременни изкуства.", "date": "2017.08.11", "title": "Министерството на културата отново поиска парите от хазарт"}
{"url": "http://www.dnevnik.bg/sviat/2017/08/11/3022671_hurvatiia_ottegli_spornoto_uvelichenie_na_taksite_za/", "text": "Хърватският министър на земеделието Томислав Толушич реши да оттегли спорния правилник, който увеличаваше с нас 22 пъти цените на инспекциите на плодове и зеленчуци, внасяни от държави извън Европейския съюз. Представители на Сърбия и Босна и Херцеговина вече са изразили задоволството си от тази стъпка, съобщи хърватската обществена телевизи HRT.  Това решение на Толушич последва след ожесточените реакции на страните от Западните Балкани, които бяха директно засегнати от това решение на Хърватия, взето миналия месец. С новия Правилник за фитосанитарен контрол се предвиждаше цената на инспекционния контрол да възлиза на 270 евро за всеки вид плодове и зеленчуци. Това на практика означава, че ако в един камион се превозват няколко вида плодове или зеленчуци, вносителите трябваше да плащат поотделно за всеки вид, и ако в един камион се внасят пет различни вида плодове и зеленчуци, страната вносителка трябваше да плати за испекцията 10 000 куни (1350 евро). Загреб цитира необходимостта да се спазят европейските фитосанитарни стандарти. Съдедите на Хърватия на юг и изток, както и Македония обаче заплашиха с контрамерки. На среща в понеделник в Сараево министрите на земеделието на Македония, Босна и Херцеговина, Сърбия и Черна гора поискаха страната спешно да оттегли правилника и да приспособи цените за инспекционен контрол към средната цена в страните членки на ЕС. Те също така призоваха ЕС да се включи в разрешаването на спора и обявиха, че ще бъдат принудени да действат ако Загреб не оттегли решението за увеличение на цените на инспекциите, ще въведат реципрочни мерки към Хърватия. С днешното решение на Толушич за оттегляне на правилника цените за инспекционния контрол се връщат на 90 куни (12 евро). Спорният правилник се отменя, считано от петък, 11 август. Сърбия е единствената страна от Западните Балкани, с която Хърватия има търговски дефицит. Белград вече засили фитосанитарния контрол на продукти от Хърватия и заплаши да ги направи още по-строги, ако Загреб не размисли. В четвъртък обаче сръбският премиер Ана Бърнабич, цитирана от \"Ройтерс\", каза, че връщането на хърватската такса \"ще допринесе да се успокоято отношенията между страните в региона.\"", "date": "2017.08.11", "title": "Хърватия оттегли спорното увеличение на таксите за внос от държави извън ЕС"}
{"url": "http://www.dnevnik.bg/biznes/2017/08/11/3022675_krizata_s_blokiranite_ruski_deca_v_obzor_prikljuchi/", "text": "Всички руски деца, дошли на почивка лагер в Обзор, са се прибрали у дома, съобщи Министерството на туризма. Последните от тях са заминали с полет на 8 август. В края на юли от Руския съюз на туристическата индустрия се разбра, че близо 360 деца от Русия са блокирани в лагер край Обзор и не могат да се приберат, защото туроператорът им не е платил за обратните полети. Кризата е започнала близо месец преди с почти 900 деца, за които е трябвало да се грижи българската фирма \"Ленд логистик\" ЕООД. На 28 юни е починал собственикът ѝ от Варна Веселин Добрев Василев и след кончината му компанията няма средства да изпълни задълженията си - да изхранва и обслужва русначетата в почивна станция \"Чавдар\". В момента в лагера няма групи, уточняват се финансови въпроси с наследниците на собственика на базата, допълват от туристическото ведомство. От него отчитат, че след като получили сигнал за случая, били предприети съвместни действия на няколко институции, благодарение на които, а също и на бързата реакция на премиера Бойко Борисов, на министъра на туризма Николина Ангелкова и на община Несебър, отдихът на вече пристигналите деца от Русия продължил без проблеми, както и на следващи групи с вече планирана почивка в лагера в Обзор. През цялото време действията на българските институции били координирани лично с председателя на Федералната агенция по туризъм Олег Сафонов. В момента се провеждат процедури с наследниците на собственика и лагерът ще остане затворен до финалното им приключване, обявява Ангелкова, която днес е посетила лагера заедно с кмета на Обзор. От пресцентъра цитират и съобщение на руската агенция \"Интерфакс\", позоваващо се на пресслужбата на \"Ростуризъм\", според което всички организирани детски туристически групи са приключили успешно почивката си в българския лагер. Всички права на децата, почивали в България, са спазени. Детските групи са почивали пълноценно и са се върнали по домовете си в съответствие с планирания график. \"Федералната агенция по туризъм на Русия и Министерството на туризма на България съвместно са гарантирали разрешаването на форсмажорната ситуация\", коментирал лично председателят на Федералната агенция по туризъм Олег Сафонов, цитиран от \"Интерфакс и от пресцентъра на Министерството на туризма.", "date": "2017.08.11", "title": "Кризата с блокираните руски деца в Обзор приключи"}
{"url": "http://www.dnevnik.bg/sport/2017/08/11/3022667_filipe_koutinyo_ostava_v_livurpul_obiavi_klubut/", "text": "Плеймейкърът на \"Ливърпул\" Филипе Коутиньо ще продължи да носи екипа на червените и през новия сезон. Ръководството на клуба излезе с официално становище, в което заяви, че няма никакво намерение да продава 25-годишния бразилец. \"Ливърпул\" вече отхвърли две оферти от \"Барселона\" за Коутиньо. Тази седмица  каталунците предложиха 100 милиона евро за бразилеца , след като през юли изпратиха оферта на стойност 80 милиона. Испанският клуб усилено търси заместник на Неймар, който премина в ПСЖ срещу 222 милиона евро, а плеймейкърът на \"Ливърпул\" беше №1 в списъка им. \"Искаме да внесем яснота по отношение на евентуален трансфер на Филипе Коутиньо. Окончателната позиция на клуба е, че няма да бъдат разглеждани оферти за Филипе и той ще остане играч на \"Ливърпул\", когато затвори трансферния прозорец\", се казва в изявлението на червените. Самият футболист има желание да премина в \"Барселона\" , но единствено със съгласието на \"Ливърпул\", обяви \"Скай спортс\". Коутиньо, който беше купен за 8.5 млн. паунда от \"Интер\" в началото на 2013 г., има договор с клуба до 2022 г. Бразилецът е сред най-важните играчи в състава на Клоп. В края на миналия сезон германският мениджър смени позицията на играча и го премести от лявото крило в центъра с идеята да действа с по-голяма свобода пред двамата централни халфове. За последно мърсисайдци играха в най-престижния турнир през сезон 2014-2015, когато бяха в една група с българския шампион \"Лудогорец\".", "date": "2017.08.11", "title": "Филипе Коутиньо остава в \"Ливърпул\", обяви клубът"}
{"url": "http://www.dnevnik.bg/photos/2017/08/11/3022554_fotogaleriia_kral_puk_ima_kozi_roga/", "text": "В град Килорглин се провежда един от най-старите фестивали в Ирландия. По време на панаира местните жители докарват дива планинска коза и я коронясват за \"Крал Пук\".", "date": "2017.08.11", "title": "Фотогалерия: Крал Пук има кози рога"}
{"url": "http://www.dnevnik.bg/morski/2017/08/11/3022746_angelkova_ustanovi_tvurde_malko_spasiteli_na_jujniia/", "text": "Плажът \"Обзор-юг\" е почистен с машина и предлага добри условия на посетителите, но няма достатъчно спасители. Това установили при \"внезапна\" проверка на място министърът на туризма и придружаващите я експерти от контролните орган. В инспекцията участвал и кметът на Обзор Христо Янев, съобщават от министерството. Според специализираната наредба за водноспасителната дейност спасителите трябва да са по двама на пост, но на някои от постовете на ивицата в Обзор са само по един човек, открила министър Ангелкова. Тя е установила и че е премахнат преместваемият обект за масажи на плажа, установен при предишна проверка. Той не е отговарял на схемата, одобрена от Министерството на туризма. На концесионера на плаж \"Обзор-юг\" ще бъдат направени предписания за отстраняване на пропуските. Проверката на плажа \"Обзор-централен\" не установила никакви пропуски. Проверките на морските плажове ще продължат до края на летния сезон – те са планови, внезапни и по сигнали, посочват от туристическото ведомство.", "date": "2017.08.11", "title": "Ангелкова установи твърде малко спасители на южния плаж на Обзор"}
{"url": "http://www.dnevnik.bg/bulgaria/2017/08/11/3022684_nai-setne_shte_zapochne_digitaliziraneto_na_arhiva_za/", "text": "Министерството на културата е получило финансиране на проект за дигитализирането на архива на Националния институт за недвижимо културно наследство (НИНКН). Това съобщи днес министърът на културата Боил Банов, които представи приоритетите в управленската програма в частта за културата. Още от 2009 г. в Закона за културното наследство е заложено регистърът на паметниците на културата на НИНКН, да бъде дигитализиран, както и да бъде създадена карта на обектите – културна ценност. До момента нищо от това не е направено, като дълги години от министерството на културата обясняваха, че търсят финансиране за проекта. Банов съобщи, че договорът е на стойност 2 млн. лева, като средствата се отпускат по оперативна програма \"Добро управление\". С тях ще бъде купено необходимото оборудване, ще бъдат обучени служителите в института, като първо ще бъдат дигитализирани архивите за обектите от национално и световно значение. Той изрази надежда, че цялата процедура ще отнеме около 1 година, ако \"всичко върви добре и няма обжалвания на обществената поръчка\".  За продължаването на дейността за обектите от другите категории ще се търси отделно финансиране по програми и \"дай боже наше финансиране\", каза още министър Банов. Той посочи, че опазването на културното наследство, археологията и реставрациите ще бъдат основен приоритет в работата му като министър. В момента, за да се установи дали сграда има статут на културна ценност, трябва да се направи проверка в архива на Националния институт за недвижимо културно наследство. Това често забавя и усложнява процедурите. Един от най-явните примери е случая с  тютюневият склад на ул. \"Одрин\" в Пловдив  от април миналата година. Тогава голяма част от сградата бе съборена, защото общината бе издала разрешение на нова сграда не нейно място и събаряне на старата. Впоследствие се оказа, че складът е паметник на културата, а  разрешителното за строеж бе обявено за нищожно .", "date": "2017.08.11", "title": "Най-сетне ще започне дигитализирането на архива за паметниците на културата"}
{"url": "http://www.dnevnik.bg/sviat/2017/08/11/3022745_trump_e_prekaral_okolo_chetvurt_ot_mandata_si_do/", "text": "Доналд Тръмп е прекарал в свои голф клубове около една четвърт от времето, откакто встъпи в длъжност като президент на САЩ, съобщи телевизия Ен Би Си.  Тръмп е президент от 202 дни. 50 от тях той е прекарал в свои курорти за голф, предимно в щата Флорида. На територията на имоти на семейната си компания Trump Organization президентът е прекарал общо 65 дни. Ако се говори конкретно за игра на голф от 20 януари, когато положи клетва, до 1 август Тръмп е забелязан със стик за голф в ръка най-малко 21 пъти. За сравнение, предишният президент Барак Обама е играл голф 11 пъти в първите си шест месеца като държавен глава. В предизборната кампания Тръмп нееднократно критикуваше Обама, че  твърде често си почива , включително на игрища за голф. \"Аз ще работя за вас, няма да ми остава време за голф\", уверяваше Тръмп свои привърженици на предизборен митинг в щата Вирджиния миналата година. В момента Тръмп прекарва президентския си отпуск в своя голф клуб в Бедминстър, щата Ню Джърси. При това президентът отказва да нарича това отпуск и заявява, че продължава да работи и да провежда важни срещи. По думите на Тръмп той бил принуден да напусне Белия дом, тъй като там протичали запланувани ремонтни дейности.", "date": "2017.08.11", "title": "Тръмп е прекарал около четвърт от мандата си до момента в голф клубове"}
{"url": "http://www.dnevnik.bg/biznes/2017/08/11/3022815_darina_sarelska_veche_ne_e_shef_na_novinite_na_nova/", "text": "Дарина Сарелска вече не е директор \"Новини и актуални предавания\" в \"Нова Броудкастинг Груп\", съобщиха оттам. Мястото й ще бъде заето от Силва Зурлева, която е член на борда на директорите. В съобщението не се утонява каква е причината за смяната. \"Всички ние благодарим на Дарина за усилията, които допринесоха за издигането на новините на \"Нова\" до сегашната им позиция на несъмнен лидер в ефира. Надяваме се, че Дарина ще успее в бъдещите си проекти. Аз ще продължа да работя с всички членове на екипа на новините и съм уверена, че заедно ще запазим най-високите постижения на медията, както и ще продължим да се развиваме\", коментира Силва Зурлева. \"Гордея се с това, което постигнахме в последните 4 години. Новините на \"Нова\" заеха заслужената си лидерска позиция на пазара. За мен тази промяна е за добро. Надявам се да бъде и за доброто на \"Нова\" и новините, към които оставам привързана. Разчитам, че екипът ще продължи да работи по същите високи професионални принципи и стандарти, както през четирите години, в които бяхме заедно. Благодарна съм за натрупания опит и гледам напред към бъдещи проекти\", допълни Дарина Сарелска. Тя заема поста от октомври 2013 година, като преди това пет години беше изпълнителният продуцент на \"Новини и актуални предавания\" в Би Ти Ви. Името на Сарелска беше замесено в избухналия около напусналия \"Нова телевизия\" репортера Васил Иванов скандал, който в \"Шоуто на Слави\" я  обвини в налагане на цензура  - че е спирала негови разследвания и настояла да не се пускат материали срещу кметове след последните местни избори. По думите му колежката му била в конфликт на интереси, защото деверът й е депутат от ГЕРБ. Дарина Сарелска отрече тези обвинения, а  \"Нова телевизия\" я защити  в разпространена до медиите позиция. В началото на април шведското делово издание \"Дагенс индустри\" съобщи, че собственикът на \"Нова телевизия\" - шведската медийна компания \"Модерн таймс груп\" (MTG),  продава бизнеса си в България .", "date": "2017.08.11", "title": "Дарина Сарелска вече не е шеф на новините на \"Нова\", Силва Зурлева заема мястото ѝ"}
{"url": "http://www.dnevnik.bg/bulgaria/2017/08/11/3022821_vseki_notarius_da_moje_da_zaveriava_podpis_na/", "text": "Заверката на подпис на оторизиран от Министерството на външните работи (МВнР) преводач на документи да се извършва от всички български нотариуси по места, а не както досега от централното управление на министерството. Това предвижда проект за промени в правилника за легализациите, заверките и преводите на документи и други книжа, който е публикуван за обществено обсъждане днес. В момента заверките на подписа на преводача се извършват само от служителите в централното управление на МВнР в София, което затруднява българите, които живеят извън столицата. Самата услуга е предвидено да поевтинее. Сега таксата за заверка е 15 лв., като се предлага тя да стане 5 лева без ДДС. Толкова ще струва услугата и при нотариусите, посочват от МВнР. За да бъде гарантирана правната сигурност и професионалното ниво на превода вицепремиерът и министър на външните работи Екатерина Захариева предлага преводачът да се легитимира пред нотариуса с документ, издаден от МВнР, че е вписван в списъка с юридически лица, извършващи официални преводи на документи и други книжа. Проектът е част от направените от МВнР предложения за намаляване на административната тежест, сред които планът за  удължаване на валидността на българските паспорти  от 5 на 10 г. от 2020 г., намаляване на таксите и  сроковете за издаване на български документи  в чужбина, както и идеята те да се вадят с едно посещение на консулска служба при подаване на заявка онлайн.", "date": "2017.08.11", "title": "Всеки нотариус да може да заверява подпис на преводач, предлага външното министерство"}
{"url": "http://www.dnevnik.bg/sport/2017/08/11/3022616_shest_otbora_vlizat_vuv_vulnuvashta_bitka_za_titlata/", "text": "С двубоя между \"Арсенал\" и \"Лестър\" на стадион \"Емиратс\" в Лондон тази вечер в 21.45 ч. ще бъде даден старт на новия сезон във Висшата лига. За пръв път в историята английският шампионат ще започне в петък, а цели шест отбора заявиха големи амбиции за титлата. С настоящия сезон се отбелязват 25 години от създаването на Висшата лига. За четвърт век, откакто се отдели от Футболната асоциация (ФА), английският шампионат се превърна в най-популярното, интригуващо и доходоносно първенство в света. Дори борещите се за оцеляване печелят огромни средства и мога да си позволят мултимилионни трансфери, което прави лигата изключително непредвидима. Тази година 20-те клуба в английския елит бръкнаха в джобовете си по-дълбоко от всякога и инвестираха огромни средства в подсилването на съставите си. Към 10 август те са похарчили 1.034 млрд. паунда за нови играчи. Това означава, че до края на летния трансферен прозорец със сигурност ще бъде подобрен рекорда от 1.165 млрд. паунда, поставен миналото лято. Най-разточителни отново бяха отборите от Манчестър - \"Сити\" и \"Юнайтед\", които похарчиха общо 350 милиона паунда. Те влизат като фаворити в битката за титлата - с едни гърди пред шампиона \"Челси\", който триумфира по безапелационен начин миналия сезон, но не изглежда толкова уверен преди старта на новия. \"Тотнъм\", \"Арсенал\" и \"Ливърпул\" са останалите претенденти, които се целят в първото място, а с активността си на трансферния пазар \"Евертън\" показа ясно желание да се намеси в голямата шестица. \"Висшата лига е много по-различна от всяко друго първенство. В другите страни има по два тима, които се борят за титлата. В тази лига имаш шест много силни отбора и ние сме готови за голяма битка\", заяви мениджърът на \"Челси\" Антонио Конте.  Стимулирани от големите приходи от телевизионни права, английските клубове изпратиха пазара на играчи в нови измерения. В Англия вече дори считани за средно качество футболисти струват по 50 милиона паунда, а заплати от 200 хиляди на седмица вече не изненадват никого. Пеп Гуардиола стана първият мениджър, който достигна границата от 200 милиона паунда в рамките на един трансферен прозорец. В рамките на десет дни \"Манчестър сити\" два пъти счупи рекорда за най-скъп защитник в историята на футбола. Първо беше взет десният краен бранител на \"Тотнъм\" Кайл Уокър за 45 милиона, а след това - левият бек на \"Монако\" Бенджамин Менди за 52 млн. паунда. Освен това \"гражданите\" превърнаха бразилеца Едерсон във втория най-скъп вратар в историята след Джанлуиджи Буфон, след като платиха 36 милиона паунда на \"Бенфика\". (И това са сумите без бонусите.) С привличането на Бернанрдо Силва от \"Монако\", Данило от \"Реал\" (Мадрид) и Дъглас Луис от \"Васко да Гама\" за клубът постави нов английски рекорд на трансферния пазар - 218 милиона паунда. С новите придобивки и при наличието на изключителна офанзивна мощ в лицето на Серхио Агуеро, Габриел Жезуш, Кевин де Бройне, Лерой Сане и Рахим Стърлинг е напълно обяснимо защо \"Манчестър сити\" е големият фаворит за титлата според букмейкърите и специалистите. Съседите от \"Юнайтед\" обаче са амбицирани да спрат \"гражданите\" и да се върнат на върха - там, където ги остави Алекс Фъргюсън преди пет години. Жозе Моуриньо премина през турбулентен първи сезон, който обаче завърши чудесно за отбора - с трофеите от Лига Европа и Купата на лигата и директно класиране за групите на Шампионската лига.  Въпреки че представянето на \"червените дяволи\" във Висшата лига беше разочароващо за феновете, Моуриньо постигна нещо много важно, което не успяха Дейвид Мойс и Луис ван Гаал - научи отборът как да не губи своите мачове. \"Юнайтед\" записа серия от 25 поредни мача без загуба в първенството и имаше само три поражения, преди в края на сезона да насочи усилията си изцяло в Лига Европа. Сега португалецът трябва да научи своите играчи как да побеждават, защото 15-те равенства миналия сезон оставиха отбора на шесто място в крайното класиране - на 24 точки от шампиона \"Челси\". За да подсилят атаката си, \"червените дяволи\" осъществиха най-голямата сделка във Висшата лига. Те платиха рекордните в историята на английския футбол 75 милиона паунда за Ромелу Лукаку от \"Евертън\". Моуриньо привлече и един от любимците си от втория си престой в \"Челси\" - Неманя Матич, за 40 милиона, а още 31.75 милиона бяха инвестирани в централния защитник на \"Бенфика\" Виктор Линдельоф.  \"Челси\" също похарчи доста пари на трансферния пазар, но нито една от новите покупки не беше първи избор в списъка на Конте. Италианецът направи фурор в дебютния си сезон във Висшата лига, но изглежда не е щастлив от ситуацията в клуба и мнозина дори предричат, че това ще се окаже последният му сезон на \"Стамфорд бридж\". След като загуби битката с \"Юнайтед\" за Лукаку, \"Челси\" плати 60 милиона паунда, за да купи Алваро Мората от \"Реал\" (Мадрид). Сините дадоха още 40 милиона за дефанзивния халф на \"Монако\" Тиемуе Бакайоко, който ще трябва да запълни дупката след продажбата на Матич. Центърът на отбраната пък беше подсилен с Антонио Рюдригер от \"Рома\", за когото бяха платени 29 милиона. В отбора със свободен трансфер дойде и вратарят на \"Сити\" Уили Кабайеро. Конте обаче неколкократно изтъкна, че има нужда от още нови играчи, защото съставът му е много малък. Той на практика изкара целия минал сезон с 13-14 играчи, но тогава отборът беше концентриран изцяло върху 38-те мача в първенството. А тази година сините се завръщат в Шампионската лига.  \"Тотнъм\", който впечатли с развитието си през последните два сезона, все още не е привлякъл нито един нов играч. \"Шпорите\" oбаче по всичко изглежда ще запазят основните си играчи с изключение на трансферирания в \"Сити\" Кайл Уокър. Това едва ли ще се окаже толкова голям проблем, тъй като Киърън Трипиър се справяше страхотно в зоната на десния бек и в края на миналия сезон дори измести Уокър от титулярния състав. Въпреки че разполагаше с най-младия състав като средна възраст през миналия сезон - 25 години и 298 дни, \"Тотнъм\" беше единственият реален конкурент на \"Челси\". Също както беше единственият реален конкурент на \"Лестър\" година по-рано. Феновете на \"Ливърпул\" и \"Арсенал\" започват всеки сезон с нови надежди, но в крайна сметка титлата остава мираж. Мърсисайдци продължават да чакат първа титла от 1990 г., а лондончани не са ставали шампиони oт сезона на Непобедимите (2003/2004 г.). И докато първите се радват на възход и вълнуващи времена под ръководството на Юрген Клоп, вторите отдавна изглеждат изчерпани под ръководството на Арсен Венгер. И двата отбора обаче на този етап са твърде скромни на трансферния пазар. \"Ливърпул\" плати 36 млн. паунда за крилото на \"Рома\" Мохамед Салах и закърпи левия фланг на защитата с Андрю Робъртсън от \"Хъл сити\" срещу 8 милиона. Другото ново попълнение е юношата на \"Челси\" Доминик Соланке, който ще излезе на клуба под 2 милиона. Тимът на Клоп впечатлява с играта си и се представи много добре по време на лятната подготовка. \"Ливърпул\" обаче остава без равностойни заместници на основните си футболисти, а късата скамейка и постоянните проблеми с контузии могат да попречат на отбора да се намеси в битката за титлата. Още повече при очертаващото се завръщане в Шампионската лига след пауза от три години. Червените имат доста сгъстена програма до края на месеца, като за 15 дни ще изиграят пет мача. В събота те стартират Висшата лига срещу \"Уотфорд\", а във вторник започват участието си в плейофите на Шампионската лига с гостуване на \"Хофенхайм\". ", "date": "2017.08.11", "title": "Шест отбора влизат във вълнуваща битка за титлата във Висшата лига"}
{"url": "http://www.dnevnik.bg/sviat/2017/08/11/3022865_koraben_ekipaj_s_dvama_bulgari_v_nego_e_zadurjan/", "text": "Екипаж на кораб, в които има двама българи, е задържан в близост до испанския град Алмерия, след като на борда на плавателния съд са намарени 18 тона хашиш, съобщи пресцентърът на Министерство на външните работи (МВнР). Общо арестуваните са 13, а корабът \"Лейди Бос\" е плавал под флага на Коморските острови. Операцията е била извършена от испанските власти и европейската гранична полиция ФОРТЕКС. Корабът е следен от миналата седмица, когато е забелязан от въздуха на място в Северна Африка, където обикновено се спира за товарене на наркотици. Към момента тече следствие. Сигналът за ареста е постъпил късно снощи в българското посолство в Испания. Преди точно пет години  отново испанските власи задържаха български моряци , заради наркотик на обслужвания от тях кораб. Тогава обаче плавателният съд беше български.", "date": "2017.08.11", "title": "Корабен екипаж, с двама българи в него, е задържан заради 18 тона хашиш на борда"}
{"url": "http://www.dnevnik.bg/bulgaria/2017/08/11/3022744_bojidar_dimitrov_shte_se_iavi_na_konkurs_za_shef_na/", "text": "До 10 дни ще се проведат конкурсите за директори на Националния исторически музей и Националния институт за недвижимо културно наследство (НИНКН). Това каза днес Боил Банов в отговор на въпрос от \"Дневник\" за процедурите. Конкурсите за двата института бяха обявени  от служебния министър на културата Рашко Младенов в края на февруари. Те обаче бяха забавени от новия министър Боил Банов, с обяснението, че иска да бъдат предавани на живо по интернет. Днес Банов обясни, че това изискване ще бъде включвано в обявлението за всеки конкурс, който министерството прави. \"В обявените досега конкурси това липсва, което налага всеки кандидат и член на комисията да декларира, че приема процедурата да се излъчва онлайн. Ако един откаже, тази възможност отпада\", каза Банов. Той изрази надежда кандидатите и членовете на комисиите за конкурсите за директори на Националния исторически музей и института за недвижимо културно наследство да се съгласят. Настоящият директор на Националния исторически музей Божидар Димитров  подаде документи за участие в процедурата , а негов конкурент за поста е  Вера Бонева от Университета по библиотекознание и информационни технологии (УниБИТ) . До участие в конкурса за директор на института за паметници на културата  бе допуснат единствено великотърновският арх. Йордан Нурков .  Временно изпълняващата длъжността директор на НИНКН от 4 години Даниела Джуркова  също бе подала документи за участие, но журито прецени, че тя няма необходимата квалификация, за да ръководи института. Днес от Националния исторически музей изпратиха съобщение, подписано от директора Божидар Димитров, в което се съобщава за излизането на седмото издание на \"култовата книга на проф.Божидар Димитров – \"Истинската история на Освобождението 1860-1878\". В съобщението се казва, че книгата \"първа развенчава редица митове за Руско-турската освободителна война\", като авторът е описал редица стратегически грешки на руската армия. В съобщението се казва още, че книгата е публикувана за пръв път през 1987 г., но била \"арестувана от идеологическия отдел на ЦК на БКП, където тогава работеха много от днешните демократи – политолози и социолози и \"вся остальная сволочь\". \"Интересно е, че все пак му (на Божидар Димитров бел. ред.) е изплатен хонорарът от 3 хил. и 800 лв., по най-високата ставка за онова време\", се казва още в съобщението.", "date": "2017.08.11", "title": "Божидар Димитров ще се яви на конкурс за шеф на историческия музей до 10 дни"}
{"url": "http://www.dnevnik.bg/bulgaria/2017/08/11/3022866_sudut_namali_napolovina_garanciiata_na_jivko_martinov/", "text": "Софийският градски съд (СГС) е намалил гаранцията на бившия депутат от ГЕРБ  Живко Мартинов  от 45 000 лева на 20 000 лева. Мотивът е бил имотното състояние на Мартинов, съобщи \"Правен свят\", като се позовава на информация от \"24 часа\". На 31 юли специализираното звено \"Антикорупция\" към Софийска градска прокуратура обвини Живко Мартинов за  шест престъпления  и му определи гаранция в размер на 45 хил. лв. Бившият народен представител трябваше да ги плати в рамките на 10 дни или да влезе в ареста. След като  главният прокурор Сотир Цацаров поиска имунитета  на Мартинов, той сам се отказа от него и напусна парламента на 27 юли. След случая изпълнителната комисия на ГЕРБ го отстрани от ръководството на партийната структура в Добрич. Разследването срещу него, станало известно като аферата със суджуците, започна след сигнал до прокуратурата. Авторът му -  Кирил Костов - се оплака междувременно  от натиск срещу него и семейството му. Той твърди, че срещу него са започнали постоянни проверки от държавните институции, отделно е получил и заплахи за живота си.", "date": "2017.08.11", "title": "Съдът намали наполовина гаранцията на Живко Мартинов"}
{"url": "http://www.dnevnik.bg/sport/2017/08/11/3022899_tihomir_ivanov_se_klasira_za_finala_v_skoka_na/", "text": "Българинът Тихомир Иванов се класира за финала в скока на височина на световното първенство по лека атлетика в Лондон. Той постигна най-добро лично постижение в кариерата си - 231 сантиметра, които му отредиха четвърто място в квалификациите. Това ще е едва вторият финал с българско участие в Лондон, след като в четвъртък сребърната медалистка от Рио 2016  Мирела Демирева стигна до битката за медалите в дамския скок на височина.   Финалът на Демирева е в събота от 21.05 часа българско време, а на Иванов - в неделя от 21.00 ч. Иванов беше един от само шестимата скачачи, които преодоляха квалификационната норма от 231 см. Той започна с успешни опити на 217 см и 222 см, след което направи по-една грешка на 226 см, 229 см и 231 см, но от втория път се справи и с трите височини. 23-годишният българин раздели четвъртото място в квалификацията с Матеуш Пжибилко. Представителят на Германия също скочи 217 см и 222 см от първи път и 226 см, 229 см и 231 см от втория опит. Олимпийският вицешампион Мутаз Еса Баршим спечели квалификацията. 26-годишният катарец, който е втори във вечната ранглиста в дисциплината с 243 см, не направи нито една грешка в опитите си на 222 см, 226 см, 229 см и 231 см. Световният шампион от 2013 г. Богдан Бондаренко беше другият състезател, който скочи от 231 см от първия опит. Украинецът, който има личен рекорд 242 см, обаче направи една грешка на 229 см. Третото място остана за руснака Данил Лисенко, който се справи от втория опит с 231 см, след като преди това беше безгрешен на другите височини. Европейският шампион от 2012 г. Роби Грабарз беше шестият състезател, който преодоля квалификационната норма. Останалите шестима участници във финала са Браян Макбрайд (САЩ), Иля Иванюк (Русия), Мадж Един Газал (Сирия), Ейке Онен (Германия), Едгар Рамирес (Мексико) и Ю Уан (Китай).", "date": "2017.08.11", "title": "Тихомир Иванов се класира за финала в скока на височина"}
{"url": "http://www.dnevnik.bg/sviat/2017/08/11/3022858_migrantite_v_ispaniia_se_uvelichavat_tri_puti_po-burzo/", "text": "Испания може да се превърне във втората най-използвана от мигранти точка за влизане в Европа след Гърция. Предупреждението идва от Международната организация за миграция, цитирана от испански медии и Би Би Си. Според организацията три пъти повече мигранти са влезли в Испания за първите седем месеца на тази година в сравнение със същия период на миналата. Пристигналите в страната по море са 8835 души - все още по-малко от тези в Гърция (11 713), но маршрутът през Испания е считан за по-безопасен и темповете, с които влизащите оттам мигранти се увеличават, нарастват по-бързо. Общо пристигналите в Гърция, заедно с тези по \"източния\" маршрут от Турция, са 12 191 от началото на годината, в сравнение с 161 232 за същия период на 2016 г., допълва испанската телевизия АВС. По-рано тази седмица мигранти, пристигнали с лодки, изненадаха туристи и местни на плажа в Кадис. Според МОМ общият брой на мигрантите, влезли в Испания, е 11 849 души за тази година (за цялата минала те са 13 246). Това включва и дошлите от други части на света, различни от Африка, като  латиноамериканските държави . Италия е приела 96 861 души от началото на годината до 9 август, казва МОМ - с близо 60% по-малко, отколкото през предходната година. \"Допускаме, че част от промяната е заради факта, че маршрутът (до Испания) през Мароко е смятан за безопасен,\" каза Джоел Милър, говорител на организацията, цитиран от Би Би Си и \"Франс прес\". \"Възможно е тази година Испания да измести Гърция.\"", "date": "2017.08.11", "title": "Мигрантите в Испания се увеличават три пъти по-бързо от миналата година"}
{"url": "http://www.dnevnik.bg/bulgaria/2017/08/11/3022902_gerb_shte_sezira_prokuraturata_za_cankov_kamuk/", "text": "През следващата седмица ще бъде подаден сигнал до главния прокурор Сотир Цацаров за проекта \"Цанков камък\", съобщи във Варна депутатът от ГЕРБ Александър Ненков, цитиран от БТА. От думите му се разбра, че сигналът вероятно ще бъде внесен от парламентарната група на партията. Зам.-министърът на енергетиката Жечо Станков посочи като причина за сигнала дефекти при изпълнението на язовира, заради които огромни количества вода се просмукват в земята и сега държавата трябва да дава пари за ремонти. Хидровъзелът \"Цанков камък\" бе пуснат в експлоатация преди 7 години. Строителството му започна при управлението на правителството на Сергей Станишев (БСП, НДСВ и ДПС) и завърши по време на първия кабинет на Бойко Борисов (ГЕРБ), който не веднъж го е посочвал като пример за скъп проект, от който няма голям ефект. През 2010 г. се разбра, че лидерът на ДПС  Ахмед Доган е получил хонорар от 1.5 млн. лв. като консултант  по четири хидроенергийни проекта, включително \"Цанков камък\". Също през 2010 г. премиерът Бойко Борисов подаде сигнал при тогавашния главен прокурор Борис Велчев за \"Цанков камък\" и  бе образувано разследване . Хидровъзелът се прочу и с изграждането на 21-километровия му обходен път срещу рекордните 220 млн. лв, заради които стана известен като  \"златния път\" . През юли Национална електрическа компания (НЕК) съобщи, че започва планов ремонт по река Гашня, част от водосбора на язовир \"Цанков камък\", чието корито минава през карстов район и затова е налице загуба на вода. Беше започнат и текущ ремонт на хидрогенератори на ВЕЦ \"Цанков Камък\".  Жечо Станков уточни, че в момента се прави изследване, което ще покаже колко ще струват ремонтите. По думите му е била заложена стойност на \"Цанков камък\" в размер 440 млн. лева, но до края сумата е набъбнала до около милиард, а не са били планирани средства за непредвидени ремонти и сегадържавата трябва да плаща още. Станков добави, че водноелектрическата централа на \"Цанков камък\" е нерентабилна, тъй като работи не повече от 50 дни в годината.Според него реално инвестицията в проекта може да се възвърне не по-рано от 100 години.", "date": "2017.08.11", "title": "ГЕРБ ще сезира прокуратурата за \"Цанков камък\""}
{"url": "http://www.dnevnik.bg/biznes/2017/08/11/3022817_rabotodatelite_prizovaha_prokuraturata_da_ne/", "text": "Асоциацията на работодателските организации призова прокуратурата да не застрашава работата на оръжейното предприятие \"Дунарит\", работейки по казуса, в който обвинение за престъпление от общ характер е получил директорът на предприятието. Това се разбира от писмо до медиите, разпространено от организацията, в която членуват Българската стопанска камара (БСК), Конфедерацията на работодателите и индустриалците в България (КРИБ), Асоциацията на индустриалния капитал в България (АИКБ) и Българската търговско-промишлена палата (БТПП). Какъв е проблемът На 4 август управителят на \"Дунарит\" Кръстю Тодоров Кръстев е уведомен с писмо от МВР, че заради друго писмо - този път от Специализираната прокуратура, той е привлечен като обвиняем по престъпление от общ характер. В писмото на полицията пише, че заради това започва производство по издаване на решение за отнемане на издадените разрешения на \"Дунарит\" АД за търговия с оръжие, взривни вещества и боеприпаси на площадките в град Русе, село Долно Абланово, село Бесарабово и в град Две могили. Също така, започва производство по издаване на решение за отнемане на издаденото разрешение на предприятието за производство и утилизация на оръжие, боеприпаси, взривни вещества и пиротехнически изделия. До момента публична информация за това обвинение няма, такава не успя да узнае от Специализираната прокуратура при запитване и репортер на \"Дневник\". Междувременно обаче за опасността от отнемане на лиценза се разбра от служителите на завода в Русе и те няколко пъти излизаха на протести заради опасността да останат без работа. В четвъртък на място отиде министърът на икономиката Емил Караниколов.  При посещението му се разбра , че целият управителен съвет на завода е подал оставка. Не се разбра дали това ще спре процедурата по отнемане на лиценза на завода, но Караниколов увери, че държавата стои зад \"Дунарит\". Тази сутрин пред Нова телевизия министърът увери, че предприятието ще запази лицензите си. Според действащото законодателство, ако бъде повдигнато обвинение на ръководител на оръжейно предприятие, службата \"Контрол на общоопасните средства\" (КОС) към МВР е длъжна да започне процедура за прекратяване на лиценза на фирмата. Това се разбра от обяснението на министъра в Русе. Не се месим на прокуратурата Въпреки това развитие по казуса днес работодателските организации посочват в писмото си до медиите, че тези действия заплашват самото съществуване на предприятието. \"Отнемането на издадените разрешителни за производство и търговия с оръжие и друга специална продукция едновременно ще извади \"Дунарит\" АД от заетите в момента пазари на специална продукция и ще изпрати на улицата работниците и служителите от предприятието\" предупреждават те. Работодателите подчертават, че нито се съмняват в действията на прокуратурата, нито искат да се месят в работата й, но обръщат внимание, че според самото изявление на Главна дирекция \"Национална полиция\", с което явно те разполагат, че положението да няма образувано наказателно производство за умишлено престъпление от общ характер срещу управителя на юридическо лице, регистрирано по Търговския закон е основно изискване за получаване на разрешение за производство, а не в случая, когато това разрешение е издадено отдавна и предприятието има по него натрупани години на безукорна практика. Посочва се още, че няма логика да се отнемат разрешителните на предприятие с вече редовно получени и действащи разрешителни за производство и търговия със специална продукция. \"В крайна сметка, управителното тяло и собствениците на предприятието биха могли да предприемат незабавно съответните адекватни действия, за да не възникват правни колизии между положението на управителя на \"Дунарит\" АД и изискванията на Закона\", се допълва в писмото. Работодателите се обръщаме към Специализираната прокуратура и към ГД \"Национална полиция\" да разделят \"чисто формалния въпрос\" за наказателното производство срещу управителя на \"Дунарит\" АД и тълкуването на въпроса, дали предприятието може да продължи да функционира. Организацията изразява и мнението, че няма достатъчно основание да се отнемат разрешителните на предприятието. Защо се стигна дотук \"Не се страхувам да кажа, че Делян Пеевски иска да ни унищожи\". Това обяви, цитирана от Нова телевизия, синдикалният лидер в \"Дунарит\" Диана Георгиева. Тя даде за пример множеството съдебни дела, водени с цел овладяване на предприятието. По думите й след като досега те не са дали нужния резултат, предприятието е \"ударено\" по неочакван за работниците в него начин. \"Обвиниха ме, че от фирмата изтичат пари към Цветан Василев в Белград и че имам връзка с купуване и продаване на акции. Това са несъстоятелни обвинения. Те се публикуват в издания на определена медийна група\", каза изпълнителният директор Кръстьо Кръстев, цитиран от телевизията. При търсене в гугъл се вижда, че публикации, които твърдят, че пари от предприятието се насочват към бившия банкер, има във в. \"Монитор\" и сайта \"Блиц\". Министърът на икономиката, който сам поиска включване в ефира, коментира само, че държавата няма да допусне дружеството да бъде докарано до фалит или \"работниците да не могат да работят\". От изявлението му се разбра и че се е предвиждало процедурата по отнемане на лиценза да започне в понеделник, ако не са се развили така нещата. Кой иска да го овладее На този етап ние ще се въздържим от коментари за това, кого би облагодетелствало спирането на \"Дунарит\" АД, защото това би могло да бъде разглеждано като спекулация, целяща да оказва натиск върху Специализираната прокуратура, коментират в писмото си работодателите. \"Ние нямаме подобно намерение, но сме длъжни да напомним, че макар и неволно, действията по спирането на \"Дунарит\" АД несъмнено дават на неговите конкуренти в глобален мащаб неочаквано конкурентно предимство\", завършват писмото си работодателите. След разрива в отношенията между депутата от ДПС Делян Пеевски и Цветан Василев русенската компания беше останала под контрола на близки до мажоритарния собственик на КТБ Цветан Василев лица, припомня \"Капитал\". В началото на 2016 г. те финтират синдиците на фалиралата банка и успяват да овладеят прекия й собственик - \"Кемира\", и договарят чрез увеличение на капитала с 60 млн. лв. владението над оръжейния завод да премине към конкурента му \"Емко\" на Емилиян Гебрев. И оттук започва протяжна битка за вписване в Търговския регистър с близкото до депутата Делян Пеевски дружество \"Виафот инвестмънт България\", което в ролята си на кредитор с всички сили блокира сделката, припомня  изданието . Според него изходът от тази ситуация зависи от евентуално обжалване на решение на Софийския градски съд от 29 юни. С него се отхвърля искът на \"Виафот\", твърдящ, че дружеството е купило вземането на \"Е. Миролио\" от \"Дунарит\" и иска да бъде вписано на негово място като заложен кредитор. А ако се погледнат отчетите на \"Дунарит\" и \"Емко\", контролът е сменен преди почти година, макар и не с увеличение, а с прехвърляне на акциите от \"Кемира\", допълва изданието.", "date": "2017.08.11", "title": "Работодателите призоваха прокуратурата да не застрашава работата на \"Дунарит\""}
{"url": "http://www.dnevnik.bg/sviat/2017/08/11/3022677_evrokomisar_svikva_speshna_ministerska_sreshta_zaradi/", "text": "Еврокомисарят, отговарящ за безопасността на храните, свика среща на съответните министри и национални регулатори за обсъждане на последиците от страха от замърсяване на минилони яйца на европейския пазар. Проблемът, започнал преди седмици от Холандия, предизвика размяна на остри обвинения между няколко страни членки. Според Витенис Андрюкайтис това може да стане до края на септември. \"С размяна на обвинения няма да стигнем до никъде и искам да сложа край на това\", заяви той пред \"Ройтерс\". \"Вместо да се сочим с пръсти, трябва заедно да извлечем поуки и да продължим напред\", допълва той. Напрежението между министрите на земеделието в Белгия, Холандия и Германия бързо се повиши, след като следи от фипронил - токсично вещество при консумация на големи количества яйца - бяха открити в пратки, свързани с холандски доставчик на хигиенизиращи продукти. Първите критики се стовариха върху Белгия заради това, че е знаела за проблема, но е информирала за него седмици по-късно. От Брюксел отговориха, че са пазили мълчание в името на разследване и обвиниха Холандия, че твърде бавно е издирила виновника. Няма съобщения за пострадали хора, но милиони яйца бяха изтеглени превантивно от магазините в няколко държави. Европейската комисия предупреди, че е възможно потенциално замърсени продукти да има не само в Германия, но и на също толкова големи пазари като френския и британския. Няколко национални регулатори заявиха, че не изключват част от яйцата да са попаднали в хранителната верига под формата на сладкиши и бисквити. Фипронил масово се използва за обезпаразитяване на домашни животни и ферми, но е забранена употребата ми при птици, произвеждащи храни. В четвъртък холандските власти арестуваха двама директори от компанията Chickfriend, попаднала в епицентъра на опасенията от хранително замърсяване. Прокуратурата ги подозира в предизвикване на заплаха за общественото здраве и притежаване на забранени пестициди. Арестите са част от претърсвания на 8 обекта в Холандия и Белгия, коснфискуване на автомобили и блокиране на банкови сметки и имоти.  - по оценки на земеделското министерство 10.7 млн. вероятно замърсени бройки от Холандия са попаднали в страната, съобщава Rheinische Post.  - агенцията за безопасност на храните ANSVSA блокира 1 тон внесени от Германия течни белтъци, замърсени с фипронил, които ще бъдат изгорени.  - Агенцията за хранителни стандарти (FSA) обяви, че е открила повече яйца в хранителната верига, отколкото очакваше, но те е \"много невероятно\" да са заплаха за здравето\"; предполагаемият брой потенциално замърсени яйца на британския пазар е не 21 000, а 700 000.", "date": "2017.08.11", "title": "Еврокомисар свиква спешна министерска среща заради замърсените яйца"}
{"url": "http://www.dnevnik.bg/bulgaria/2017/08/11/3022793_sujuzut_na_sudiite_i_sled_promenite_v_sudebniia_zakon/", "text": "След като вчера в \"Държавен вестник\" бяха публикувани измененията на Закона за съдебната власт, въпреки призивите на десетина граждански организации и четири извънпарламентарни партии към президента Радев да върне проекта за ново обсъждане заради спорните нови разпоредби, законът влиза влиза в сила от 15 август. Наред с няколко оценени не само като спорни промени, но и даващи възможност за отстраняване на нежелани и неудобни съдии по волята на прокуратурата, ЗСВ въвежда и задължение в едномесечен срок от влизането в сила всички магистрати да декларират, ако членуват в съсловна организация. По този повод Съюзът на съдиите в България - най-активната професионална организация на магистрати, излезе с обръщение към съдиите за задължението, произтичащо от новите изменения, и че декларирането трябва да стане до 14 септември. ССБ оценява като сковаващ ефектът на въведеното задължение спрямо правото на свободно сдружаване на магистратите и напомня, че тази оценка е направена и от авторитетни международни организации на магистрати. Досега - според приетия през 2015 г. ЗСВ, бяха задължени само новопостъпващите в съдебната система магистрати да обявяват в коя съсловна организация членуват. Още тогава - при първото гласувано изискване за деклариране през 2015, от парламентарните дебати се разбра че измененията се правят именно заради Съюза на съдиите. Тази професионална организация дори бе третирана в речите на депутати от ДПС, и то от парламентарната трибуна, като рушител на стабилността и опасна за държавните интереси, което трябваше да стресне както членуващите, така и новопостъпващи съдии в ССБ - и чрез страх и стигматизиране Съюзът на съдиите в България да бъде лека полека ликвидиран. Подобни интерпретации за ССБ като за вредна съсловна организация, на която се приписваше и политическа роля, се заявяваха многократно и от лоялното на главния прокурор мнозинство във Висшия съдебен съвет, в пълно съзвучие с паралелните агресивни нападки, които се сипят всекидневно от медийната империя на депутата от ДПС Делян Пеевски. Без да събудят никаква реакция на ВСС , каквото задължение има съветът, ако си изпълняваше функциите според Конституцията. В обръщението ССБ припомня отказа на президента да върне измененията и уведомява, че УС на организацията е взел решение да информира за същината на последните законодателни изменения Европейската комисия и ЕСПЧ.", "date": "2017.08.11", "title": "Съюзът на съдиите: И след промените в съдебния закон пак ще ни има"}
{"url": "http://www.dnevnik.bg/skorost/2017/08/11/3022909_dve_tapi_po-malko_na_hemus_ot_dnes/", "text": "Движението по магистрала \"Хемус\" от 22 до 30 километър от тази вечер ще се извършва нормално, като ще се използват всички ленти и в двете посоки, съобщиха от агенция \"Пътна инфраструктура\". Това става възможно, след като е завършил ремонтът на селскостопанския подлез в района на село Чурек и е укрепено срутището в местността Боруна. Ремонтите са завършили седмица по-рано от очакваното. Продължава ремонтът на съоръженията след тунел \"Витиня\" и движението се осъществява двупосочно в тръбата за София, като там е възможно да има задръствания при интензивен трафик. Днес по БНТ членът на управителния съвет на АПИ Светослав Глосов съобщи, че ремонтът на тунел \"Витиня\" на автомагистрала \"Хемус\" ще се забави с месец заради открит конструктивен дефект, който ще бъде отстранен. От АПИ припопмнят, че пътуващи към или от Северна България могат да ползват и алтернативни маршрути. Пътуващите от Враца, Монтана и Видин могат да преминават по пътя през Искърското дефиле и прохода Петрохан. Шофьорите, на които им предстои пътуване от или към Варна, Шумен, Разград, Търговище, Ловеч, Габрово, Плевен, Велико Търново могат да ползват \"Тракия\", по която няма ремонтни дейности, или Подбалканския път и някои от старопланинските проходи - Троянски, Шипка, Републиката, Котленски, Ришки и Айтоски.", "date": "2017.08.11", "title": "Две тапи по-малко на \"Хемус\" от днес"}
{"url": "http://www.dnevnik.bg/kultura/2017/08/11/3022871_festivalut_v_bansko_-_jiv_ritum_otvsiakude/", "text": "Двадесетият Jazz fest в Банско е в разгара си. Истински летен мелодичен разгул: с музикантска непринуденост, суетня, творчески срещи, сешъни, жив ритъм който блика отвсякъде, отработен сценичен лежер от удоволствието да суингират и импровизират на сцената. Създателят и селекционер д-р Емил Илиев – или както всички го наричат Доктора, е подбрал специално Реймонд Дорсет с неговия Мънго Джери блус бенд, саксофонистката Кенди Дъфлър, един от популярните във Франция джазмени – пианистът Марио Станчев (осигурил като подарък за това издание рояла \"Бьозендорфер – Империал\", прави го вече за втори път, Тони Момрел, от солистите на \"Инкогнито\", групата-еталон за соул-музика; Влатко Стефановски – абсолютният майстор, който с лекота пречупва по модерен начин музиката на Македония през рока и фюжъна. Някои от тях разпознаваеми с музикалния си стил – вуги-вугито на Аксел Цвингенбергер например или интерпретаторът на Рей Чарлз – блусарят Урош Перич, основателите Камелия Тодорова и Васил Петров, знаковото лице Йълдъз Ибрахимова – откри Фестивала, Михаил Йосифов, Стунджи, Биг бенд Благоевград. А има и такива, веднъж вече били на Банско феста, след това водят цяла група. Джаз певицата с грузински произход Майя Бараташвили, която преди 5 години си партнираше с Марио Станчев, Веселин Веселинов-Еко бас и Христо Йоцов на ударните, снощи се представи вече с Биг бенда на Тбилиси.  идват в Банско Пати Остин&Трио, както и Патриция Лакуидара (Италия), построила песните си върху фолклор.  Никога не съм бил в България и много се притеснявам от българската публика – каза швейцарецът В последните години той прави концерти предимно в Германия и САЩ, известен с псевдонима Seven. \"Обикновено проучвам публиката и правя авторските си песни специално за нея. Сега обаче, понеже не познавам българската, ще раздам всичко от сърцето си, ще покажа моите чувства, дано да й хареса. С публиката трябва да споделяш, а не да се харесаш. Музиката се свири, не се работи, защото е удоволствие – като играта.\". Пял е на джаз фестивала в Монтрьо. Определя се като странна комбинация – швейцарец съм, но пея на английски и съм бял, а пея черна музика.  Роден е в музикантско семейство – майката пианистка, бащата – тенор. Не тръгва обаче към операта както родителите си. От малък си пише сам песните. \"Никога не съм търсил перфектната песен. И не съм се стремил да постигна най-големия ефект, да привлека върху себе си най-голямо внимание. Имам оркестър, който свири. А пея това, което чувам, като усещане. Щом има хора, които идват за да ме слушат – страхотно. Никога не бих си променил музиката, за да имам по-голям ефект. Това е предателство към същността ми. Към начина ми на мислене, на живот.\" - казва той. За концерта в Банско пристигна с групата си – 7 изключителни музиканти професионалисти. Дойдоха от концерт в Германия, където бяха свирили преди два дена, а на следващия вече трябваше да са за този в Швейцария. . Изпълниха песни от новия им албум \"4 цвята\" и избрани `перли` от последните 9 албума. Шоуто им е ново, затова все още много се вълнуват, предупреди Ян Детвилер. \"Ако обичате фънк, соул и бързите вокали това е вашата вечер, ако – не, идете на ресторант, предупреди вокалистът\". Публиката го изведе няколко пъти на сцената – искаше и още, макар да беше станало след полунощ. ", "date": "2017.08.11", "title": "Фестивалът в Банско - жив ритъм отвсякъде"}
{"url": "http://www.dnevnik.bg/sviat/2017/08/11/3022870_purviiat_ruski_iztrebitel_ot_peto_pokolenie_e_krusten/", "text": "Първият руски боен самолет от пето поколение ще носи името Су-57, обяви командващият военно-въздушните сили на страната Виктор Бондарев в интервю за телевизия \"Звезда\". Досега тази разработка бе известна като Т-50, преминаваща от 2002г. насам изпитания по програмата ПАК ФА: (Перспективен авиационен комплекс за фронтовата авиация) на конструкторското бюро \"Сухой\". Първият му полет бе през 2010г., а за приключване на държавните изпитания бе съобщено през миналия месец на авиосалона МАКС 2017 край Москва. Очаква се първата партида от 12 многоцелеви изтребителя да бъде предадена на армията през 2019г. През юли се появиха съобщения за полет на Т-50-11 - единадесетата машина от този модел. Според руски медии американският еквивалент на Су-57 са F-22 и F-35, както и китайският J-20. В момента най-модерните руски бойни самолети са от поколение, условно наричано 4++ (МиГ-35, Су-34, Су-35). По предварителни данни новият самолет ще може да постига крайцерска скорост от 2600 км/ч, таванът на действие е 20 километра, а обсегът - 5500 км. В името на това да е почти невидим за радарите, ракети и бомби ще бъдат поставени вътре в корпуса, но конструкцията позволява и до 6 външни места за окачване. Нечетният номер е типичен за \"Сухой\", защото там четните са запазени за спортни (например Су-26) или цивилни машини. Най-известният самолет на конструкторското бюро е Су-27, а индексите Су-37 и Су-47 вече са заети от малка серия машини и от опитен модел. \"Петицата\" освен това вероятно означава, че самолетът е от пето поколение.", "date": "2017.08.11", "title": "Първият руски изтребител от пето поколение е кръстен Су-57"}
{"url": "http://www.dnevnik.bg/sport/2017/08/11/3022718_real_postavi_700_mln_evro_otkupna_klauza_na_isko/", "text": "\"Реал\" (Мадрид) е подписал нов четиригодишен договор с атакуващия полузащитник Иско, съобщава вестник \"АС\". Испанският национал се обвърза с мадридчани до лятото на 2021 г., като ще получава по шест милиона евро на сезон. В договора му е заложена клауза за откупуване на стойност 700 милиона евро. Високата откупна сума е застраховка за \"Реал\", която цели да охлади интереса на големите европейски клубове към 25-годишния халф. В началото на август \"Пари сен жермен\" не се поколеба да плати рекордните 222 млн. на \"Барселона\" за правата на  Неймар . Примера дивисион е единственото първенство в Европа, което задължава клубовете да поставят клауза за откупуване на своите футболисти. По-висока от Иско вече имат единствено неговите съотборници в \"Реал\" - Кристиано Роналдо и Карим Бензема. Техните откупни клаузи са на стойност 1 милиард евро, докато тази на звездата на \"Барселона\" Лионел Меси е значително по-малка - 300 милиона евро. Иско имаше ключова роля за \"Реал\" при спечелването на Суперкупата на Европа. \"Белите\" победиха с 2:1 шампиона в Лига Европа - \"Манчестър юнайтед\" , а испанецът вкара втория гол за успеха на неговия тим. Полузащитникът получи наградата за играч на мача. Иско премина в \"Реал\" от \"Малага\" през 2013 г. срещу 30 милиона евро. През миналия сезон той получи шанс за изява заради честите контузии на Гарет Бейл и се справи по прекрасен начин. Полузащитникът изигра 42 мача във всички турнири, като записа 11 гола и 10 асистенции. С екипа на \"Реал\" 25-годишният играч спечели по три пъти Шампионската лига и Суперкупата на Европа, два пъти световното клубно първенство и по веднъж титлата в Примера дивисион и Купата на краля.", "date": "2017.08.11", "title": "\"Реал\" постави 700 млн. евро откупна клауза на Иско"}
{"url": "http://www.dnevnik.bg/sport/2017/08/11/3022875_maroko_poiska_svetovnoto_purvenstvo_po_futbol_prez/", "text": "Мароко подаде кандидатура за домакинство на световното първенство по футбол през 2026 г. Страната са надява да стане втората африканска държава, която ще приеме най-големия футболен форум в света след Южна Африка през 2010 г. Мароко има силна конкуренция в лицето на  общата кандидатура на САЩ, Мексико и Канада , която беше единствената до момента. Африканската държава се включва за пети път в битката за домакинство след неуспешните опити през 1994, 1998, 2006 и 2010 г. Днес е крайният срок, в който всяка държава може да заяви желанието си да бъде домакин на световното първенство през 2026 г. След това кандидатите ще трябва да изпълнят техническите изисквания на ФИФА до март 2018 г. През май ФИФА прие  план за ускоряване на процеса за определяне на домакина на световното през 2026 г . Победителят ще бъде определен на 13 юни 2018 г. Първоначално беше планирано изборът на домакин да се състои през 2020 г. Световното първенство през 2026 г. ще е първото с 48 отбора, а броят на мачовете беше увеличен на 80. Мнозина експерти считат, че Мароко не разполага с необходимата инфраструктура, за да приеме най-големия футболен форум, което прави категоричен фаворит общата кандидатура на САЩ, Канада и Мексико. Според ротационната система на ФИФА Европа и Азия, които ще посрещнат следващите два мондиала - Русия 2018 и Катар 2022, нямат право да кандидатстват за световното през 2026 г. Само държавите от Африка, Океания, Северна, Централна и Южна Америка могат да се включат в надпреварата за домакинство. Южноамериканските страни обаче обявиха подкрепата си за кандидатурата на САЩ, Канада и Мексико.", "date": "2017.08.11", "title": "Мароко поиска световното първенство по футбол през 2026 г."}
{"url": "http://www.dnevnik.bg/sviat/2017/08/11/3022786_nadprevarata_pri_bezpilotnite_avtomobili_e_vse/", "text": "BMW и Daimler, водещите производители на луксозни автомобили в света, обявиха обединения с доставчици, изтъквайки предимствата на по-големия набор от инженери за разработването на самоуправляващи се автомобили. Друг мотив зад тези сделки обаче е опасението, че роботизираните коли могат да не оправдаят очакванията за печалба, предизвикали първоначалния инвестиционен устрем. Автомобилните компании все повече се опитват да се въздържат от пълно притежаване на бъдещите системи за автономно управление на автомобили, като за сметка на това си разпределят инвестиционния товар и риска. Тази тенденция представлява ясна промяна в стратегията в сравнение с преди година, когато повечето автомобилопроизводители имаха самостоятелни стратегии, съсредоточени върху преодоляването на инженерните трудности по разработването на самоуправляващи коли, а не толкова фокусирани върху бизнес основанията за развитие на начинанието. Макар пазарът да е голям, може би не си заслужава да се вкарва толкова значителна инвестиция в него в момента, казва член на съвета на една от германските автомобилни компании, който пожела анонимност, тъй като въпросът е конфиденциален. Десетки компании - включително автомобилопроизводители и технологични фирми като Google и Uber се борят за дял на пазара, който, според консултантската фирма Frost & Sullivan, ще представлява до 2030 година. Със сигурност ще има губещи. \"За мен е трудно да повярвам, че ще има 50 успешни софтуерни продукта за автономни автомобили,\" каза Джон Хофъкър, заместник-председател на мичиганската консултантска фирма AlixPartners. През юли миналата година BMW стана първият автомобилопроизводител, който изостави самостоятелното разработване на самоурправляващи се автомобили и се съюзи с производителя на чипове Intel и на камери и софтуер Mobileye, за да създаде платформа за технология за безпилотни автомобили до 2021 година. Решението бе взето, след като ръководни кадри посетиха новостартиращи компании и доставчици, за да преценят конкурентната позиция на BMW. При посещенията в други компании се обсъждат технологичните трудности и въпросите за безопасността и става ясно, че много от нас плуват в същото блато, каза пред Ройтерс Клаус Бютнер, вицепрезидент, отговарящ за безпилотните автомобили в BMW. \"Всеки инвестира милиарди. Мнението ни бе, че има смисъл да се обединим, за да разработим някои основни системи като платформа,\" допълни той. Mercedes-Benz на Daimler обедини усилията си с доставчика на части Bosch преди три месеца, а японският автомобилостроител Honda заяви, че е отворен за съвместна работа в областта на безпилотните коли. Дори богатите технологични компании се съюзяват. Компанията, предоставяща превози с помощта на мобилно приложение, Lift от Сан Франциско и Waymo, подразделението на Alphabet за самоуправляващи се автомобили, обединиха ресурсите си през май. Разпределяне на товара Частично безпилотните автомобили вече са реалност в луксозния сегмент. Те могат да поддържат движението в лентата и да коригират скоростта при движение по автомагистралите. Всяка от следващите стъпки - управление без непрекъснато следене с очи, без непрекъснато внимание и накрая напълно безпилотно управление - вероятно ще отнеме години, за да се превърне в реалност. Клаус Фльохлих, член на управителния съвет на BMW, отговарящ за развитието, каза, че компанията вероятно ще изгуби пари от първите си напълно автономни автомобили, точно както стана с първото поколение електромобили. Разработването на технологията обаче е необходимо, за да остане компанията в играта. \"Това е необходима технология, а не бизнес обосновка,\" каза той по повод решението на BMW да разработи безпилотни автомобили. \"Ако тежестта по създаването на платформа може да бъде разпределена, нямам нищо против,\" допълни Клаус Фльохлих. Един от най-обещаващите във финансово отношение пазари, които ще създадат безпилотните технологии, е пазарът на самоуправляващите се таксита по поръчка, които един ден може да заменят обикновените таксита и част от обществения транспорт в големите градове. Роботизираните таксита се очаква да дадат и превоза с частни автомобили. Този пазар миналата година е бил на стойност 53 милиарда долара и може да достигне 2 трилиона долара до 2030 година според проучване на McKinsey, публикувано по-рано тази година. Ford и General Motors инвестират най-малко по 2 милиарда долара за разработката на флотилия от самоуправляващи се коли за градско споделено пътуване от 2021 година, конкурирайки се са действащи вече играчи и новосъздадени компании. Спешната нужда от създаване на обединения, каквито правят компании като BMW и Mercedes-Benz, се появи също така, в момент когато регулаторните органи настояват за създаването на стандарти за новата технология, която има потенциала да подобри рефлексите на превозното средство и да намали инцидентите с до 90%, според Boston Consulting Group. Експерти от сектора посочват, че такава стандартизация може да затрудни още повече разработването на продукт, който се откроява, поставяйки под въпрос до колко са разумни стратегиите за самостоятелни разработки, натоварени с високи залози. Съюзи, сливания През септември 2016 г. американското министерство на транспорта и службата за пътна безопасност на САЩ публикуваха указания за високоавтоматизираните автомобилите. Регулаторните власти призоваха автомобилопроизводителите да оповестят как са програмирани рефлексите на превозните средства, особено в случаите, когато колите са изправени пред дилема, като например дали да ударят велосипедист или да увеличат скоростта над допустимата, за да избегнат катастрофа. Важно е да се обмисли дали високоавтоматизираните превозни средства трябва да прилагат специални правила за взимане на решения в ситуации на конфликт между сигурност, мобилност и законови разпоредби, се посочва в разпространените указания. Алгоритмите за решаване на такива конфликтни ситуации като се използват данни от федералните и щатските регулаторни органи, шофьори и пътници, се допълва още в документа. Европейските регулаторни органи също дебатират дали да уеднаквят скоростта и дистанцията, към които безпилотните автомобили трябва да придържат, когато се включват в трафика или влизат в ленти за движение. Натискът да не се харчат напразно пари за разработки създава условия за съюзи и дори за сливания между различни компании, които доставят технологии за безпилотни автомобили, включително производители на коли, софтуер, компютърни чипове, радари, камери лазерни сензори и карти с висока разделителна способност. Например BMW, Mercedes и Audi загърбиха конкуренцията помежду си и се обединиха, за да купят компанията за карти HERE и да прекратят зависимостта си от Google. Това, което започва като търговско споразумение, целящо придобиване на пазарен дял, подобно на споразуменията за съвмести полети на авиокомпаниите, може да се разрасне до придобивания при следващия инвестиционен кръг, казват ръководни лица и съветници. Дали това, което стана в авиацията, ще се случи и в автомобилния сектор, където първо виждаме съюзи, сътрудничество, консорциуми, а след това всевъзможни пазарни комбинации?, пита Бил Къртин, ръководител на отдела за сливания и придобивания в правната фирма Hogan Lovells. ", "date": "2017.08.11", "title": "Надпреварата при безпилотните автомобили е все по-оспорвана, но печалбите не са сигурни"}
{"url": "http://www.dnevnik.bg/sviat/2017/08/11/3023061_broiat_na_turistite_v_sasht_e_namalial_za_purvi_put_ot/", "text": "Броят на туристите в САЩ е намалял за първи път от 2009 г., както и разходите им. Това съобщи американското министерство на търговията, цитирано от БТА. На равнище 74.6 млн. долара, миналата година \"международните посетители\" са били с 2 процента по-малко спрямо предходната, а изхарчените от тях пари бележат понижение от 1% до 245 млрд. долара. За 2017 година обаче предварителните данни на министерството сочат увеличение на броя им. Най-много туристи през 2016 г. са дошли от Канада (19.3 милиона), следвана от Мексико (18.7 милиона), Великобритания (4.6 милиона), Япония (3.6 милиона), Китай (3 милиона), Германия (2 милиона) и Южна Корея (2 милиона). Най-много са похарчили китайците, които са оставили 33 млрд. долара в САЩ. След тях се нареждат мексиканците с 20.2 млрд., индийците с 13.6 милиарда долара и южнокорейците 8.6 млрд. Туристическата индустрия на САЩ, в която са наети 7.6 милиона души, представлява 2.7% от брутния вътрешен продукт на страната.", "date": "2017.08.11", "title": "Броят на туристите в САЩ е намалял за първи път от 2009 г."}
{"url": "http://www.dnevnik.bg/sport/2017/08/11/3023062_liderut_cherno_more_napravi_vtoro_poredno_ravenstvo_v/", "text": "Лидерът в Първа лига \"Черно море\" завърши 1:1 срещу \"Славия\" у дома в първия двубой от петия кръг. Варненци продължават без загуба от началото на шампионата и ще запазят първото място след кръга. Те обаче записаха второ поредно равенство и пропуснаха възможността да поведат с шест точки на върха. Тимът на Георги Иванов, който стартира сезона с три поредни победи, събра 11 точки и води с четири пред ЦСКА, \"Лудогорец\" и \"Верея\". \"Славия\" също направи второ равенство и заема осмата позиция с пет точки преди останалите шест мача от кръга. Белите наваксаха гол пасив на стадион \"Тича\", след като губеха с 0:1 до 71-ата минута. В края столичани имаха по-добрите възможности да стигнат до победата, но не се възползваха. \"Не съм доволен. Днес играхме много под възможностите си. Влязохме разконцентрирани в мача, нямахме скорост и идея в атака, така че закономерно равенство. Даже трябва да бъде доволни, защото накрая можехме да загубим мача\", заяви Георги Иванов пред \"Диема спорт\". Лошата новина за треньора на \"Черно море\" обаче не беше резултатът, а контузиите на двама от основните му футболисти. Още в 25-ата минута Цветелин Чунчуков получи разтежение и беше заменен от Марек Кузма, а три минути след почивката Витиня беше изнесен на носилка и вместо него се появи Борислав Балджийски. Бразилецът, който днес направи дебют с екипа на варненци, ще отсъства много дълго от терените, тъй като според първоначалните прегледи е скъсал ахилес. Ситуацията с Чунчуков все още не е ясна, но неговата травма не изглежда толкова сериозна.  Иначе двубоят започна с по-активна игра на домакините, които отправиха две много опасни центрирания чрез Атанас Зехиров в първите десетина минути. При първото на Орлин Старокин не му стигна съвсем малко да засече, а при второто Мариян Огнянов стреля с глава над вратата. В 11-ата минута \"Славия\" беше на няколко сантиметра от откриване на резултата. Гостите хванаха защитата на съперника неподготвена при една контраатака. Иван Минчев изведе на десния фланг Георги Йомов, който центрира успоредно на голлинията. Хасани изрита топката към собствената си врата в опит да пресече подаването към Ивайло Димитров, но за него късмет тя се отби в напречната греда. В следващите минути столичани определено бяха по-добрият отбор на терена. В 27-ата минута Андреа Христов получи отлична възможност да отбележи след центриране на Минчев, но отправи изключително неточен удар с глава от чиста позиция в наказателното поле на \"Черно море\". В последния четвърт час на първото полувреме домакините наложиха по-сериозен натиск и това даде резултат. В 34-ата минута Орлин Старокин направи голям пропуск пред Георги Петков, а три минути по-късно вратарят на белите спаси изстрел на Витиня. При последвалия корнер варненци откриха резултата. Ивайло Димитров не успя да изчисти добре топката, а Зехриов беше оставен абсолютно непокрит около точката на дузпата и с мощен шут под гредата не остави никакви шансове на Георги Петков. След почивката играчите на \"Славия\" се върнаха много амбицирани на терена и правеха всичко по силите си, за да стигнат до изравнителен гол. Усилията им бяха възнаградени в 71-ата минута, когато след перфектно центриране на Минчев Йомов се разписа с глава отблизо. Само минути по-късно отново Йомов се озова на чиста позиция, но ударът му към близкия ъгъл се оплете във външната страна на мрежата. До края на двубоя белите имаха още две страхотни възможности, но те бяха пропилени с лека ръка от Ивайло Димитров. В 84-ата минута нападателят на \"Славия\" беше оставен сам на границата на вратарското поле при центриране отляво, но отправи разочароващ удар с глава. Две минути по-късно той получи отлично подаване от десния фланг от Йомов, но от въздуха шутира право в ръцете на Емил Михайлов.", "date": "2017.08.11", "title": "Лидерът \"Черно море\" направи второ поредно равенство в Първа лига"}
{"url": "http://www.dnevnik.bg/gradska_sreda/2017/08/11/3023042_stolichnata_obshtina_mladost_prie_darenie_ot_nad_350/", "text": "Столичният район \"Младост\" е приел дарение в размер на 367 хил. лева от инвеститорите на мегапроекта \"Гранд каньон\", който се строи в квартала. За това съобщават от пресцентъра на районната община, като посочват, че сумата се отпуска от компанията \"Гаранти коза\" след преговори с районния кмет Десислава Иванчева. Дарението е  одобрено от Столичният общински съвет .  Десислава Иванчева стана кмет на \"Младост\" след като беше едно от водещите лица на протестите довели до оставката бившата кметица Цвета Авджиева и се обяви за спиране на презастрояването в квартала. През февруари, вече като кмет, Десислава Иванчева  поиска оставката на районният главен архитект Весела Тасева , след като тя издаде разрешение за строеж за \"Гранд каньон\". Той предвижда на мястото на магазин \"Деница\" в \"Младост\" 1 да се изгради комплекс с жилищни сгради, една от които е с височина от 133 метра, хотел и търговска част.  Строежът започна официално през април . На пресконференция през  февруари Иванчева заяви, че \"Младост\" би могъл да се издържа като град , ако в районната община оставаха таксите от всички издадени разрешения за строеж в квартала.  Пред \"Дневник\" от районната община обясниха, че с парите ще бъдат ремонтирани училищата 82 ОУ \"Васил Априлов\" и на 118 СУ \"Акад. Людмил Стоянов\". От там обясниха още, че след като проектът е получил инвеститорски клас \"А\" от Министерски съвет и разрешение за строеж, няма смисъл да отказват средствата. От общината казаха също, че водят преговори с \"Гаранти коза\" да намалят значително размерите на \"Гранд каньон\", както и да обезпечат транспортните връзки с допълнителна улична инфраструктура.", "date": "2017.08.11", "title": "Столичната община \"Младост\" прие дарение от над 350 хил. лева от инвеститорите на мегапроекта \"Гранд каньон\""}
{"url": "http://www.dnevnik.bg/zelen/2017/08/11/3023065_do_10_palatki_shte_mogat_da_se_razpuvat_krai_hijite_v/", "text": "До десет палатки ще могат да разположат туристите край хижите на територията на Национален парк \"Пирин\".  Такава заповед е издало ръководството на парка.  Това се налага заради големия брой посетители в планината, съобщава БНТ. На територията на националния парк къмпингуването и опъването на палатки става само на две места - старият палатков лагер под хижа \"Бъндерица\" и в района около хижа \"Дамяница\". Там туристите ще могат да разпъват палатките си до запълване на капацитета на лагера. \"Забранено е опъването на палатки и паленето на огън по езерата, по туристическите маршрути, по резерватите. Все пак това е национален парк. Не може всеки да си опъва палатка, където иска\", заяви директорът на Национален парк \"Пирин\" Росен Баненски. Общо 11 са хижите, около които е забранено да се разпъват палатки. Това са \"Безбог\", \"Демяница\", \"Бъндерица\", \"Вихрен\", \"Яворов\", \"Синаница\", \"Беговица\", \"Пирин\", \"Тевно езеро\", \"Спано поле\" и \"Загаза\". От ръководството на парка призовават туристите да бъдат изключително внимателни и при паленето на огън в планината. Задължително това трябва да става само на определените за това места. Парковата охрана стриктно следяла за нарушения, като глобите са от 50 до 100 лева.", "date": "2017.08.11", "title": "До 10 палатки ще могат да се разпъват край хижите в Пирин, реши ръководството на парка"}
{"url": "http://www.dnevnik.bg/sviat/2017/08/11/3023006_ruski_hakeri_se_celiat_v_gostite_na_hoteli_tvurdi/", "text": "Група за кибер шпионаж, подозирана във връзки с руското военно разузнаване (ГРУ), е вероятният автор на хакерска кампания от юли срещу гостите на хотели в поне 7 европейски и една близкоизточна държава. APT 28, известна още като Fancy Bear, се опитва да открадне пароли на западни правителства и компании, използвайки безжичните мрежи на хотелите, в които те отсядат по време на пътувания, твърди компанията за сигурност FireEye. Според  съобщение от петък на анализатори на фирмата , целта на руснаците е след това да заразят правителствени и бизнес мрежи, когато атакуваните се приберат в офисите си. Кампанията е била особено активна в първата седмица на юли и е била насочена срещу посетителите на няколко хотелски вериги. Беджамин Рийд, ръководител на анализите за кибер шпионаж към американската FireEye, казва, че техническите похвати и \"командната верига\" на атаките ясно сочат към АРТ 28. \"Ройтерс\" припомня, че FireEye подробно описва действията на тази група от 2014. насам. \"Уверени сме в умерена степен в преценката си. Все още нямаме безспорно доказателство\", казва той за агенцията с обяснението, че техническото разследване още е в ход. Атаките са били засечени и отблъснати в първоначалната фаза на инфилтрирането. Но подобни методи са били използвани през есента на 2016г. в хотели в Европа и с тях успешно е проникнато в компютър на американски правителствен служигел, допълва Рийд. В атаките от юли са използвани т.нар. spear-phishing имейли, чрез които са подведени служители на хотелите да изтеглят от интернет заразен документ за резервация. Така е инсталирана програма  GAMEFISH , управлявана дистанционно от сайтове, за които е известно, че се контролират от АРТ 28. Този трик е дал на кибер шпионите контрол над безжичната мрежа, използвана от гостите на хотела. По този начин те са можели да се доберат до пароли на своите жертви и да следят некриптирани данни, предавани към споделена мрежова инфрастурктура на елитни хотели в големи градове. \"Не откриваме да е откраднато нещо от гостите. Но бяха атакувани няколко хотелски вериги и още не знаем за мащаба на операцията\", казва още Рийд. \"Ройтерс\" допълва, че тези предварителни заключения са поредните, сочещи, че Русия се е заела с разпростираща се надлъж и шир хакерска дейност срещу правителства, компании и предизборни кампании. Няколко правителства и компании за сигурност са свързали АРТ 28 с ГРУ, а други проследяват същите отличителни черти на атаките, но не обвиняват директно руската държава. Москва категорично отхвърля подобни обвинения. Атаката от юли се е възползвала от разпространеният преди месеци зловреден софтуер, изветен като EternalBlue. Смята се, че той е бил откраднат от Агенцията за национална сигурност на САЩ и така хакери са получили модерно средство да действат почти незабелязано в мрежите на отделни организации благодарение заразяването само на един единствен компютър. От FireEye разказват за атаки срещу хотел през 2016г., когато потребител е бил подведен да инсталира фалшиво обновяване на Adobe Flash. В началото на операцията хакер е действал, използвайки същата безжична интернет мрежа. АРТ 28 е проникнала 12 часа по-късно в базирана в интернет Outlook поща на потребителя. Правителственият служител се е прибрал в САЩ и заразата е била прехвърлена в мрежата на агенцията, когато компютърът е бил включен в нея, разказва Рийд, но не разкрива докъде е стигнала атаката и дали е нанесла някакви щети. \"Пътуващите трябва да са запознати със заплахите, докато са в командировка - особено в чужди държави - и да вземат допълнителни защитни мерки за своите данни и компютри. Общодостъпни безжични мрежи представлява значителна заплаха и тлябва да се избягват, когато това е възможно\", предупреждават от FireEye.", "date": "2017.08.11", "title": "Руски хакери се целят в гостите на хотели, твърди фирма за сигурност"}
{"url": "http://www.dnevnik.bg/photos/2017/08/11/3022660_fotogaleriia_svetovnite_snimki_na_denia_-_11_avgust/", "text": "Плажът Тумон на остров Гуам. Гуам е владение на САЩ и е най-големият (541 km²) от Марианските острови, намиращи се в западната част на Тихия океан.", "date": "2017.08.11", "title": "Фотогалерия: Световните снимки на деня - 11 август 2017 г."}
{"url": "http://www.dnevnik.bg/bulgaria/2017/08/11/3023109_osem_afrikanci_sa_arestuvani_v_slunchev_briag/", "text": "Осем африканци са задържани в Слънчев бряг. Специализираната полицейска акция била с цел установяване и задържане на незаконно пребиваващи на територията на страната чужденци, съобщава БТА. Срещу трима африканци от Мали и Нигерия са повдигнати обвинения за държане на наркотични вещества. Четири от установените лица са конвоирани до сектор \"Миграция\". Те са от Нигерия, Сомалия и Танзания. Сред задържаните е и нигериец, обявен за общодържавно издирване. Повечето задържани са работили като викачи в заведения в Слънчев бряг.", "date": "2017.08.11", "title": "Осем африканци са арестувани в Слънчев бряг"}
{"url": "http://www.dnevnik.bg/bulgaria/2017/08/11/3023117_izostaveno_bebe_beshe_otkrito_v_stolichniia_zapaden/", "text": "Изоставено бебе е било намерено тази вечер в столичния Западен парк, съобщиха от МВР. То е открито от случайни минувачи около 19 ч., които веднага подали сигнал в полицията. Детето е момиченце и е на видима възраст между 5 месеца и 1 година и е в добро общо състояние. То е било прегледано от екип на Бърза помощ. Социалните служби вече са уведомени за случая. Детето е било откарано в столична педиатрия, където най-вероятно ще пренощува. Това е втори подобен случай за последните две седмици. В края на юли момченце на видима възраст 4-5 месеца беше намерено в столичния квартал \"Младост 1\" на детската площадка в близост до бл. 20.  Майката на детето беше открита още в същия ден.  Тя обясни, че е безработна и се е грижила сама за детето и решила да го изостави с надеждата, че някой ще се погрижи по-добре за него. Тя дори заяви, че е сгрешила и иска да си го прибере. Въпреки това,  софийската районна прокуратура ѝ повдигна обвинение,  че е оставила малкото си дете без надзор и достатъчно грижи.", "date": "2017.08.11", "title": "Изоставено бебе беше открито в столичния Западен парк"}
{"url": "http://www.dnevnik.bg/sport/2017/08/11/3023116_vratarski_podaruk_donese_izmuchena_pobeda_za_cska/", "text": "ЦСКА записа трета поредна победа в Първа лига след успех с 1:0 срещу новака \"Септември\" (София). Червените събраха 10 точки след първите си пет двубоя и се доближиха на една от лидера \"Черно море\", който  по-рано днес завърши наравно със \"Славия\". Единственият гол на националния стадион \"Васил Левски\" дойде след груба грешка на вратаря Янко Георгиев, който се появи като резерва след контузията на капитана Валентин Галев. В добавеното време на първото полувреме Георгиев се забави с изчистването на топката и я прати в краката на Рубен Пинто, за когото остана само да я насочи в опразнената врата. \"Септември\" допусна трета загуба от четири мача и остава на 12-о място с три точки. От началото на сезона столичани имат един отбелязан гол, който им донесе победата срещу \"Пирин\" във втория кръг. Двубоят между ЦСКА и \"Септември\" премина при много ниско темпо и малко положения за гол. Тимът на Стамен Белчев държеше контрола върху топката през цялото време, а съперникът нито веднъж не застраши реално Витаутас Черняускас.  В 17-ата минута Кристиян Малинов отправи чудесен изстрел от дистанция, който беше спасен по страхотен начин от Галев. При приземяването обаче вратарят на \"Септември\" се контузи и беше заменен от Янко Георгиев. След тази ситуация трябваше да минат 25 минути, преди да се случи нещо интересно на стадион \"Васил Левски\". В 43-ата минута ЦСКА няколко пъти беше близо до откриване на резултата, но късметът беше със \"Септември\". След центриране от левия фланг Каранга успя да прехвърли с глава вратаря Георгиев, но топката кацна върху гредата. Кристиян Малинов получи възможност да направи добавка от границата на вратарското поле, но ударът му със странична ножица разтресе напречния стълб. Секунди по-късно топката беше центрирана отляво и Малинов получи нов шанс да отбележи, но този път Георгиев се намеси добре и спаси удара му. Само 50 секунди по-късно обаче Георгиев сгреши фатално. Той се забави твърде дълго при върната от защитник топка, беше пресиран от Фернандо Каранга и не изрита топката право към Пинто, който от 25 метра спокойно я прати по земя в опразнената врата. През втората част ситуацията на терена не се промени особено. ЦСКА държеше продължително топката, а \"Септември\" беше прибран в своята половина. В 63-ата минута напречната греда за трети път попречи на червените да отбележат след удар отблизо на Станислав Манолев. Само две минути по-късно \"Септември\" остана с човек по-малко, след като Ишмаел Байду беше изгонен за два жълти картона. Първият от тях беше преди почивката и беше изключително спорен, тъй като Байду изгуби равновесие при борба рамо в рамо с бранител в наказателното поле на ЦСКА. Играчът на домакините нямаше претенции за дузпа, но въпреки това му беше показан картон от рефера Стефан Апостолов. След като \"Септември\" остана в намален състав, мачът се доиграваше и пред двете врати не се случи нищо интересно. \"Доволен съм единствено от това, че спечелихме три точки. От нищо друго. Имаше подценяване, а ние нямаме право да подценяваме нито един съперник. \"Септември\" беше прибран дълбоко в собствената си половина. Бяха наситили средата на терена и ние се блъскахме като в стена. Длъжни сме в такава сгъстена обстановка да намерим противодействие. За съжаление днес не се получи\", каза Белчев след мача. \"Говорихме, че трябва да има дълбочина в атаката, да има скорост, да използваме фланговете. Но и малкото положения, които имахме, не успяхме да ги вкараме, за да решим по-рано мача. Ударихме три греди, Густаво Кулма пропусна. 5-6 положения в мача не е много, но не и малко с оглед на играта на противника. Трябва да изчистим слабостите, които показахме днес\", каза още треньорът на ЦСКА. ", "date": "2017.08.11", "title": "Вратарски подарък донесе измъчена победа за ЦСКА срещу \"Септември\""}
