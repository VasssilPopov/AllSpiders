{"url": "https://www.dnevnik.bg/sport/2019/06/09/3922854_portugaliia_nadhitri_holandiia_i_triumfira_v_ligata_na/", "text": "Португалия е първият шампион в Лигата на нациите, след като надигра Холандия във финала с 1:0. Европейският шампион прибави нов трофей в колекцията си след мач, в който беше категорично по-добрият отбор. Единственият гол вкара Гонзало Гедеш в 60-ата минута. Тимът се възползва от домакинството на финалната четворка и под бурната подкрепа на своите фенове в Порто, изигра силен мач. Селекционерът на Холандия Фернандо Сантош направи три промени в състава си от двубоя с Швейцария. Те дадоха резултат и още през първото полувреме Португалия игра много силно. Футболистите в червено отправиха общо 12 удара, докато съперникът им само един, при това неточен. Вратарят на Холандия Яспер Силесен имаше много повече работа, като най-добрите шансове се откриха пред Жозе Фонте и Бруно Фернандеш. След почивката по-добрата игра на Португалия продължи. Тимът не контролираше продължително топката, но имаше ясен план как да използва празните пространства, които му се откриват. Точно при такава ситуация в 60-ата минута падна и единственият гол. Бернардо Силва пусна хитър пас към Гедеш, а той фронтално срещу вратата не остави шансове на Силесен. Вратарят игра с топката, но изстрелът беше много силен, за да може да го спаси. До края на двубоя Португалия можеше да спечели много по-убедително, но Кристиано Роналдо и съотборниците му направиха доста пропуски. Холандия стигна до няколко разбърквания в наказателното поле и изстрели отдалеч. Само два пъти обаче Патрисио трябваше да се намесва. По-рано през деня Англия спечели двубоя за третото място срещу Швейцария. \"Трите лъва\" се наложиха след дузпи, след като в редовното време двубоят завърши 0:0. Срещата беше белязана и от отменен гол на Англия за нарушение в атака след намеса на технологията за видеоповторения (VAR).", "date": "2019.06.09", "title": "Португалия надхитри Холандия и триумфира в Лигата на нациите"}
{"url": "https://www.dnevnik.bg/sport/2019/06/09/3922070_ima_li_sili_ferari_da_oburne_razvoia_na_sezona_vuv/", "text": "Шест старта от началото на сезона във Формула 1 и шест победи за \"Мерцедес\". Най-престижният автомобилен шампионат не беше виждал подобна доминация, каквато налагат \"Сребърните стрели\", което логично повдигна въпроса може ли изобщо до края на сезона битката за титлите да възобновена. Имат ли сили все още от \"Ферари\" да обърнат развоя на събитията, независимо че Скудерията бележи слабо начало на сезона. В последното десетилетие три пъти (2011, 2014 и 2016) легендарният италиански отбор нямаше победа в първите шест, а критиките, които летят към Маранело, са огромни. Част от отговорите на всички въпроси може да даде предстоящия старт за Гран при на Канада, в който Себастиан Фетел  ще потегли от полпозишън . След дълги месеци на лутане от Скудерията най-накрая намериха скорост и поне в квалификацията отговориха на предизвикателството от \"Мерцедес\", което даде надежда на феновете им. С положителна настройка \"Очакванията не се оправдаха с реалността\" – така беше описан дотук сезонът на \"Ферари\" от някои от водещите анализатори във Формула 1. Скудерията започна годината с огромни надежди и добро представяне в тестовете, което вдигна очакванията към италианския тим. Реалността се оказа съвсем различна, след като в първите шест състезания от \"Ферари\" само веднъж бяха пред \"Мерцедес\" (Гран при на Бахрейн), но дори и там не успяха да вземат победата. В Италия започнаха анализите за  сгрешена концепция , не чак толкова надежден двигател, колкото се смяташе, и други. Според ръководителите на Скудерията  големият проблем все още са гумите . \"Следващите няколко състезания ще бъдат ключови за нас и трябва да сме на много високо ниво. Вярвам, че можем да извлечем положителни резултати, да сме в наистина добра форма преди лятната полза, за да можем тогава да използваме инерцията и да обърнем сезона в наша полза\", каза лидерът на \"Ферари\" Себастиан Фетел. Лятната пауза е между 4 август и 1 септември, като дотогава има шест състезания: Канада (9 юни), Франция (23 юни), Австрия (30 юни), Великобритания (14 юли), Германия (28 юли) и Унгария (4 август). Според германския пилот, който има четири световни титли с \"Ред бул\", не може да се говори за провален сезон. \"Дотук минаха шест състезания, сега сме в седмия уикенд от общо 21, така че има много време. Определено не постигаме резулатите, които искахме, но виждам как всички работят и знам, че скоро ще има подобрение\", добави Фетел. В класирането при пилотите германецът има едва 82 точки, като в Монако постигна най-добрия си резултат дотук – второ място. Изоставането му от Люис Хамилтън е 55 точки. При конструкторите \"Ферари\" има от какво да се притеснява, като е със само 139 точки срещу 257 за \"Мерцедес\". Скудерията не е чак толкова напред от \"Ред бул\", който въпреки колебанията на втория си пилот Пиер Гасли има 110 точки. Цената за Фетел Без титла от 2007 г. и поставен под огромно напрежение \"Ферари\" има какво да доказва през този сезон. Ситуацията не е по-различна и при Фетел, който в последните години търпи все повече критики. Четирикратният световен шампион губи битката с Люис Хамилтън по безапелационен начин в последните три сезона. Във вече петата му година в Скудерията при Фетел започнаха и сравненията с неговите предшественици. Напрежението върху германеца е голямо, след като той е изправен на кръстопът – дали ще поеме по пътя на Михаел Шумахер, който взе своята първа титла с \"Ферари\" точно в петия си сезон с тима, или ще повтори съдбата на Фернандо Алонсо. За пет години в Скудерията испанецът не успя да постигне нищо повече от второ място в крайното класиране. \"Вече знаем какво ни липсва и от какво се нуждае нашият болид. Имаме краткосрочни решения и някои дългосрочни, като трябва да преценим кога е моментът да се направят корекциите, за да дадат резултат. При всички положения в следващите седмици ще знаем къде сме\", каза още Фетел.", "date": "2019.06.09", "title": "Има ли сили \"Ферари\" да обърне развоя на сезона във Формула 1"}
{"url": "https://www.dnevnik.bg/sport/2019/06/09/3922714_ludogorec_zapochna_liatnata_selekciia_s_izraelski_half/", "text": "\"Лудогорец\" обяви първи нов трансфер за лятото, след като привлича израелеца Дан Битон. Халфът идва от \"Ашдод\", а според медиите в родината му трансферната сума е около 1.1 милиона евро. Срокът на договора обаче не се споменава. Футболистът е на 23 години и е роден през 1995 г. \"Скаутите на \"Лудогорец\" наблюдаваха изявите на атакуващия халф в продължение на няколко месеца и след одобрението на старши треньора Стойчо Стоев ръководството на клуба започна преговори по привличането на играча. За подписа на Битон \"Лудогорец\" успя да се пребори с няколко водещи клубове в Израел и Европа\", съобщиха  осемкратните шампиони . Битон играе в средата на терена, като шампионите вероятно гледат на него като дългосрочен заместник на бразилеца Марселиньо, който навърши 35 години. Новото попълнение на шампионите има 34 мача през миналия сезон, в които отбеляза шест гола и даде пет асистенции. Привличането на Битон е втори трансфер на тима за сезона. Още през февруари \"Лудогорец\" обяви привличането на голмайстора на израелското първенство  Мавис Чибота .", "date": "2019.06.09", "title": "\"Лудогорец\" започна лятната селекция с израелски халф"}
{"url": "https://www.dnevnik.bg/politika/2019/06/09/3922675_gerb_shte_glasuva_za_1_lev_na_glas_no_ochakva/", "text": "Парламентарната група на ГЕРБ ще защитава  предложението на премиера Бойко Борисов партийните субсидии да бъдат намалени от 11 до 1 лев на глас на последните парламентарни избори , но очаква от другите политически сили да бъде на намерен консенсус за решение за по-висока сума. Това се разбра от интервюта на председателя на бюджетната комисия в парламента Менда Стоянова (ГЕРБ) и депутата от \"Обединени патриоти\" Александър Сиди (ВМРО) за БНР днес. След като обясни, че е по-добре партиите да имат ясно финансиране от държавата, а не да получават пари от фондации, неправителствени организации и др., Менда Стоянова заяви: \"Премиерът е прав. ГЕРБ не може да търпи негативите върху нея\". От думите й се разбра, че сега е ред на другите партии да проведат дебата и да стигнат до консенсус, както ГЕРБ е търсила такъв толкова години в парламента. \"Ако другите имат друго мнение, да вземат друго решение\", каза още Стоянова. Тя допълни, че ГЕРБ ще подкрепи само предложението на Министерския съвет за 1 лев на глас, макар и дълги години да е отстоявала друга позиция. \"Намерете мнозинство, ние този път сме твърди. Писна ни да се упражнявате на наш гръб. Това казват от ГЕРБ\", заяви депутатът от \"Обединени патриоти\" Александър Сиди. Според него е разумно субсидията да бъде 5-6 лева на глас и да има таван на крайната сума. В събота широкото ръководство на БСП реши  депутатите й да не подкрепят предложението субсидията да бъде намалена на 1 лев на глас, но да започнат дебат за по-ниско финансиране на гражданите от държавата . От ДПС също са против предложението на премиера. Преди време депутатите от \"Воля\" настояваха субсидията да стане 1 лев на глас, но нищо не се случи. В четвъртък изненадващо Бойко Борисов дойде в парламента, което прави рядко, и предложи субсидията да бъде намалена, а бюджетната комисия одобри предложението още същия ден. Очаква се то да бъде гледано в пленарната зала на първо четене тази седмица, а идеята е намалението на субсидията да е факт от 1 юли т.г. Това е втори опит за намаляване на партийните субсидии след референдума, иницииран от \"Шоуто на Слави\". През 2017 г. ГЕРБ подготви предложение за държавно финансиране на партиите от 1 лев на глас и го внесе за гласуване в Народното събрание, но то не събра подкрепа. Така всички партии, получили над 1% от гласовете на парламентарните избори, продължиха да получават по 11 лева на глас. И в момента ГЕРБ има 94 депутати и няма мнозинство в парламента, заради което другите партии ще могат да отхвърлят предложението и да прокарат друг вариант, ако намерят консенсус. Според Александър Сиди друго решение може да мине с около 80 гласа при сравнително нисък кворум, какъвто е традиционният в парламента. Предложението на Борисов идва, след като \"Шоуто на Слави\" информира по време на предизборната кампания, че през 2018 г. партиите са вземали не по 11, а по 13.23 лева на глас. Предположението на Слави Трифонов е, че при разпределянето на парите влизат и гласовете за партиите, които нямат право на субсидия, т.е. имат по 1% подкрепа, както и вотът \"Не подкрепям никого\". След изборите на 26 май Министерският съвет внесе законови поправки, с които партиите да върнат надвзетите пари за последните три години, като общата сума се очаква да бъде 14.5 млн. лева. При дебатите по предложението, което бе одобрено на първо четене, от финансовото министерство разясниха, че субсидиите винаги са се смятали по един и същ начин. Днес Менда Стоянова потвърди същото: \"Методиката е такава от 2001 г. - действителните гласове се преразпределят и за нуждите на изчисленията се използват. Винаги формулата е прилагана така. Според юристите това е правилното\". Колко са надвзетите пари през всички години от партиите не е известно. БСП настоява за оставката на финансовия министър Владислав Горанов, а  прокуратурата констатира нарушения и започна разследване на престъпление . Според Горанов става въпрос за несъвършенство в закона, което се очаква да бъде коригирано с внесените поправки.", "date": "2019.06.09", "title": "ГЕРБ ще гласува за 1 лев на глас, но очаква консенсус от другите партии за по-висока субсидия"}
{"url": "https://www.dnevnik.bg/kultura/2019/06/09/3911203_otkus_ot_pogubenata_bulgariia_na_prof_vili_lilkov_i/", "text": "Систематичното унищожаване на българския елит е разгледано подробно в мащабното продължение на \"Бивши хора\". Две години след явлението \"Бивши хора по класификацията на Държавна сигурност\" – едно от най-сериозните изследвания, посветени на съдбата на българския елит след 9 септември 1944 г., авторите проф. Вили Лилков и разследващият журналист Христо Христoв рисуват образа на \"Погубената България\" в своеобразното продължение на труда си. Книгата \"Погубената България\" излиза на 15 май 2019 г. и включва непроучени до момента архиви на репресивния апарат на БКП, сведения, открити в регионалните държавни архиви, както и свидетелствата на наследници на т. нар. \"бивши хора\". В книгата са включени сведения от архивите на ДС и преки свидетелства за ликвидирането на елита в градовете Габрово, Велико Търново, Пловдив, Варна, Бургас, Сливен, Стара Загора, Добрич, Русе, Плевен, Севлиево, Горна Оряховица, Елена, Дряново, както и за почти неизвестните политически съдебни процеси, насочени срещу инженерно-техническата интелигенция. Подробното и безпристрастно изследване на проф. Вили Лилков и Христо Христов разкрива мащабите, формите и продължителността на репресиите, чрез които са заличени цели части от българското общество в периода 1944–1989 г. Нещо повече – \"Погубената България\" възкресява паметта за много познати и непознати личности, по своему герои, които, поставени на изпитания, отстояват до край общочовешки ценности в мрака на комунистическата държава-концлагер. Вили Лилков е професор по физика, доктор на науките. Женен, с трима сина. Дългогодишен ръководител на катедрата по физика в Минно-геоложки университет \"Св. Иван Рилски\". Общински съветник и заместник председател на Столичен общински съвет (1999-2014) и народен представител в 43-то Народно събрание (2014-2017). От 2013 г. проучва архивите на ДС и по-специално документите, които са пряко свидетелство за репресивната политика, която БКП провежда спрямо бившите хора, в резултат на което след \"Девети\" българският елит е ликвидиран. Среща се с хора, преживели концлагерите, затворите и изселванията и записва техните свидетелства. Христо Христов е разследващ журналист с близо 30-годишен професионален опит. Основател е на сайтовете desebg.com, agentibg.com и pametbg.com. Автор е на 13 документални разследвания върху различни престъпления на комунистическия режим и корупцията през прехода, както и сценарист на 15 документални филми, посветени на жертви на тоталитарното управление на БКП. Носител е на всички престижни награди за разследващата журналистика в България. Лауреат е на Гражданската награда на Европейския парламент (2014). За изследването Избивани, преследвани, въдворявани, съдени, затваряни, изселвани, национализирани, ограбвани, изключвани, уволнявани, разработвани, наблюдавани, пренебрегвани и изолирани – такава е съдбата на жертвите на тоталитарния комунистически режим между 1944–1989 г., част от онази видима и невидима репресия, стоварила се върху хиляди българи и техните семейства, които със своята находчивост, упоритост, предприемчивост и труд са изграждали основите на България до деветосептемврийския преврат. Българи, които комунистическият режим нарече \"бивши хора\", копирайки политиката и тактиката на болшевиките в съветска Русия за разправа с класовия враг – представители на буржоазните партии, дипломати, армейски офицери, банкери, индустриалци, предприемачи, търговци, заможни селяни и чифликчии, държавни и общински служители до идването на комунистите на власт, адвокати с отнети права, изключени студенти и др. Случилото се с тези не бивши хора, а стойностни личности, и преди всичко родолюбци и истински патриоти, представители на политическия, военния, интелектуалния и стопанския елит на България, общественици и дарители, остана незаслужено в забвение повече от четвърт век след краха на тоталитарната комунистическа система у нас. По една или друга причина. До 2017 г., когато излезе изследването ни \"Бивши хора\". Огромният интерес към него и обиколките, които предприехме с книгата в страната, ни вдъхновиха и задължиха да продължим. Да изследваме непроучени до момента архиви на репресивния апарат на Българската комунистическа партия, да надникнем в регионалните държавни архиви, да се срещаме с наследници на бивши хора, да откриваме спомени за тях и да събираме свидетелства. Така се появи още една важна страница от големия разказ за истината за комунизма и неговите жертви – настоящата книга \"Погубената България\". Ние сме убедени, че 30 години след началото на края на тоталитарното управление на БКП у нас е изключително важно да се събере паметта за онези, които понесоха ударите на комунистическия режим заедно с техните семейства и наследници. Дължим им го! След отказа от лустрация, след липсата на справедливост и правосъдие за престъпленията на комунизма, след късното отваряне на досиетата на сътрудниците на Държавна сигурност и след като България е последната държава от страните в Централна и Източна Европа, попаднали в съветска орбита в края на Втората световна война, в която тепърва предстои младите поколения да изучават антихуманната тоталитарна комунистическа система с нови знания, термини и понятия. Възкресяването на паметта за хората от погубената България е важен момент от нашето днес и нашето утре като нация, защото тази памет ни дава и поуки, и образци на поведение на личности в моменти на изпитания, когато те са отстоявали общочовешки ценности в мрака на комунистичес-ката държава концлагер, задушавала свободата за близо половин век. От авторите ПРЕДГОВОР Когато завърших да чета тази книга, първото нещо, което ми дойде наум, беше: Какъв Василий Българоубиец? Какво ислямско нашествие и османски султани? Какъв Баязид Илдъръм? Какви кърджалии, даалии, тероризирали българската земя, какви зап-тиета и читаци, какви башибозуци могат да се сравняват с това, което тази книга е документирала за нашата, и то най-близка, история? Има ли нашественик, който да е пролял толкова невинна българска кръв и да е измъчвал собствения си народ по толкова нечовешки начин? Да е причинил толкова болка и така дълбоко да е разкъсал душата на цялата ни нация? Опитах се с цялата немощ на своето човешко въображение да схвана и да си представя какво стои зад тези страници и документи в тази така безпощадно ясно документирана книга на Българския Холокост, извършен от комунистите в името на чужда и страшна по своята безчовечност идеология, наложена с чуждо оръжие и танкове върху нашата страна всред пламъците на Втората световна война и продължила почти пет десетилетия. Отраженията и до днес са такива, че не се знае дали Холокостът е завършил, или просто продължава с други средства. Ще откажа да използвам чужди думи, влезли в езика ни от другаде, за да описват чужди страдания, няма да използвам даже думата геноцид. Не защото страданието на другите не ни засяга, ние дължим на всички жертви на ужасния двадесети век да свалим шапки в преклонение пред страданията на милионите безименни жертви. Но в тази книга ние можем да се вгледаме в очите на нашите собствени български жертви пред тотемите на нечовешката болшевишка идеология. Те ни гледат от всяка страница – безмълвни, понякога с някое оцеляло лично свидетелство. А от документите безжалостно свидетелстват машинописните страници на статистиката и на числата. Десетки хиляди хора, загубили живота си, напразно и безмилостно смазани; стотици хиляди членове на семействата им – унижени, ограбени, отхвърлени, изселени, принудени да живеят на дъното на скованото от терора общество в атмосфера на безнадеждност, страх и мизерия. Можем да проследим под микроскопа на това потресаващо изследване как се е осъществила безжалостната война срещу издигнатите и успешни личности, срещу качеството, срещу благородството, срещу почтеността и трудолюбието в полза на подлостта, завистта и триумфиращата посредственост. Никога не е имало по-нечовешки и противоестествен подбор и по-позорна победа на най-низкото и неграмотното над извисеното и просветеното. Тази книга ни превежда през голготата на най-качественото, което нашият народ е успял да възпита и образова през кратките десетилетия след създаването на Третата българска държава, което е успяло да оцелее през войни и национални катастрофи, да създаде стопанство, индустрия и земеделие за пример, да излъчи истински културен, военен и политически елит с помощта на европейско образование, владеене на езици, усърдие и опит. Но не е оцеляло, когато \"работническо-селската\" власт е решила да го унищожи. Страница след страница, град след град се разгръща картината на това унищожение. От първите дни след \"Девети\", когато започват повсеместните арести и убийства край селата и градовете по цяла България, екзекутирани из долове и край черни скали, понякога безразборно с търнокопи и чукове, или извозвани през нощта с камион след камион, разстрелвани и закопавани плитко из полето край Радомир, навсякъде из страната техните трупове, влачени от диви зверове или плаващи по Марица \"окървавена\". Вакханалията продължава с месеци и това става по времето, когато аз съм роден – 1944 година! Наричаха нас, родените през тази година, \"връстници на свободата\". Сега на мен се пада да напиша предговор към тази книга, която документира всичко онова, което започва тогава в онези страшни дни и което постави основите на онази деградация и терор над нашия народ, което преживяхме оттогава и което комунистите наричаха \"народна демокрация\" и \"социализъм\". Отгръщам страница след страница. Документи за \"народния съд\". Тълпи, които крещят с обезумели от омраза очи – \"Смърт, смърт!\". Смърт на заможните, на успелите, на предприемчивите, на образованите. Смъртни присъди даже за онези, които са вече убити и заровени неизвестно къде. Убити често от завист, заради заграбване на тяхното имущество или жилище, за това, че са облечени добре, за това, че имат достойнство или че притежават образцови стопанства, за това, че са индустриалци или успешни търговци. Че са служили на България, че са били кметове, свещеници, народни представители, учени, офицери, че са учили в странство. Народни врагове! Ето как са били наричани. Бивши хора! Тоест те не са вече българи, те не са дори вече хора, те някога са били хора, но сега вече са нищо, станали са просто предмети, \"обекти\", подлежащи на унищожение, а техните домове – на разграбване и заселване с \"пролетарски синове\" и служители на милицията. Но не само те, а целите им семейства и поколенията след тях са обречени да носят клеймото на \"врагове на народа\". За тях пътят към образование, работа, пътуване, нормален живот е отрязан завинаги. Но войната на най-лошото, на криминалното и неграмотното, родено в низините на българския народ, сега овластено от съветските окупатори срещу онези, които го превъзхождат, не спира дотук. Следват концлагерите, затворите, душегубките, страшните разпити от садисти в подземията на ДС, пребитите, прекършените, полуделите, самоубилите се в резултат на мъченията. Показни процеси. \"Никой не бива да бъде оправдан!\" Включително и напълно невинните. Лагери, лагери, Белене, изселвания, \"въдворявания\", конфискации, национализации. Вериги и пранги навсякъде, разстрели, обесвания. Разгром на българското село, колективизации, насилствено вкарване в текезесета, прогонване на селяните в безумните и безплодни строителства на заводи, произвеждащи брак, тежка индустрия, която успешно трови природата и не произвежда нищо, което да носи печалба. Комунистическа пропаганда по радиоточките от сутрин до вечер, затворени граници и разстрел за онези, които се опитат да пресекат граничната бразда, тормоз и издевателства за роднините им, ако все пак са успели да преминат при \"враговете\" на Запад. Постепенно и трайно установяване на властта на неуките и негодните над можещите, на партийните секретари над професионалистите, на \"активните борци\" срещу капитализма над онези, които разбират от икономика или търговия. \"Безкласовото общество\", установено с помощта на тотален терор и насилие, е разделено на класи: едните са \"правоимащи\", а милионите други са принудени да превиват гръб и да мълчат. \"Враговете\" са унищожени, стъпкани, изкоренени, дори поколенията и родовете им са преследвани и затрити. Ето това разказва тази книга. \"Погубената България\". Да, тя беше погубена, променен беше нейният облик и това се усеща до днес. Една голяма част от българите е с комунизирано съзнание и носталгично настроено към \"социализма\" на тяхната младост. Те са погубени като мислене, като манталитет на свободни хора точно както затворникът, осъден на доживотен затвор, пуснат накрая на дните си на свобода, предпочита да бъде върнат отново в затвора. Една голяма част от онези, произхождащи от \"правоимащите\", техните деца и внуци или охранителите им, \"юмрукът\" на Партията – ДС, Комсомолът, светкавично от борци срещу капитализма се превърнаха в капиталисти от най-уродлив вид, ограбиха банки, държавни имущества, производства, организираха престъпни банди с цел рекет на дребния зараждащ се бизнес, но и с мисълта да представят настъпилото беззаконие като \"демокрация\", с което да я злепоставят в очите на дезориентираното общество. България беше погубена още веднъж от наследниците на комунистите, опитите за изграждане на нормално общество, почиващо на правото, закона и цивилизационните ценности чрез създаване на партии с демократично мислене, бяха проваляни от внедрени агенти на ДС, провокатори и кариеристи с манталитет, наследен от онази \"социалистическа\" България, която уж престана да съществува на 10 ноември 1989 г. Тази забележителна книга е документ, който трябва да прочете всеки, който иска да разбере защо и как България беше погубена и защо и днес всички колективно сме най-нещастното общество на планетата по наше собствено признание. Това е така, защото най-лошата част от нашия народ след \"Девети\" успешно победи и унищожи по-добрата, а след това успешно мимикрира и безнаказано продължи войната срещу собствения си народ. д-р Любомир Канов", "date": "2019.06.09", "title": "Откъс от \"Погубената България\" на проф. Вили Лилков и Христо Христов"}
{"url": "https://www.dnevnik.bg/sviat/2019/06/09/3914976_ikonomikata_na_donbas_bi_bila_pochti_dva_puti/", "text": "Икономиката в двете области на Донбас би била значително по-голяма без война - в такъв сценарий брутният регионален продукт на човек в Донецка област би бил с 43% по-голям, а в Луганск - с 53 на сто. Това се твърди в анализ на Германския институт за икономически изследвания (DIW), публикуван в края на миналия месец. Организацията с нестопанска цел е един от водещите икономически институти в страната. Част от финансирането е от проекти за трети страни, друга - от обществени грантове от управата на град Берлин и федералното правителство. Анализът започва от 2013 г., преди началото на войната (пролетта на 2014 г.), защото тогава започват протестите в Киев и периодът на политическа нестабилност за страната. Моделът Авторите Юлия Блучш и Марика Валенте определят изследването като първия известен опит да бъде изчислен ефектът на войната върху икономиката на Донецка и Луганска област. Анализът е важен и защото Донбас бе особено значима икономическа зона в Украйна до началото на войната. Инвестициите в основен капитал в района до 2014 г. бяха над 15% от целия обем в Украйна, 25% от продукцията за износ на страната бе създавана там. При това в Донецка и Луганска област живеят (според преброяването от 2001 г.) под 7 от 48-те млн. жители в страната, ако се има предвид използваната преди конфликта статистика (националната статистическа агенция дава друга оценка - под 42.5 млн. души живеят в цялата страна към 2017 г.) Според вече съществуващите данни към август 2014 г. индустриалното производство се е свило с 60% (в Донецк) и 85% (в Луганск) заради спиране на електричеството и смущения в жп превозите. Авторите сравняват хипотетичния брутен продукт на Украйна заедно с Донбас с алтернативния сценарий (без война, изграден на бадата на динамиката в група страни от бившия Съветски съюз и Източна Европа без Русия) и фактическия БВП на Украйна без Донбас в реалността. В резултат изследването установява, че Украйна е пропуснала средно от 15.1% от БВП на глава от населението във военния период, като процентът е най-нисък през 2013 г. - едва 5.23%. За 2014 г. става въпрос за 9.2%, за 2015 г. - 19.6%, за 2016 г. - 19.8%, за 2017 г. - 21.7%. Регионалният анализ също потвърждава \"разрушителните\" последствия за икономиките на Донецка и Луганска област. В него анализът се осъществява по същия принцип - сравнение между сценария на реалността и този без война. Досегашните оценки Петро Порошенко, който бе президент до тази пролет, заяви преди година, че брутният вътрешен продукт на страната щял да е с 15% по-голям без войната. През 2017 г. заместник-министърът на отбраната Иван Руснак пък каза, че само преките загуби за страната възлизат на 50 млрд. долара. Според авторите на последния доклад оценката за загуба на БВП е само част от общата картина. Пълноценният анализ трябва да включва и \"ефекта на човешкия капитал, социални и психологически ефекти, а и миграционната динамика\". Освен това трябва да се добавят новите данни, които постъпват непрекъснато с продължаването на конфликта. Проблем е и че заради характера на конфликта (окачествяван като хибридна война и назоваван от Киев \"антитерористична операция\", докато Москва потвърждава, но внимателно, че се е намесила) не се очаква той да приключи скоро.", "date": "2019.06.09", "title": "Икономиката на Донбас би била почти два пъти по-голяма без война, сочи изследване"}
{"url": "https://www.dnevnik.bg/sport/2019/06/09/3922720_voleibolistite_oburnaha_franciia_ot_02_i_vzeha/", "text": "Националният отбор по волейбол взе втора победа в Лигата на нациите след драматичен успех над Франция - 3:2 (18:25, 23:25, 25:21, 25:23, . Състезателите на Силвано Пранди прекъснаха серията си от четири поредни поражения и направиха много силен двубой, в който обърнаха от 0:2. Срещата в Нингбо продължи близо два часа и предложи голяма интрига. Селекционерът направи няколко промени от състава, който се представи слабо срещу  световния шампион Полша . В началото на двубоя те не дадоха резултат, след като Алекс Грозданов и Светослав Гоцев отново не бяха на ниво. В първите два гейма французите имаха голямо предимство, като състезателите на Лоран Тили почти не правеха грешки и не допуснаха изненада. Само за 23 минути те взеха първата част на 18 точки. Вторият гейм беше малко по-оспорван, но все пак неточности на българите във важните моменти дадоха успеха на французите, доближавайки ги само на гейм от победата. При 0:2 Пранди направи нови корекции и тимът заигра по-добре, за да успее да се върне в срещата. Третият гейм завърши 25:21, а нови силни действия на българите доведоха и до 25:23, което вкара срещата в тайбрек. В него България взе ранно предимство от две-три точки, които не изпусна до края. Само при 12:10 имаше леки колебания в атаката, но защитата се справи добре и пропуски нямаше. След 15:11 в тайбрека България стигна до успеха. Най-резултатен за българския тим беше Розалин Пенчев с 18 точки. По 12 отбелязаха Николай Пенчев и Светослав Гоцев. Следващият минитурнир е между 14 и 16 юни, в който България е домакин във Варна. Волейболистите ще срещнат Япония, Австралия и Италия.", "date": "2019.06.09", "title": "Волейболистите обърнаха Франция от 0:2 и взеха втора победа в Лигата на нациите"}
{"url": "https://www.dnevnik.bg/bulgaria/2019/06/09/3922725_kratki_novini_jult_kod_za_intenzivni_valeji_v_13/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Граждани протестираха в защита на осъдените по случая \"Чората\" полицаи Протестът се проведе в София. На него присъстваха жители на Благоевград, полицаи, синдикалисти и роднини на полицаите, които поискаха свобода за Мирослав Писов, Иво Иванов, Борис Механджийски, Янко Граховски и Георги Калинков, които  бяха осъдени на 7 години затвор  заради смъртта на Ангел Димитров-Чората при операция \"Респект\" през 2005 г. Преди десетина дни главният прокурир Сотир Цацаров поиска преразглеждане на делото.  Специализиран екип от 91 инженерен батальон – Пловдив иззе невзривен 122 мм корозирал снаряд с взривател. Боеприпасът е открит при изкопни работи в гробищния парк на село Крумово, област Пловдив, съобщи министерството на отбраната.", "date": "2019.06.09", "title": "Кратки новини: Военнослужещи иззеха невзривен боеприпас"}
{"url": "https://www.dnevnik.bg/politika/2019/06/09/3922723_menda_stoianova_po-nisuk_dds_shte_vdigne_oblaganeto_na/", "text": "След заявените от  депутата от ДПС и бизнесмен Делян Пеевски и БСП  законодателни инициативи за намаляване на данъка върху добавената стойност (ДДС) върху хляб, книги и други продукти председателят на бюджетната комисия в парламента Менда Стоянова от ГЕРБ обяви, че не може да има разговор на парче, а дебатът трябва да е за цялата данъчна система и то с участието на гражданите. \"Компенсацията при намаляване на ДДС има един единствен източник - увеличаване на подоходното облагане. Ако българинът е готов за такова или за по-високи местни данъци, за да се компенсира разликата, ще водим такъв разговор\", каза Менда Стоянова пред БНР. Тя определи всичко друго като популизъм. \"Няма да поевтинее нито хлябът, нито книгите. Дори и да има първоначална разлика, после ще скочат цените и намалението на ДДС ще подпомогне производителите и търговците на съответните стоки, а не хората\", каза още Стоянова. Тя обясни, че при пазарната икономика няма механизъм, който да гарантира, че цените ще намалеят, освен ако не се върне комитетът на цените от социализма. Според нея хората с ниски доходи трябва да се подпомагат през социалната система, а не чрез опит за намаляване на ДДС.", "date": "2019.06.09", "title": "Менда Стоянова: По-нисък ДДС ще вдигне облагането на доходите"}
{"url": "https://www.dnevnik.bg/detski_dnevnik/2019/06/09/3921338_otkus_ot_deistvame_igraem_mislim_na_bernar_okutjurie/", "text": "Книгата \"Действаме, играем, мислим\" предлага психомоторен подход към детското развитие и терапия, разработен от проф. Бернар Окутюрие. Трудът излага фундаменталните виждания на автора за това, че сензомоторното удоволствие, движението и играта допринасят за добиване на увереност по отношение на безпокойствата и дискомфорта на детето, успокояват вътрешните страхове, подобряват развитието на символичната функция, благоприятстват развитието на умствената репрезентация и помагат за по-добро разбиране на емоциите. Тя предлага задълбочено обяснение на детската психика от раждането и механизми за подкрепа на детето чрез телесното и двигателното. Фантазми на действието заемат централно място в понятийния свят на Бернар Окутюрие. С този термин той обозначава въображаемите сценарии, които детето изгражда в резултат на някакво неудовлетворение, но и в търсенето на разтоварването му и заместването му с удоволствие. Често определян като един от \"бащите на психомоториката\", проф. Бернар Окутюрие е създател на методология на преподаване и взаимодействие с детето, която поставя тялото, играта, действието и удоволствието в центъра на вниманието. Работата му се фокусира върху самочувствието на детето и се основава на ранното взаимодействие между майка и бебе. Книгата \"Действаме, играем, мислим\" хвърля светлина върху образователната и терапевтичната психомоторна практика и синтезира голяма част от опита му. Желание да пораснем, желание да действаме: Действията на детето В първите си контакти с майката бебето изживява удоволствие от действието, тъй като под неговото влияние майка му се преобразява. Така се ражда удоволствието от неговото могъщество: след като действа успешно, то е в състояние да доминира над света. Детето изгражда способността си да действа и да опознава околната обстановка, влияейки върху майката, докато тя се грижи за него: с други думи, активното му участие в грижите предопределя по-нататъшната му способност да действа в пространството. По време на ранните контакти бебето инкорпорира майката заедно с удоволствието от нейната промяна. Инкорпорира я не само с устата си, а с цялото си тяло: с кожата, очите, мускулите, дишането си. Действието свързва детето с майката или субекта с обекта майка. Майката очевидно е преходна. Детето живее в потенциално пространство, в което то не е другият, но което го свързва за цял живот с другия. Майката е в него: удоволствието е споделено и по този начин детето си създава стабилност и сигурност. Действията на детето са обусловени от удоволствието: щом майката отсъства и удоволствието го няма, тревогата на детето изплува на повърхността. То изживява несъзнаваното първично – записано в енграмите – желание да прегърне майка си заради споделената наслада. Действието е несъзнавано желание за контакт с майката. Детето не е в състояние да си представи майка си в нейната цялост, преди да навърши година и половина; то чисто и просто си създава илюзията, т. е. фантазма на действието, който го свързва с майка му на базата на споделеното удоволствие. Можем да твърдим, че по този начин детето \"изпреварва\" действието. Илюзорната връзка с майката е предназначена да притъпи и компенсира грубата реалност от майчиното отсъствие, което детето усеща с тялото си. Тази илюзорна връзка на удоволствието дава възможност за сливане с майката, когато тя се появи, както и за нейното отхвърляне и унищожение, когато тя си тръгне. Така се раждат носещите успокоение игри, както и бъдещото диалектично поведение, изградено върху правилното и неправилното, доброто и злото, красивото и грозното! \" Тъй като е присвоило майка си, детето я търси, когато я няма, защото тя му носи наслада и гарантира неговата соматично-психична цялост и развитие. То я търси, тъй като смята, че я е изгубило или убило със своите нагонни крайности; търси я, защото тя му дава наслада и сигурност в изпълнения с тревога околен свят; търси я, за да я използва според желанията си за собствено удоволствие. Без постоянното търсене на другия, няма континюитет на аза, изграждане на аза, търсене на аза, идентифициране с другия и собствена идентичност. Днес някои специалисти твърдят, че бебето възприема обекта майка в неговата цялост много по-рано, около осмия месец. Ние се съмняваме в това! Способността на детето да си представя предметите не е вродена, а се придобива постепенно до година и половина или двегодишна възраст. Оттам насетне детето е в състояние да си представя предметите, без да ги вижда или докосва. Докато бебето търси майка си, то изпитва цялата гама от усещания за доволство, примесени със същите усещания на майката. Бебето чувства тялото си цяло, което е гаранция за континюитета на неговия аз, както и гаранция, че майката съществува, макар да отсъства. Това нестабилно състояние, както отбелязахме по-горе, позволява на бебето да живее във вътрешния си свят и около шестия месец да се отвори към външния, щом започне да се осъзнава като индивид и да не се интересува непрекъснато от майката. Въображаемото действие е неделимо от присвояването и изгубването на майката. Следователно несъзнаваната \"стратегия\" на детето е да изпревари действието, за да намери майка си. Това \"изпреварващо\"действие не е ли интериоризирано и нима от него не се ражда езикът? Бебето открива удоволствието от взаимните трансформации; то обича да преобразява тялото си и предметите според своите фантазми на действието: взима, смуче, хапе, хвърля, чупи, гледа, гука. Реалното действие е осъществяване на желанието и на фантазма на действието в действителността. То позволява на детето да открие другия в себе си. Когато действа, то не е самò, то е едновременно себе си и другият. По този начин детето преодолява тревогата, чувства се уверено. Следователно функцията на реалното действие е да го успокои, когато обектът майка отсъства. Щом родителите и професионалистите в детската ясла му дават необходимата сигурност, детето желае да се изгради самò. Когато бебето тръгне на детска ясла, за предпочитане към шестия-осмия месец, създадената от родителите му надеждна защита и целостта на тялото му трябва да се запазят, като отговорността за това носи професионално подготвеният персонал, осигуряващ подходящите условия за развитието на бебето. В яслата надеждната защита е от друго естество. У дома любовта на родителите към бебето се проявява чрез техните грижи, трансформации и ранни игри. Родителите свободно изразяват своите желания, афекти на удоволствие, неудоволствие и фантазми, сиреч докато общуват с бебето, те свободно изразяват своята личност. В яслата от първостепенно значение е качеството на грижите, защото то създава непринудената и сърдечна атмосфера на \"обгрижване\", позволяваща на бебето да израсне спокойно. Персоналът в яслата внимателно следи какви нужди изразява бебето чрез своето тяло; то не само активно участва в храненето и тоалета си, но е готово да помогне на сестрата, която се занимава с него. Както вече казахме, персоналът наблюдава емоциите, които детето изразява чрез тялото си. Отвръща му с адекватни, премерени, успокояващи жестове. Персоналът е в състояние да долови и найнезначителната телесна промяна, за да си даде сметка дали детето се чувства добре, или зле. Във Франция персоналът в детските ясли се състои предимно от жени, което не означава, че няма и мъже. Гласът, докосването, погледът, ръцете на професионалиста са изпълнени с внимание и нежност. Те намират израз в начина, по който сестрата взима бебето и го държи здраво, за да не се бои мъничето, че ще пропадне в бездната и ще се раздроби на парчета. Така тя щади неговата физическа и зараждаща се психична цялост. Внимателното отношение към тялото на бебето с помощта на жестовете, контакта, мимиките, думите, погледите е дълбоко хуманно. Тялото на бебето усеща красотата от споделянето и обмена. У него и у персонала в яслата се появява усещането за \"споделена добронамереност\". Детето вече е готово да покори пространството! Готово е да действа самò. Ние сме вечно признателни и изпитваме дълбоко уважение към всички, които ни помогнаха да станем хора. Да прави нещата без чужда помощ, да бъде уважавано и оценявано според собствените си умения, да лази, да се подпира, надига, докосва, взима и борави с играчките доставя на детето незаменимо удоволствие да бъде себе си в отсъствието на своята майка.", "date": "2019.06.09", "title": "Откъс от \"Действаме, играем, мислим\" на Бернар Окутюрие"}
{"url": "https://www.dnevnik.bg/istorii_na_denia/2019/06/09/3922732_nai-komentiranoto_v_dnevnik_sdelkata_za_f-16/", "text": "1.  САЩ оцениха сделката за F-16 с над 1 млрд. лв. над одобреното от парламента  - 498 коментара. 2.  Посланици за София прайд 2019: Празнувайте мирно и с гордост  - 418 коментара. 3.  Холандия няма да подкрепи България за Шенген, докато не се справи с корупцията  - 381 коментара. 4.  Кой инструктира и координира кампаниите за \"традиционните ценности\" в Европа  - 374 коментара. 5.  Най-много българи смятат, че еврото би имало негативни последици лично за тях  - 340 коментара. 6.  Румен Радев пред ТАСС: АЕЦ \"Белене\" е неизбежна   - 329 коментара. 7.  Социалното министерство опровергава слухове за отнемане на деца без съд  - 296 коментара. 8.  Путин към Радев: Цената на газа е справедлива  - 254 коментара. 9.  \"Умирам за тоз Бойко, беее\"(видео)  - 250 коментара. 10.  Какво по-точно е поискала България от САЩ за самолетите F-16  - 248 коментара.", "date": "2019.06.09", "title": "Най-коментираното в \"Дневник\": Сделката за F-16"}
{"url": "https://www.dnevnik.bg/sport/2019/06/09/3922734_trenyorut_na_grigor_dimitrov_celta_mu_e_da_se_vurne_v/", "text": "Григор Димитров работи, за да се върне в топ 10 на световната ранглиста и може да го постигне. Подобно мнение изрази треньорът на българския тенисист Радек Щепанек.  Чехът влезе в щаба  на Димитров след раздялата му с  Даниел Валверду . \"Когато Григор и Андре Агаси ми предложиха да се присъединя към екипа им, аз не помислих дори за миг\", каза Щепанек в интервю за \"lidovky.cz\". \"Работим заедно отпреди турнира в Рим и мисля, че резултите вече започват да бъдат налице\". Според наставника Григор Димитров изпълнява всичко, което треньорите искат от него. \"Григор ми прави много добро впечатление, защото е послушен. Изпълнява всичко, което с Андре му кажем\", добави Щепанек. Българският тенисист стигна до третия кръг в \"Ролан Гарос\", но отново не успя да стигне до втората седмица на турнира. Според Щепанек представянето му в Париж е силно. \"Димитров игра на \"Ролан Гарос\" с болки в рамото, но въпреки това направи силен турнир. Мачът му със Стан Вавринка, загубен след 3 тайбрека, можеше да отиде и в сметката на Григор.\" \"Според мен му липсва самочувствие, което обаче с времето ще се възвърне. Той има уменията на топ тенисист и го доказа през 2017-а, когато спечели финалите в Лондон. Целта ни е отново да го върнем в Топ 10\", каза още Щепанек.", "date": "2019.06.09", "title": "Треньорът на Григор Димитров: Целта му е да се върне в Топ 10"}
{"url": "https://www.dnevnik.bg/politika/2019/06/09/3922737_plevneliev_tandemut_borisov_-_cvetanov_shte_triabva_da/", "text": "Според президента (2012-2017 г.) Росен Плевнелиев председателят на ГЕРБ Бойко Борисов и бившият зам.-председател на партията Цветан Цветанов трябва да продължат да работят заедно. В интервю за БНТ Плевнелиев допусна, че Цветанов е започнал да губи доверието на Борисов вероятно през 2016 година, когато ГЕРБ загуби президентските избори. \"Но тандемът Борисов Цветанов ще трябва да намери себе си и да продължи да функционира\", коментира бившият президент. Два месеца след началото на  скандала с купените от управляващи апартаменти  на цени под пазарните и четири дни след европейските избори премиерът Бойко Борисов се раздели с втория човек в управляващата партия и негов дългогодишен близък сътрудник - Цветан Цветанов. Преди десет дни  той подаде оставка  от всички ръководни постове в партията и по този начин излиза от активната политика, след като преди два месеца напусна парламента, където ръководеше парламентарната група на партията и вътрешната комисия. \"По-скоро Цветанов си тръгна след един много мъжки и честен разговор Бойко Борисов. Според мен в този разговор е станало ясно, че тандемът Борисов - Цветанов, който работеше пред очите на обществото дълги години - само един факт: досега от всички избори, проведени след 2006 година, общо 12 на брой, те изгубиха само един. Ясно е, че там нещо се е пропукало и господин Цветанов си тръгна\", коментира Плевнелиев. \"Цветанов и Борисов ни показаха една желязна политическа дисциплина, една много силна работа с милоните българи по селата и градовете\", каза Плевнелиев и изрази благодарността си, че ГЕРБ го е подкрепила за президент на изборите през 20111 години. \"Продължавам да бъда лоялен на каузата за европейското развитие на България, без да съм член на политическа партия ГЕРБ\", добави той. Плевнелиев определи Цветанов като \"един изключително лоялен човек\". \"Той гледа на политическа партия ГЕРБ като на своя рожба, като на свое дете и той не би го (Борисов - бел.ред.) наранил, каза Плевнелиев в отговор на въпрос дали е възможно Цветанов да се разприказва и какво би казал за ГЕРБ и Борисов. \"Бъдейки семеен човек и знаейки, че ГЕРБ е неговото семейство, аз си мисля, че няма да направи резки стъпки и ще продължи да бъде полезен на семейството си\", добави Плевнелиев. Според Плевнелиев по-големият проблем за ГЕРБ и всички партии всъщност е ниската избират активност на евроизборите. Тя е един сигнал към всички, не само към ГЕРБ, доказателство, че гражданите имат ниско ниво на доверие към институциите и политическите лидери като цяло. По думите на Плевнелиев партия ГЕРБ толкова дълго е доминирала в политическия живот, че самата тя трябва да си дава сметка за инфлацията в политиката. \"Ако считаме, че Бойко Борисов има план да извади нови лица на дневен ред, да даде нови ясни приоритети - то тогава би могъл и да успее\", коментира той. На въпрос за намаляването на партийните субсидии от 11 на 1 лв., което предложи премиерът Бойко Борисов, Плевнелиев заяви, че това няма да проработи. \"Все повече и повече се залага на популизма. Видяхме как лидерът на социалистите Корнелия Нинова загуби, залагайки изцяло на популизма на евроизборите. Излизането на БСП от парламента беше популистки, но неработещ акт. В този смисъл намаляването на партийните субсидии за мен е популистко и дългосрочно неработещо действие\", каза Плевнелиев. Покупката на Ф-16 - геостратегическо решение Плевнелиев коментира и  посещението и срещата  на настоящия президент Румен Радев в Санкт Петербург с руския държавен глава Владимир Путин. \"Държавният глава трябва да знае къде стоим, а днес трябва да знаем, че вече се е скарал с правителството на САЩ. Той го обвини в корупция заради  сделката с Ф-16 , а тя е одобрена от Сената. Той изгуби доверието на американското правителство и прави всичко възможно, за да раздели ЕС. Покупката на Ф-16 е стратегическо решение на българската държава, за да покаже къде стоим. Ако ние не купим Ф-16, ще изпаднем в изключително тежка геополитическа ситуация и ще изгубим доверието на американската държава. Покупката не е само пари, а е геостратегическо решение\", каза Плевнелиев. По  темата с доставките на газ за България  той заяви, че България не бива да разчита на гориво единствено от Русия. \"Когато сме зависели от един монопол, никога не сме печелили\", заяви той.", "date": "2019.06.09", "title": "Плевнелиев: Тандемът Борисов - Цветанов ще трябва да намери себе си и да продължи"}
{"url": "https://www.dnevnik.bg/politika/2019/06/09/3921854_bitkata_v_bsp_ovcharov_se_obiavi_protiv_ostavkata_na/", "text": "След няколко  явни надделявания на опозицията в БСП над Корнелия Нинова  в широкото ръководство и \"кървави\" по партиен жаргон пленуми преди и след европейските избори едно от ключовите лица в партията - Румен Овчаров, се обяви против  оставката на лидера, която трябва да бъде потвърдена на 16 юни от най-висшия форум на БСП - конгреса . Той я нарече \"прибързана\", \"необоснована\" и \"абсолютно излишна\". Бившият председател на БСП и президент на Партията на европейските социалисти (ПЕС) Сергей Станишев обаче я определи като имитация. Следващата неделя конгресът на БСП трябва да потвърди  подадената след загубата на европейските избори на 26 май оставка на Корнелия Нинова  и да реши как ще се избира новия председател. Очаква се реално премерване на силите в БСП, тъй като Нинова и хората около нея искат това да става чрез пряко гласуване на всички членове на партията, както предвижда новият устав, а вътрешната опозиция - от делегатите на конгреса, както досега. На предишни заседания на конгреса са участвали около 680 души, като се смята, че критики към Нинова имат около една трета от тях, т.е. това представлява вътрешната опозиция. Засега критиците на Нинова не са успели да прокарат точка за промени в устава в дневния ред на конгреса, макар и да са опитали вчера, но това може да стане в началото на заседанието му. На пленум на \"Позитано\" 20 в събота и в интервю за Би Ти Ви днес бившият лидер на най-голямата партийна организация - БСП - София, Румен Овчаров даде да се разбере, че не може да се причислява към вътрешната опозиция, което според социалисти може да се тълкува, че хората му в партията ще гласуват за предложенията на Нинова на конгреса. \"Аз този филм съм го гледал през 1996 г. (бел. авт. - по времето на Жан Виденов) - една група хора, обладани от желание да свалят лидера, наистина го свалиха. И стана така, че и самите те не получиха това, което искат.... За мен БСП начело с хора като Георги Гергов, Георги Пирински, Димитър Дъгов, Сергей Станишев, Михаил Миков няма бъдеще. Те са хора от миналото\", каза Овчаров днес пред Би Ти Ви. Според него Нинова е успяла да промени партията и да я извади от задкулисието по време на кабинета \"Орешарски\", когато начело бе Станишев. В интервю за БНР Сергей Станишев обяви, че битката не е за нечия глава, а за политическата линия на БСП. Критиките на опозицията към Нинова са, че взема еднолични решения, че губи избори заради прекалено твърд тон и че има подчертано евроскептично говорене, което влиза на терена на т.нар. патриоти, но отблъсква млади избиратели. Днес лидерът на ПЕС даде да се разбере, че няма да се кандидатира за председател на БСП, но обяви оставката на Нинова за \"имитация\". По неофициална информация от вътрешната опозиция очакват на конгреса в неделя да има призиви Нинова да остане на поста и оставката й въобще да не бъде потвърдена. Засега е известно само, че Корнелия Нинова ще се кандидатира за нов мандат. \"Все ще се намери някой млад\", казват социалисти на въпрос ще има ли други кандидати. Досега амбиции са показвали Красимир Янков и Калоян Паргов, но последният е заявил, че няма да участва в битката. По неофициална информация вътрешната опозиция, която иска сега да бъде избран наследник на Нинова, който да довърши мандата й до 2020 г., а после и нов лидер, обмисляла дали да застане зад Валери Жаблянов. В събота отново е имало напрегнат пленум на широкото ръководство - Националния съвет, твърдят присъствали на заседанието социалисти. Анализът на Нинова за загубата на европейските избори е бил върнат за преработка, като е станало известно, че не Нинова, а председателят на комисията, която го изготвя - Валери Жаблянов, ще го представя пред конгреса. Според някои социалисти това е бламиране на Нинова, а по нейни думи показва, че няма еднолични решения в партията. С какво ще се допълва анализът предстои да се види, но вътрешната опозиция смята за грешка, че депутатите на БСП са напуснали парламента, а европейските избори са обвързани с предсрочни парламентарни избори. Последното според близки на Нинова е решение на конгреса. Преди ден стана известно, че ръководител на делегацията на БСП в европарламента ще бъде Петър Витанов, което е повод за нови критики от страна на опозицията срещу Нинова. Според хора от \"Позитано\" 20 решението е на избраните за евродепутати, а Сергей Станишев щял да бъде предложен и подкрепен за ръководството на парламентарната група на социалистите и демократите. В миналия мандат ръководител на делегацията първо бе Илияна Йотова, а след избирането й за вицепрезидент такъв стана Сергей Станишев. На пленума са утвърдени и критерии за издигане на кандидати за кметове, което трябва да стане до септември. Хора, които два пъти са загубили местни избори като кандидати, няма да могат да се кандидатират отново.", "date": "2019.06.09", "title": "Битката в БСП: Овчаров се обяви против оставката на Нинова, Станишев я нарече имитация"}
{"url": "https://www.dnevnik.bg/evropa/2019/06/09/3914237_pari_vmesto_nezavisim_sud_-_v_polsha_vlastta_nameri/", "text": "Човек с празни джобове не е свободен\". Думите са на лидера на управляващата в Полша партия \"Право и справедливост\", която постигна изненадващо категорична победа на изборите на Европейски парламент след месеци  спорове  с Брюксел и дори  наказателна процедура  заради натиск на управляващите над съдиите. И именно на пълненето на джобовете заложи \"Право и справедливост\" (ПиС) в битката си срещу обединената опозиция. А битката продължава и след евроизборите. През есента в Полша ще има избори за национален парламент и всичко сочи, че ПиС ще затвърди позициите си. И тук изниква въпросът защо. Защо, след като Полша е първата европейска страна, срещу която в ЕС бе задействана  безпрецедентна наказателна процедура  заради рискове за върховенството на закона? Защо, след като има явни опити за овладяване на съдебната система? Защо, след като  опозиционните партии дори се обединиха  в опит да победят управляващите? Защо поляците (или поне една определена част от тях) толкова харесват управляващите? Експертите са единни, че доброто състояние на полската икономика е ключов фактор. То обаче не е единствената причина. Предизборна загрявка Един от козовете на правителството несъмнено бяха социалните стимули. Преди изборите Ярослав Качински обяви, че правителството възнамерява да разшири въведената през 2016 г. програма за детски помощи, пенсионерите да получат допълнителна \"13-а\" пенсия тази година, а хората под 26 години да бъдат освободени от данък върху доходите. Преди три години ПиС въведе въпросната програма, наречена \"500+\", в рамките на която родителите получават 500 злоти (115 евро) на месец на дете, докато то навърши 18 години. Досега тя важеше от второто дете нататък, но скоро ще се прилага от първото, което бе възможно само за семействата с ниски доходи (средната заплата през април е била около 1200 евро). Премиерът Матеуш Моравецки каза, че предложенията ще увеличат държавните разходи с 30 милиарда до 40 милиарда злоти (6.9 млрд. до 9.3 млрд. евро) на година. Икономисти изчисляват общата цена на мерките на около 9 милиарда евро, посочва \" Дойче веле \". ПиС твърди, че Полша може да си го позволи. През 2018 г. икономиката нарасна с 5%, а бюджетният дефицит намаля до рекордно ниските 0.5%. Безработицата е 3.7%. Когато ПиС дойде на власт, тя беше 7%. Не всички мнения са положителни. Според икономисти планираните разходи може да доближат Полша до лимита за бюджетен дефицит на ЕС – 3% от БВП през 2020 г.. Някои се опасяват, че тя дори може дори да го наруши, и мислят, че трудно ще останат пари за спешно необходими увеличения. Освен това не всички социални групи са доволни. През 2017 и 2018 г. медицински служители проведоха национални стачки, които бяха последвани тази година от първите от 25 години насам  учителски стачки . Учителските синдикати настояват за 30% увеличение на заплатите, което правителството казва, че не може да си позволи. Не тази прослойка обаче донесе победата на \"Право и справедливост\". Интересна подробност е, че в началото на месеца, наред със смяната на няколко министри, спечелили мандати в Европейския парламент,  бе сменена  и министърът на финансите Тереса Червинска, която няма да е евродепутат. Не е известно дали Червинска е отстранена от поста, или сама е подала оставка. По-рано тази година тя изрази съмнение във възможностите на правителството да финансира нови социални програми. Икономисти в Ай Ен Джи банк смятат, че със смяната на финансовия министър се разкрива пътят за частично намаляване на данъците за младите хора. Изненадващо голяма победа Няколко седмици преди евроизборите Полша  бе разтърсена от филм  за сексуално насилие срещу деца в католическата църква. Много анализатори прогнозираха, че той ще подкопае силата на църквата, близка до ПиС. Вместо това случилото се изглежда мобилизира избирателите в провинцията, които сметнаха, че църквата е подложена на атака. В крайна сметка 45% от гласовете отидоха за управляващата националистическа партия. Избирателната активност бе рекордна за евровот в Полша – 45.6%. Вълната от подкрепа за ПиС изненада много политически анализатори. На предишни избори подобна необичайно висока активност обикновено бе знак за вълна от одобрение за либералната опозиция. Но този път силната подкрепа дойде от селските райони и бе за управляващите. Т.нар. Европейска коалиция (обединени опозиционни партии) бе на второ място с малко над 38%, а  социално либералната \"Пролет\" на открито хомосексуалния Роберт Бедрон  получи по-слаб от очаквания резултат – малко над 6%. Малко след изборите коалицията тръгна към разпад, след като Полската народна партия се оттегли и реши да изгради своя група за парламентарните избори. Balkan insight  цитира Пьотр Бурас, който оглавява варшавския клон на Европейския съвет за външна политика: \"Важно е да се спомене, че тези 45% са най-добрият резултат, който някоя партия в Полша някога е получавала на каквито и да било избори от 1989 г. Това е огромен успех за ПиС и е доста неочаквано, особено ще се отнася до размера на победата\". \"Най-очевидната причина за победата на ПиС е, че се намираме в пика на нашето икономическо представяне като страна. Това не е момент, в който да изхвърлите правителство от властта. Хората са доста доволни от икономическата ситуация. ЕСВП направи проучване, което показа, че избирателите на ПиС са много големи оптимисти за бъдещето си и за бъдещето на децата си\", допълва Бурас. Той също смята, че за мобилизацията на избирателите на Качински един от важните и доста неочаквани фактори е бил дебатът за педофилията в Католическата църква: \"Може би в началото на тази кампания избирателите на ПиС не бяха много мобилизирани, защото на избори за Европейски парламент винаги има по-висока активност в големи градове, сред образованите, средната класа – гласоподавателите за Европейска коалиция... Разбира се, хората навсякъде бяха много критични за начина, по който църквата се отнесе със скандала, но в крайна сметка ПиС и самата църква успяха да убедят много хора, особено в консервативния юг на Полша, че това е атака срещу църквата, срещу нашата религия, традиции и ценности. Освен това трябва да имате предвид, че църквата е доста силна в селските райони и в определени части на страната - особено на юг - се излъчва изключително националната телевизия TVP, която е инструмент за пропаганда на правителството\". Анализаторите са единни за слабата кампания на опозицията. Бурас подчертава, че Европейска коалиция се е фокусирала върху това да плаши хората, че това управление ще докара Полша до излизане от ЕС, което обаче не е много вероятно да се случи. Особено след като ПиС промени тона към ЕС и каза, че Полша иска да участва в промяната на Европа. \"Добрата икономическа ситуация и фактът, че ПиС изпълни предизборните си обещания от 2015 г. за социалната политика означават, че няма настроение за промяна. За да убедите хората, че е необходима промяна, когато нещата са доста добре, се нуждаете от визия за страната. Трябват идеи за това как важните неща могат да се свършат по-добре, а Европейска коалиция не ги предложи. На първо място е успех, че Европейска коалиция изобщо се сформира, но в същото време това беше капан, защото тези партии нямат много общи идеи\", допълва Бурас. Якуб Маймурек, политически коментатор в \"Критика политична\", подчертава, че \"ПиС получи почти половината от гласовете си от населението в селските райони. Почти една трета от гласовете идват от пенсионери. ПиС ясно се позиционира на тези избори като партията на работническата каса, на провинцията и на възрастните хора\". Според него в Полша се върви към \"двупартийна система, в която Европейска коалиция представлява по-заможните, по-добре образованите, живеещи в столицата хора. Слабата опозиция Според преподавателя и анализатор Ян Кубик обяснението за победата на ПиС е комплексно. На първо място, той също изтъква, че икономиката е в добро състояние и правителството на ПиС ефективно преразпределя ресурси без някакви социално доловими щети за бюджета. Второ, значителна част от полското общество, макар може би не мнозинството, е традиционна, доста консервативна и религиозна, отбелязва Кубик пред \"Дневник\". ПиС черпи подкрепата си основно от тази група, която е по-многобройна в източните и южните части на страната. Има доказателства, че програмата \"500+\" е довела до значително намаляване на детската бедност и до скромно увеличение на раждаемостта. Така че има също културни и социално-икономически причини за подкрепата. Трето, партийната система извън ПиС е силно разделена между крайнодесни, дясноцентристи, центристи либерали и леви партии. Някои от тях сформираха Европейска коалиция, водена от \"Гражданска платформа\", но не успяха да формулират единно послание. Четвърто, наблюдава се растящ консенсус, че коалицията е провела по-лоша предизборна кампания. Според някои ПиС е имала по-професионален екип, знаела е къде има потенциална подкрепа и се е прицелила в тези области. По думите на Кубик избирателната активност е била впечатляваща за полските стандарти – 45.6% в сравнение с около 21% през 2004 и 23.8% през 2014 г. Освен това управляващите контролират някои медии, например националната телевизия, и пропагандата им е била добре насочена. Кубик посочва две причини за провала на обединената опозиция - коалицията бе идеологически непоследователна и организационно некомпетентна. \"В страна, чието население е почти еднакво разделено между две различни визии – повече или по-малко либерални и консервативни, трябва да водите изключително добра предизборна кампания, за да победите\". Той не очаква значителна промяна в общественото мнение на националните избори през есента. Якоб Киркегор, старши сътрудник в института \"Питърсън\", също отбелязва, че ПиС се фокусира върху националистка антиимигрантска политическа платформа, комбинирана с високо ниво на социални разходи и то специално за фермерите в селските райони. Пред \"Дневник\" той коментира, че това е добра платформа в една страна, която от много години се радва на силна икономика, но освен това цели да се възползва от усещането, че проевропейските либерални полски партии са изоставили селските райони. Смята, че опозицията не постигна успех именно защото не насочи посланието си и към тези райони, които гласуваха силно за ПиС. Една от големите въпросителни за предстоящите парламентарни избори е Доналд Туск, председател на Европейския съвет. Неговият мандат изтича през декември. Популярността му сред опозицията е голяма, но той не може да се кандидатира или да я поведе сега заради европейския си пост. През декември обаче във Варшава имаше спекулации за тайна сделка между него и настоящия лидер на \"Гражданска платформа\", преди оглавявана от Туск. Изглежда, една от опциите е той да приключи мандата си в Европейския съвет три месеца по-рано, навреме за изборите наесен. Битките с ЕС Въпросът на този етап е дали, подсилена от представянето си на евроизборите и в очакване на победа на парламентарния вот, \"Право и справедливост\" ще продължи необезпокоявана авторитарния си курс на управление. На фона на наближаващата критична фаза в преговорите за следващия седемгодишен бюджет на ЕС, Киркегор не очаква правителството да засили спорните реформи, предизвикали критиките на Европейската комисия, защото Полша рискува да загуби значителни икономически ресурси, ако ескалира политическата битка с блока. Като големи нетни реципиенти централноевропейските страни в краткосрочен план имат силен стимул да избягват конфронтация, смята той. Мнението на Ян Кубик е малко по-различно. Според него управляващите ще си проправят път с \"една крачка напред, две назад, бавно и по объркващ начин\". \"Те трябва да играят две различни игри. Евроскептици и понякога еврофоби за пред вътрешната публика, и много по-приятелски настроени към ЕС на европейската сцена\". Техните поддръжници изглежда не се интересуват толкова от нарушенията на принципи кат овърховенството на закона и разделението на властите, допълва той. И все пак като цяло Кубик не очаква централноевроепйските държави да втвърдят позицията си към ЕС и подчертава разпределението на силите в следващия Европейски парламент. В него властта ще е в ръцете на центристките партии – Европейската народна партия (180 места), социалисти и демократи (153), либерали (106). Зелените също се представиха много добре и спечелиха 73 места. Европейски консерватори и реформисти, към които принадлежи ПиС, ще имат само 62 гласа, а полските управляващи вече заявиха, че  няма да се присъединят  към крайнодесните партии, опитващи се  да изградят силен нов евроскептичен блок  в Европейския парламент.", "date": "2019.06.09", "title": "Пари вместо независим съд - в Полша властта намери формулата за успех"}
{"url": "https://www.dnevnik.bg/sport/2019/06/09/3913012_radoslav_parapunov_-_voleibolistut_ot_havaite/", "text": "Той е волейболист, носи №19 и играе на поста диагонал. Но не - не е Цветан Соколов, а Радослав Парапунов - едно от новите лица в националния отбор. Играчът, състезаващ се за колежа в Хавай, изживява детската си мечта, след като намери място в разширения състав на Силвано Пранди за Лигата на нациите. С хъс в кръвта Парапунов e мотивиран да грабне възможността. \"Мотивацията е да докажеш, че си добър състезател. Да докажеш на себе си и на останалите, че ти не си грешка да си там\", каза 21-годишният Парапунов пред \"Дневник\". Именно мотивацията, че прави нещото, което му доставя най-голямо удоволствие, е водеща в живота му. Волейбол или нищо Парапунов е свързан от малък със спорта и се запалва по волейбола от родителите си, които следят отблизо играта. Той започва да тренира в \"Пирин\" (Разлог), като впоследствие минава през школата на ЦСКА. \"Преди това бях плувец. Много ми харесваше също, но след едно състезание реших, че това не е за мен. Не е нещото, което ме кара да ставам от леглото сутрин. Тогава започнах с волейбола\", каза Парапунов. Той осъзнава силната си връзка с волейбола в последните години от гимназията и тогава решава, че иска спортът да бъде част от бъдещето му. С майка юрист и баща електроинженер родителите му искат той да учи, като желанията им се срещат по средата и Парапунов заминава за САЩ. Там той учи маркетинг, международни отношения и се опитва да изкара сертификат за руски език на бизнес ниво. Покрай образованието си Парапунов има възможност да практикува волейбол, като играе за отбора на университета в Хавай, където се представя силно. Емоцията да играеш волейбол Парапунов определя себе си като човек, който иска винаги да печели и е готов да се раздаде максимално за каузата на отбора. Той е движен от положителните емоции, които получава от подкрепата на фенове и близки. \"Аз съм от тези, които си казват, че няма непобедими отбори и трябва да дам всичко от себе си. Не съм егоист да гледам само колко топки съм нападнал. Колективен състезател съм и това съм го научил в ЦСКА\", каза Парапунов. Той е реалист, но вярва, че винаги може да постигне желания резултат, ако вложи необходимото усилие. \"Мотивацията е да докажеш на себе си, че не си направил грешка, а е правилното нещо, което си решил за твоя живот. Това, че трябва да дадеш абсолютно всичко, защото каквото дадеш, такова ти се връща\", заяви Парапунов. Той е доволен от нивото в САЩ, което според него се доближава до някои европейски първенства, но все още е твърде далеч до това в Италия и Русия. Впечатлението на Парапунов за волейбола в САЩ са, че се разчита предимно на статистиката и дисциплината. Пътят към националния отбор  Да бъде в националния отбор и да играе рамо до рамо с идолите си от детството е сбъдната мечта за Парапунов. С ентусиазъм започва да говори за Цветан Соколов, в когото вижда своя кумир. \"Бях от тези момчета, които чистеха игрището на олимпийската квалификация през 2012 г. И сега изведнъж да застана рамо до рамо с тези момчета, е просто уникално. Соколов стана шампион на Италия и това са победи, които всеки иска да постигне. Изведнъж идва тук и ти си тук и си казваш: \"Това е той\", каза играчът. Той остава здраво стъпил на земята и осъзнава, че му предстои доста работа, за да стигне нивото на състезателите от националния отбор. Парапунов не иска да гледа прекалено далеч в бъдещето, като е сигурен в едно, че има огромно желание да продължи да развива качествата си във волейбола. \"Гледаш да попиеш абсолютно всичко като движения и гледаш да се учиш от всеки един от отбора. Те са на много високо ниво сравнение с мен. Ще дам всичко от себе си и чакам своя момент\", добави Парапунов.", "date": "2019.06.09", "title": "Радослав Парапунов - волейболистът от Хаваите"}
{"url": "https://www.dnevnik.bg/analizi/2019/06/09/3921344_naukata_-_pet_trabanta_za_edin_rols-rois/", "text": "В пазарната икономика пет трабанта не правят един ролс-ройс. Такава размяна не би била равностойна. Но това все още е възможно в българската наука и е един от принципите на кариерното израстване.  Според Правилника за прилагане на Закона за развитието на академичния състав няколко доклада от научни конференции, публикувани в нереферирани редактирани колективни томове (от национални научни конференции), са равностойни на статии в научни списания, реферирани и индексирани в световноизвестни бази данни с научна информация (като SCOPUS). Не би имало сериозен проблем, ако имаше гаранция за качеството на публикациите от български научни конференции. Но това не е така.  Най-малкото защото в повечето сборници от български научни конференции може да се срещне следният текст: \" .\" Какво значи, че научните издатели на сборници от български конференции казват, че авторите на публикации носят пълната отговорност за \" \" на техните публикации. Това означава, че няма контрол за плагиатство и също така няма контрол за научен принос на публикациите. Тоест през 2019 г. можеш да публикуваш научен доклад с \"важния\" извод, че енергията от възобновяеми енергийни източници е полезна за околната среда и има положително влияние за икономическия растеж. Ами това е известно на човечеството вече от поне 50 години. Да, но според чл.1а, ал.1 Правилника за прилагане на Закона за развитието на академичния състав то ще ти донесе точки и съответно възможност за израстване в научната кариера. Какви са фактите? През 2018 г. в секция \"Икономически науки\" при Съюза на учените в България се проведе дискусия на тема каква е ефективността и приноса на провежданите научни конференции в България на икономическа тематика. Дискусията беше председателствана от проф.д.ик.н. Р. Чобанова. Резултатите бяха публикувани в сп. \"Икономическа мисъл\", издавано от Института за икономически изследвания при БАН ( ). Информационното осигуряване на дискусията е базирано върху 300 публично достъпни доклада от сборниците с публикации от 9 научни конференции, за които има информация, че са проведени през 2016 г. от 12 университета и научни институции, акредитирани по икономически науки от Националната агенция за оценяване и акредитация /НАОА/.  една трета от публикуваните научни доклади не съдържат конкретни изводи и препоръки, което прави практическата им приложимост незначителна и създава съмнение в тяхната научна стойност.  една трета от публикуваните научни доклади ползват в голяма степен теоретична база, която е отпреди 1995 г. и създава съмнение за техния научен принос. Има риск да \"откриват\" нещо, което вече е открито в световната научна литература.  има доклади с отклонение от научния стил или екзотични твърдения. Процентът доклади с екзотични заглавия от гледна точка на икономическата теория не е висок - 2%. Но и такъв процент е недопустим за научни работници с научна степен или научно звание. Няколко примера и кратки коментари: Заглавие: Коментар: Летният туристически сезон в България започва през май и завършва в края на септември. От средата на октомври започва зимният, който завършва през март. Какви изводи е целял да направи авторът, след като е определил шестмесечен период от януари до юли, който е само за една година и не се припокрива нито със зимния, нито с летния туристически сезон. Каква ще бъде научната или практико-приложната значимост на неговите изводи. Могат да бъдат посочени и заглавия като \" \"; Конферентни публикации с екзотични или неясни икономически твърдения са 8% от общия брой на докладите.  Пример:  Коментар: не се разбира големите компании имат ли положително отношение към инвестициите, след като в най-малка степен не ги осъществяват, или е обратното.  има доклади, които \"откриват\" нещо, което вече е открито и широко възприето в световната научна литература, като не се нуждае от доказване:  Заглавие:  Коментар: Едва ли някой през 2016 г. има съмнение, че висшето образование е фактор за просперитета на националната икономика. Стратегията на ЕС за интелигентен, устойчив и приобщаващ растеж - \"Европа 2020\", още през 2010 г. изисква от държавите - членки на ЕС, да подобрят качеството на образованието, да се подобрят постиженията в областта на научните изследвания и те да бъдат практически приложими. Тоест още през 2010 година Европейският съюз е възприел като официална политика създаването на \"икономика на знанието\", а в България през 2016 г. в научна публикация се доказва, че висшето образование е фактор за икономически просперитет. Заглавие: Коментар: Тази концепция е възприета много отдавна в световната наука (Porter and Stern 2001).  Може да се каже, че 10% от докладите включват екзотични или вече доказани теми (тези), което е притеснително висок процент за анализ, разглеждащ изследвания на научни работници, които притежават научна степен.   качеството на използваната статистическа информация в научните публикации. Според данните само една пета от докладите съдържат графики и таблици с данни, получени от собствени изчисления на авторите. Буди безпокойство фактът, че половината от публикациите съдържат графики и таблици без никаква допълнителна обработка от авторите. Данните са направо пренесени от Националния статистически институт, Евростат или други известни статистически бази-данни, които могат да генерират автоматично таблици и графики. Това води до липса на оригиналност и научен принос на публикациите.  коректност на цитирането. Почти една пета от докладите нямат цитиран нито един източник. В международната практика това означава откритие на нова теория, създаваща нова научна школа. В повечето публикации в най-престижните световни икономически научни издания имат по десет и повече литературни източника. Дори и в научните трудове с присъдена Нобелова награда има поне по няколко. Това означава, че има автори с публикации от български научни конференции, които вероятно са над това научно ниво. В допълнение още 8% от докладите имат между 1 и 3 литературни източника, а 24% от докладите са с нестандартно или непълно описание на литературните източници, което изключва или затруднява тяхната проверка от читателите.  Може да се приеме, че повече от една четвърт от публикациите имат сериозен проблем с цитирането, което поставя под съмнение тяхната оригиналност и научен принос.  преразкази на публични документи-закони, директиви, стратегии. Една четвърт от докладите преразказват публични документи на национални институции или на институции на ЕС, ООН или други международни организации. Тези изследвания не съдържат критичен анализ на разглежданите документи, нито съдържат конкретни изводи и препоръки. Информирането чрез преразказване не подхожда на научни публикации, а на медийни. Но дори и в медийните публикации има критичен анализ. Научната стойност на такива преразказвателни научни публикации е, меко казано, съмнителна. Със сигурност те нямат оригиналност и научен принос. В заключение общият извод е, че пред програмните и научни комитети на провежданите икономически научни конференции стоят редица важни задачи. Не може върху корицата на научен сборник просто да се напише: \" .\" В това ли се заключава работата на програмните и научни комитети на провежданите икономически научни конференции в България? Може ли, докато няма гаранция за качеството на докладите от научни конференции в България, няколко конферентни доклада да са равностойни на публикация в SCOPUS и това да служи за трамплин за научно израстване? В пазарната икономика пет трабанта не са равни на един ролс-ройс. Петте трабанта си остават пет трабанта, а ролс-ройсът, макар и един, си остава ролс-ройс. 1.Чобанова Р. и Ножаров Щ. (2018). Икономически проблеми и решения в научните конференции в България. сп.\"Икономическа мисъл\", 63 (5), 117-134.", "date": "2019.06.09", "title": "Наука, или пет трабанта за един ролс-ройс"}
{"url": "https://www.dnevnik.bg/sport/2019/06/09/3922667_snimka_na_denia_krahut_na_svetovniia_shampion_v_turciia/", "text": "Световният шампион Франция записа изненадващо поражение от Турция с 0:2 в мач от европейските квалификации. При гостуването си в Коня футболистите на Дидие Дешан бяха тотално надиграни и претърпяха първа загуба в квалификациите.", "date": "2019.06.09", "title": "Снимка на деня: Крахът на световния шампион в Турция"}
{"url": "https://www.dnevnik.bg/zelen/2019/06/09/3922195_fotogaleriia_cvetiata_koito_jiveiat_po_kamunite_i/", "text": "Гражданската наука в България се развива все повече, благодарение на обучителни програми на изследователски и неправителствени организации – например Школата по орнитология към Института по биоразнообразие към Българскята академия на науките за любителите на птиците, програмата на Асоциацията на парковете \"Бъдещи природозащитници\" за младежи, които се интересуват от политики и практики за управление на природни ресурси, студентския ентомологичен клуб в Биологическия факултет на Софийския университет, ботаническите курсове на Българска фондация Биоразнообразие. В резултат от гражданската наука, онлайн базата данни на Българското дружество за защита на птиците https://smartbirds.org/ вече има 975 018 записа за видове от фауната и флората на България, регистрирани от учени и любители с точни данни на локация и фотографии. През миналия уикенд за любителите на ценните растения в страната Българска фондация Биоразнообразие организира и теренно посещение за наблюдение на рядка степна и дюнна флора, с обучител доц. Антоанета Петрова, директор на Ботаническата градина на БАН. \"Дневник\" представя няколко акцента за редките растения, които цъфтят в суровите условия на степите и дюните в защитените зони от \"Натура 2000\", които ботаническият тур посети. На снимката: доц. Петрова показва на групата ценно находище на редкия вид твърдолистна песъчарка (Arenaria rigida), с инструкции за минаване в колона и внимателно стъпване покрай цветето, за да оцелеят редките екземпляри.", "date": "2019.06.09", "title": "Фотогалерия: Цветята на степите и дюните"}
{"url": "https://www.dnevnik.bg/sport/2019/06/09/3922660_deja_vju_v_parij_nadal_i_tiim_opredeliat_shampiona_v/", "text": "Една година по-късно Рафаел Надал и Доминик Тийм отново са на финал и ще спорят за трофея на  \"Ролан Гарос\" . Двамата най-добри играчи на клей в момента стигнаха до мача за титлата за втори пореден път и днес ще определят шампиона за 2019 г. Преди 12 месеца Краля на клея не срещна сериозни трудности и спечели с 6:4, 6:3, 6:2. Големият въпрос, задаван от всички анализатори и фенове обаче е може ли Тийм да свали испанеца от върха? С 11 титли в Париж Надал отново влиза като фаворит, като на негова страна са и много от обективните фактори. Двамата си осигуриха участие на финала, след като отстраниха съперници от най-голям калибър.  Надал преодоля Роджър Федерер  с чиста победа в три сета, докато Тийм трябваше да играе два дни и  пет сета срещу Новак Джокович . \"Намирам Доминик променен, той подобрява постоянно играта си и това стигане до втори пореден финал не е никак случайно. Определено е по-готов от миналата година за среща с Надал\", прогнозира анализаторът на \"Евроспорт\" Матс Виландер. Според легендарния швед обаче предимството продължава да бъде на страната на Надал. \"Тийм няма да спечели от това, че игра в събота. \"Ролан Гарос\" е брутален турнир и тук всеки ден почивка се отразява благоприятно. Надал игра във вторник и петък, а това е огромно предимство срещу Доминик\", добави бившият №1. Финалният мач е днес от 16 часа. В България \"Ролан Гарос\" се излъчва по \"Евроспорт\" и БНТ3. Изходните позиции Двубоят ще постави на изпитание физическите сили на Тийм, който трябва да играе в четвърти пореден заради отлаганията на мачовете и прекъсванията около валежите в Париж. През двете седмици на турнира 25-годишният австриец е прекарал 15 часа и 25 минути на корта срещу 13 часа и 24 минути за Надал, който имаше и по-голяма почивка, след като игра в петък. Пред Тийм стои и голямото предизвикателство да отстрани първите двама в световната ранглиста в рамките на един турнир. Ако го постигне ще стане едва деветият в историята на тениса, като от активните играчи това е правил само Стан Вавринка, при това два пъти. Швейцарецът го постигна по пътя към титлите си на Australian Open 2014 и \"Ролан Гарос\" 2015. \"Да играеш срещу Рафа винаги е огромно изпитание. Той е печелил тук повече от всеки друг и е фаворит, няма какво да се лъжем. Ще бъде много трудно, но съм готов. Надявам се да имам малко повече късмет от миналата година\", каза австриецът преди срещата. Предимството обаче изцяло е на страната на Надал, който спечели и трите мача между двамата в Париж, при това без да загуби сет. В общия баланс от 12 срещи Надал има осем победи. До момента двамата са имали само една среща на корт различен от клей и това се случи на миналогодишния US Open, когато Надал триумфира в петсетов четвъртфинал, макар да загуби първия сет с 0:6. Ситуацията през 2019 г. си прилича много с тази преди година, след като Тийм отново взе победа над испанеца преди \"Ролан Гарос\". Преди година той го отстрани в Мадрид, а сега в Барселона, и двата пъти в два сета. Пътят до финала Преди началото на \"Ролан Гарос\" надмощието на Надал над всички останали на червено беше поставяно под съмнение заради здравословните проблеми на испанеца. Той лекуваше травма и в подготовката за турнира в Париж спечели само една титла – в Рим. Статистиката обаче показва, че Надал продължава да бъде на изключително ниво. Дотук в турнира испанецът изгуби само един – срещу Давид Гофен в третия кръг. По абсолютно същия начин, както и през 2018 г., когато в рамките на две седмици само Диего Шварцман успя да му вземе сет на четвъртфинал. Представянето на Краля на клея обаче е дори по-доминиращо, след като преди финала той е дал само 48 гейма на своите съперници срещу 55 през миналата година на същата фаза. На хартия Надал имаше големи изпитания в четвъртфинала и полуфинала, но се справи без особени проблеми с Кей Нишикори (6:1, 6:1, 6:3) и Федерер (6:3, 6:4, 6:2). Ситуацията беше различна при Тийм, който трябваше да показва бойния си дух от самото начало. В първите си три мача австриецът загуби по един сет срещу Томи Пол, Александър Бублик и Пабло Куевас. От осминафиналите обаче четвъртият в схемата вдигна оборотите, побеждавайки в три сета Гаел Монфис и Карен Хачанов. Епичният полуфинал с Джокович само затвърди добрата форма, в която се намира 25-годишният Тийм.", "date": "2019.06.09", "title": "Дежа вю в Париж: Надал и Тийм определят шампиона в \"Ролан Гарос\""}
{"url": "https://www.dnevnik.bg/detski_dnevnik/2019/06/09/3922107_fotogaleriia_da_se_vozish_na_baba_meca/", "text": "Важно условия за гарантиране на забавленията през лятото е доброто планиране. Така че, ако искате да покажете на детето си истински парен локомотив, отбележете си отсега празничните дни около 6 септември, или в краен случай около 22 септември. Тогава БДЖ ще организира следващото пътуване на влакова композиция, теглена от прадядото на днешните локомотиви.", "date": "2019.06.09", "title": "Фотогалерия: Да се возиш на Баба Меца"}
{"url": "https://www.dnevnik.bg/sviat/2019/06/09/3922668_albanskiiat_prezident_reshi_da_otmeni_mestnite_izbori/", "text": "Албанският президент Илир Мета обяви, че ще отмени с указ провеждането на местните избори в страната след месеци на антиправителствени протести. Според него политическата ситуация в страната не позволява на 30 юни да има честно и спокойно гласуване. Според премиера Еди Рама, който управлява от 2013 г. насам, избори ще има. Опозицията вече обяви, че ще ги бойкотира. Това се случва въпреки призивите от Европа и САЩ политическите опоненти да се въздържат от насилие и да започнат диалог. Мета, както и влиятелни имена в Албания, предупреждават, че напрежението пречи на желанието на Тирана за членство в Европейския съюз. Страните от ЕС ще трябва да решат в следващите няколко седмици дали да започнат преговорен процес с Албания за евентуално членство, както препоръча Европейската комисия. В поредния антиправителствен протест в събота вечерта в Тирана полицията използва водни оръдия и сълзотворен газ. Преди това част от хилядите протестиращи хвърляха срещу униформените пиратки, фойерверки и сигнални факли. Недоволството се предвожда от Демократическата партия на Лулзим Баша, която настоява за оставка на премиера, правителството и парламента и провеждане на предсрочни парламентарни избори. Протестите започнаха през февруари, когато депутатите на Баша отказаха да работят в парламента и го напуснаха. Баша твърди, че социалистите на Рама са откраднали изборната победа през 2017 г., за да се задържат на власт втори мандат. Преди дни германски вестник публикува аудиозаписи, на които обвинен за наркотрафик в Дуръс казва на представител на социалистите как е планирал да накара привърженици на опозицията да гласуват за управляващите и да помогне на свой приятел да стане депутат. Рама каза, че записите били подадени на Демократическата партия от прокурори, които не са успели да завършат разследването си, и сега тя ги използва за политически рекет на правителството.", "date": "2019.06.09", "title": "Албанският президент реши да отмени местните избори заради неспирни протести"}
{"url": "https://www.dnevnik.bg/kultura/2019/06/09/3922289_kogato_ulicite_govoriat_sami_za_sebe_si/", "text": "Instagram профилът  Sofia Street Wisdom  събира онези нетипични детайли от градската среда, които е лесно да се пропуснат, но със сигурност я разнообразяват - от надписи с нестандартна типография до трудно забележим стрийт арт. Снимките задават интересни въпроси около различните начини, по които се формира визуалната комуникация и култура по улиците - дали има случаи, в които непретенциозната реклама или бързо направения надпис стават изкуство, може ли креативността и вандализмът да съжителстват на едни и същи места, доколко сме способни да разпознаваме смисъла на едно кратко послание. И не на последно място: колко лесно можем да подминем уличното изкуство, някой любопитен артефакт от миналото или просто абсурдистко послание. Зад профила Sofia Street Wisdom е роденият през 1981 г. Владислав Лепоев, фотограф и графичен дизайнер. Впоследствие учи графика в Националната художествена академия и фотография в НАТФИЗ. Той активно снима \"мъдростите\" от 2016 г., а неотдавна започва и профила. Често пита околните за историята на обектите, които снима, но обикновено авторите на надписите остават неизвестни. \"Може би е малко странно, че обръщам внимание на неща, които повечето хора пропускат\", казва Владислав, който често снима из района на Женския пазар. Но все пак има той има нещо като обяснение: \"Улицата говори сама реално и шизофренично за света тук и сега. През 2019 г. София не е весело, но не и тъжно място - като всеки голям град е и двете.\" Без да знаете, възможно е да сте виждали работата му – тя включва плакатите на филми като \"Виктория\" на Майя Виткова, \"Подслон\" на Драго Шолев, визията на постановките на театър \"Реплика\", корици на книги на \"Жанет 45\" и Black Flaming Publishing, обложки на музикални албуми, каталогът и рекламната кампания около гостуването на Роджър Балън, когото цитира като едно от основните си влияния във фотографията. Повече от работата му може да видите в личния му  Instagram .", "date": "2019.06.09", "title": "Когато софийските улици говорят сами за себе си"}
{"url": "https://www.dnevnik.bg/sviat/2019/06/09/3922672_sagrada_familiia_poluchi_razreshitelno_za_stroitelstvo/", "text": "Катедралата \"Саграда фамилия\" - най-прочутата забележителност на Барселона, получи първото си разрешително за строителство 137 години след като е започнало изграждането ѝ. Властите така и не откриха в архивите да е бил издаден такъв документ, след като през 1882 г. архитектът Антонио Гауди започва работа. Искане е било отправено за пръв път през 1885 г., но не известно и то да е било отхвърлено, разказва Би Би Си. Сега общината позволи на строителите да продължат да работят до 2026 г. - времето, което вероятно ще стигне да се довършат централните кули. Според споразумението общината ще получи от фондацията, довършваща \"Саграда фамилия\", 4.6 млн. евро. Сумата на практика е заделяне по 1 евро от всеки от над 4.5 милиона посетители на базиликата, които всяка година плащат между 17 и 38 евро, за да я разгледат отвътре. Над 5 пъти повече са любопитните, стичащи се около катедралата отвън. Когато бъдат довършени централните кули, те ще са най-високата структура на храм в Европа - 172.5 метра.", "date": "2019.06.09", "title": "\"Саграда фамилия\" получи разрешително за строителство 137 години по-късно"}
{"url": "https://www.dnevnik.bg/evropa/2019/06/09/3922678_sud_otstrani_ot_vlast_prezidenta_na_modlova/", "text": "Конституционният съд на Молдова временно отне правомощията на проруския президент на страната Игор Додон и ги прехвърли към изпълняващият длъжността премиер Павел Филип. Според \"Радио Кишинев\" сега Филип трябва да организира разпускането на парламента и провеждането на предсрочни избори. Демократическата партия на Филип заяви в събота, че ще обжалва пред съда законността на новото правителство, назначено от подкрепяната от Русия Социалистическа партия и проевропейския блок ACUM. Додон, който ръководеше социалистите до избирането му за държавен глава, подкрепи новото правителство. В неделя Конституционният съд обяви, че към него са се обърнали група депутати с молба да изясни \"обстоятелствата, оправдаващи назначаването на временно изпълняващ длъжността президент\". Съдиите бързо решили, че действията на Додон са \"преднамерен отказ да изпълнява конституционните си задължения и да се обърне към КС за изясняване на обстоятелствата за разпускане на парламента\". Решението е \"окончателно, не подлежи на обжалване и влиза в сила незабавно\". Освен това КС отказа да признае избора на нов председател на парламента на заседание, на което присъстваха посланиците на САЩ и редица страни от ЕС. Това е остър сблъсък между Додон и Владимир Плахотнюк, който е най-могъщият молдовски олигарх и предвожда Демократическата партия, сформирала досегашното правителство. Той е бвиняван от критиците си в корупция и злоупотреба с власт. В събота парламентът одобри декларация, в която обявява, че страната е \"превзета държава\", а Плахотнюк опитва да узурпира властта чрез Конституционния съд. Тя бе подкрепена от 61 от 100 депутати - толкова, колкото има парламентарното мнозинство на социалистите и ACUM. Партиите не успяваха месеци наред да намерят компромис за управляващо мнозинство след изборите през февруари. На тях социалистите получиха 35 места, Демократическата партия - 30, а блокът ACUM - 26. На 7 юни Конституционният съд задължи президента да разпусне парламента, защото е изтекъл 3-месечният срок за сглобяване на правителство. Додон отказа да подпише съответния указ с настоявания, че все още има шанс за компромис в този парламент. Ден по-късно такова споразумение най-после се появи и според него премиер трябва да бъде бившият министър на образованието и съветник на Световната банка Майя Сънду (нейната партия \"Действие и солидарност\" е в блока ACUM и има 14 депутати). Тя е страстен критик на Плахотнюк и партията му и в първото си изявление Сънду заяви, че \"днес се приклйчва с несправедливостта в Молдова и започва пречистването на страната\". \"Трябва да освободим превзетите държавни институции, да деполитизираме Конституционния съд и да се отървем от оригарсите\", каза Андрей Нъстасе, съпредседател на ACUM. Андриан Кънду, зам.-председател на Демократическата партия, заяви за \"Ройтерс\", че \"Русия се опитва насила да зъсдаде проруско правителство и беззаконие в Молдова. Според него Додон се е свързал с неговата партия с предложение за коалиция, при условие че външната политика направи завой към Москва и Молдова бъде превърната във федерална държава. Това е един от вариантите, предлагани за уреждане на проблема с Приднестровието, където Кишинев няма власт вече близо 30 години. От своя страна Додон твърди, че идеята за федерална Молдова е дошла от Плахотнюк в замяна на това Москва да свали от него обвиненията в тежки финансови измами и поръчване на убийство. Същата теза поддържа и Дмитрий Козак, руски вицепремиер и специален президентски представител за търговско-икономическите отношения с Молдова. Пред ТАСС той заяви, че лидерът на Демократическата партия предложил тайно споразумение със социалистите, \"според което страната ще промени в диаметрално различна посока външнополитическия си вектор, но доколкото ни е известно то категорично е било отхвърлено\".", "date": "2019.06.09", "title": "Съд отстрани от власт президента на Молдова"}
{"url": "https://www.dnevnik.bg/sport/2019/06/09/3922745_levski_osvobojdava_valeri_bojinov/", "text": "Валери Божинов вече не е футболист на \"Левски\", след като не влиза в плановете на новия треньор  Петър Хубчев . Централният нападател, който  донесе победата  на сините в баража за участие в Лига Европа срещу \"Етър\", има договор за още година, но ще бъде освободен. Нападателят изкара своя втори престой на стадион \"Георги Аспарухов\", след като премина в тима в началото на 2019 г. Божинов записа девет мача за сините, в които вкара три гола. Първият престой на нападателя в тима беше през 2014 г., когато вкара седем гола в 19 срещи. \"Тъжно ми е, че напускам \"Левски\". Не ми е приятно, няма какво да крия. Имах голямо желание да помогна на отбора и да се докажа на Петър Хубчев. Чувствах се длъжник на клуба, след като се контузих тази пролет и не взех участия в доста от мачовете. Нямам против никого, треньорът има своите виждания и планове. Щом не му влизам в плановете, няма да бъда пречка на \"Левски\", каза Божинов пред \"Спортал\". Дотук \"Левски\" се раздели с Давид Яблонски, Жерсон Кабрал, Милош Цветкович, Богдан Вашчук, Серджиу Буш, Антони Белмонт, Луи Нганиони, Луан Виана и Седрик Унтонджи. Ривалдиньо и Филипе Нашименто няма да започнат тренировки с тима, след като им се търсят нови отбори. До този момент сините не са обявили привличането на нови футболисти. Нов договор подписа вратарят  Николай Михайлов , който остава в тима до 2021 г.", "date": "2019.06.09", "title": "\"Левски\" освобождава Валери Божинов"}
{"url": "https://www.dnevnik.bg/photos/2019/06/09/3922691_fotogaleriia_v_nebeto_nad_london/", "text": "                        50 въздушни балона се издигнаха в небето над Лондон.", "date": "2019.06.09", "title": "Фотогалерия: В небето над Лондон"}
{"url": "https://www.dnevnik.bg/politika/2019/06/09/3922757_prezidentut_dava_orden_stara_planina_purva_stepen_na/", "text": "Президентът Румен Радев ще удостои утре посланика на САЩ в България Ерик Рубин с орден \"Стара планина\" първа степен. Държавното отличие е за заслугите на дипломата за развитието на българо-американските отношения, съобщиха от \"Дондуков\" 2.  Ерик Рубин бе избран за посланик на САЩ в България през декември 2015 г. Той заема посланически пост за пръв път в дипломатическата си кариера. Между 2011 г. и 2015 г. Рубин е работил като зам.-помощник секретар в Бюрото за европейски и евразийски отношения на Държавния департамент, ръководено от Виктория Нюлънд. Преди това е бил зам.-ръководител на американското посолство в Москва.", "date": "2019.06.09", "title": "Президентът дава орден \"Стара планина\" първа степен на Ерик Рубин"}
{"url": "https://www.dnevnik.bg/politika/2019/06/09/3922744_vmro_kritikuva_komisiia_mejdu_bulgariia_i_severna/", "text": "Лидерът на ВМРО и вицепремиер Красимир Каракачанов разкритикува междуведомствената комисия между България и Северна Македония, която трябва да изчисти историческите и образователните въпроси между двете страни. Поводът - комисията зациклила върху живота и делото на Гоце Делчев. В съобщение до медиите ВМРО посочва, че Скопие не иска да признае, че Гоце Делчев е българин по народност - факт, който бил очевиден, документиран и признат от самия него. Според Каракачанов македонските политици предлагали комисията да се обедини около решение, че Гоце Делчев е деец на македонското освободително дело, който бил почитан и от народа на България. Така според него се прокарвало разделение. В петък стана известно, че на заседание в Скопие комисията е изчистила въпроси около античната история, направена е сериозна крачка за средновековната история, както и е обсъден въпроса за общо честване на Гоце Делчев. Според Каракачанов се предлага това да бъде на 7 октомври - деня, в който костите на Гоце Делчев са предадени от комунистическата власт в София на Скопие. По думите му нямало видимо намерение общо да се отбелязват заедно рождението и смъртта на Делчев \"За мен подобно предложение е откровена подигравка, която всъщност минира процеса на подобряване на отношенията между двете страни. Досега процесът на разведряване със Скопие се дължи най-вече на великодушието на София и на ангажираността на международни фактори. Но явно време е България да втвърди позицията си подобно на гръцката страна\", се посочва в позицията на Каракачанов. Според него Скопие се надява работата на общата комисия да легитимира някаква компилация от измислици, преплетени с научни факти.  \"Ако това продължи, българската делегация трябва да стане от масата с всички възможни последствия за европейската и натовска ингерация на Северна Македония. Вината за това няма да бъде наша\", смята Каракачанов. Според него Македония само тупала топката, за да си прокара политиката в ЕС и НАТО. Двамата съпредседатели на комисията проф. Драги Георгиев и проф. Ангел Димитров обявиха на 7 юни, че има \"някои места\" в историята за Гоце Делчев, по които имат съгласие, както и такива - по които нямат. Темата ще бъде обсъждана на среща на комисия в София през септември. ", "date": "2019.06.09", "title": "ВМРО критикува комисия между България и Северна Македония, \"зациклила\" на въпроси за Гоце Делчев"}
{"url": "https://www.dnevnik.bg/sport/2019/06/09/3922759_nadal_spria_ustrema_na_tiim_i_pokori_za_12-i_put_rolan/", "text": "Рафаел Надал остава Краля на \"Ролан Гарос\" и клея, след като покори за 12-и път легендарните кортове на тенис комплекса в Париж. В  повторение на финала  от 2018 г. испанецът надви Доминик Тийм с 6:3, 5:7, 6:1, 6:1 за точно три часа и една минута игра. Австриецът оказа по-сериозен отпор от миналогодишния дуел между двамата, но това му стигна само да вземе един сет. Надал отново беше по-добър от съперника си, а с напредване на мача показа ниво, на каквото Тийм нямаше отговор. Титлата е 18-а за Надал от Големия шлем, което го доближава само на две от рекорда на Роджър Федерер. Доминацията на испанеца в Париж продължава вече 14 години – от 2005 г. насам. По пътя към 12-ата си Купа на мускетарите в Париж Надал загуби само два сета – един срещу Тийм и един в третия кръг на надпреварата срещу Давид Гофен. Той даде 60 гейма на съперниците си на \"Ролан Гарос\", с четири по-малко от миналата година. Надал потигна девета победа в 13-ия си мач срещу австриеца и продължава да няма загуба от него на \"Ролан Гарос\". Също така испанецът остава непобеден във финали в Париж. Постиженията му във френската столица са изумителни – 93 победи и само две загуби. Тийм започна срещата добре, но с напредване на двубоя отпадна физически, след като игра в четири поредни дни заради промените в програмата. Надал завърши срещата с три аса и нито една двойна гршека. Той вкара 73% първи сервис и спечели същия процент от разиграванията при него (57 от 78). Съотношението уинъри срещу непредизвикани грешки беше 38 срещу 31. Съперникът му във финала завърши със седем аса, но не беше толкова стабилен в своето подаване. Тийм беше пробит седем пъти, а непредизвиканите грешки, които допусна бяха 38. \"Казах го и преди година, но съм убеден, че Доминик ще спечели титла от Шлема. Той е страхотен тенисист и се труди много, наистина съжалявам за него\", каза Надал след края на срещата. Испанецът обясни, че всяка титла в Париж е ценна за него. \"Не мога да повярвам, наистина. Помня много добре първия ми финал тук и всеки път е още по-сладко и емоционално\". Двубоят започна с маратонски геймове и много дълги разигравания, при които обаче сервиращият успяваше да взима своето. Двамата съперници показаха невероятни отигравания и много красиви удари. Надал беше първият, който трепна, като това се случи в петия гейм. Испанецът изгуби подаването си и беше пробит, но изобщо не остави това да му повлияе. Надал веднага върна пробива и спечели всички оставащи геймове до края на сета. След 56 минути игра 11-кратният шампион успя да затвори сета. Той спечели 60% от разиграните точки при своя първи сервис, докато при Тийм процентът беше под 50 и това наклони везните в полза на испанеца. Все пак във втората част Тийм успя да се събере и повиши нивото си. Австриецът стабилизира сервиса си и повиши процента на спечелени точки до 80, като реализира и четири аса. Сетът все пак се движеше гейм за гейм до самия му край, когато Тийм вече водеше с 6:5. Той успя да пробие съперника си в последния възможен момент и след 51 минути битка изравни резултата. При Надал нямаше сериозно отстъпление в играта, като испанецът продължи да вкарва голям процент първи сервис (81) и да печели голяма част от разиграванията при него – 81%. Шампионът срещна по-голям проблем при завършващите удари, които намаляха само до седем, а непредизвиканите грешки се увеличиха. След загубеният сет Надал си взе по-дълга почивка и се прибра в съблекалнята. След паузата испанецът излезе преобразен и отново започна да се движи с лекота по корта. Надал спечели четири поредни гейма, пробивайки два пъти Тийм и поведе комфортно. Силите на австриеца стигнаха само до един гейм, който прекъсна серията на Надал. Испанецът обаче взе следващите два и с 6:1 отново излезе напред в сетовете. Третата част продължи само 24 минути и в нея Тийм беше напълно надигран. Той успя да вземе само седем точки в своите подавания, а от другата страна на мрежата беше точно обратното – Надал не изгуби нито една. Пробивът в самия край на третия сет позволи на Надал да сервира в четвъртата част. Испанецът се възползва и взе своето подаване, след което проби, за да притисне съперника си до стената. Тийм беше близо до пробив, но на два пъти Надал по отличен начин се защити и успя да вземе трети пореден гейм в сета и общо пети. Тя беше прекъсната от Тийм в един много труден сервис гейм. Австриецът сам си създаде проблеми и изоставаше с 0:40, но съумя да измъкне подаването си. Това зареди испанеца с още повече енергия и до края на сета той не даде нищо на Тийм. Надал го проби, а след това имаше право да сервира за титлата, като не допусна изненада и след ретур аут ликуваше с 12-ата си купа в Париж.", "date": "2019.06.09", "title": "Надал спря устрема на Тийм и покори за 12-и път \"Ролан Гарос\""}
{"url": "https://www.dnevnik.bg/biznes/2019/06/09/3922815_eksperti_sa_proverili_purvata_ot_14_kushti_za_gosti_po/", "text": "Днес експерти на Държавен фонд \"Земеделие\" и Министерство на земеделието, храните и горите са проверили къща за гости в Лясковец, финансирана по Програмата за развитие на селските райони и не са открили нарушения, обяви пресцентърът на земеделското миннистерство. Инспекторите започнаха изненадващи проверки в 14 къщи за гости в страната - туристически обекти, които кандидатстват за финансиране за оборудване или изграждане по Програмата за развитие на селските райони.  \"Къщата за гости в Лясковец, съществува от 2015 г. и се използва по предназначение, има регистър на нощувките и гостите\", обяви след извършената проверка Стефан Спасов, началник на отдел в министерство на земеделието. Той добави, че къщата е посещавана от български и чуждестранни туристи - от Португалия, Франция и Румъния. На месец са регистрирани около 150 нощувки, което средно е около 5 нощувки на ден. При проверките са представени документи за нощувки от ноември 2015 г. до настоящия момент, което означава, че къщата работи по предназначение. Представени са документи за платени данъци за всички години - от 2015 до 2018 г. Платени за 2019 г. са и туристическите такси към Община Лясковец. Проверките трябва да приключат до средата на юни. Ако бъдат открити нередности, с обствениците ще трябва да връщат вече получените пари , а тези които сега кандидатстват с проекти няма да бъдат одобрени.", "date": "2019.06.09", "title": "Експерти са проверили първата от 14 къщи за гости по европрограма"}
{"url": "https://www.dnevnik.bg/sport/2019/06/09/3922814_fotogaleriia_kraliat_na_kleia_nadal_i_12-ata_mu_korona/", "text": "Рафаел Надал остава Краля на \"Ролан Гарос\" и клея, след като покори за 12-и път легендарните кортове на тенис комплекса в Париж. В повторение на финала от 2018 г.   за точно три часа и една минута игра.", "date": "2019.06.09", "title": "Фотогалерия: Кралят на клея Надал и 12-ата му корона на \"Ролан Гарос\""}
{"url": "https://www.dnevnik.bg/sport/2019/06/09/3922816_balukov_poiska_vreme_za_da_promeni_nacionalniia_otbor/", "text": "Националният отбор се нуждае време, за да се промени и да бъде внедрена нова концепция. Това каза селекционерът Красимир Балъков преди втория си мач начело на България. В понеделник той ще изведе футболистите си в домакинството на Косово. \"Отборът на Косово е нормално да бъде по-различен, но общо взето играят съвременния футбол – отворен и атакуващ. Опитват да се правят преса отпред, опитват се да разиграват топката отзад\", каза Балъков за съперника, като открои вратаря Арианет Мурич от \"Манчестър сити\" и треньорът. \"Този мач ще бъде изключително тежък, но ние нямаме други шансове. Но ние трябва да играем отворено, открито и да търсим победа. Видях на мача с Черна гора как играха. Имат качествени футболисти, които могат да играят добър футбол\". Селекционерът определи като \"прекалени\" част от критиките към отбора след  загубата от Чехия с 1:2 . \"Знам какво сме направили добре и какво не. Знам и какво трябва да коригираме, а то е да има повече желание в средата на терена\". Според Балъков концепцията, която той е обещал може да се внедри след време. \"Още когато дойдох и казах, че искам да вкарам нова концепция в националния отбор. Тя не става за един ден, за една седмица, за един месец. Преди мача с Чехия не работихме само за конкретния мач. Фифти-фифти се получи, но имаме и варианти, с които можем да реагираме в различни ситуации във всеки един мач\", добави треньорът. Срещата между България и Косово е в понеделник от 21.45 часа.", "date": "2019.06.09", "title": "Балъков поиска време, за да промени националния отбор"}
{"url": "https://www.dnevnik.bg/politika/2019/06/09/3922819_siderov_iska_ostavkata_na_karakachanov_poharchil/", "text": "Лидерът на \"Атака\" Волен Сидеров поиска оставката на вицепремиера Красимир Каракачанов заради София прайд 2019, който бил охраняван от полицаите по негово разпореждане и са похарчени милиони. Това заявява самият Сидеров в интервю за партийната телевизия \"Алфа\". В публикация на страницата на Сидеров във Фейсбук той споделя видео от част от интервюто с думите, че иска оставката на Каракачанов, защото е похарчил милиони за парада и милиарди за F-16. Според лидера на \"Атака\" вицепремиерът е шапка на София прайд. \"Каракачанов отклоняваше наши хора, на \"Атака\". Ние обаче отново доказахме, че \"Атака\" си е \"Атака\". Спрях дори и физическите сблъсъци, защото медиите щяха да изкарат, че ние хулиганстваме. \"Атака\" винаги е търсила справедливостта и битката за общественото благо\", казва Сидеров и обявява, че \"Атака\" е свършила своето - не е позволила парадът да мине покрай паметника на Апостола на свободата Васил Левски. В събота пред паметника на Васил Левски в София около 19 ч. членове на партия \"Атака\" и техни привърженици застанаха и казаха, че няма да се преместят, за да са сигурни, че София прайд няма да мине по този булевард. Снощи вицепремиерът Красимир Каракачанов застана зад шествието, протестирало срещу София прайд 2019. Той призова \"всеки нормален български граждани\" да отиде пред Министерски съвет и в другите градове, където се организират \"мероприятия в подкрепа на традиционното българско семейство\". ", "date": "2019.06.09", "title": "Сидеров иска оставката на Каракачанов, похарчил милиони за охрана на София прайд"}
{"url": "https://www.dnevnik.bg/photos/2019/06/09/3922719_fotogaleriia_svetovnite_snimki_na_denia_-_8-9_juni/", "text": "Церемонията по откриването на 26-ия традиционен бал във Виена, Австрия.", "date": "2019.06.09", "title": "Фотогалерия: Световните снимки на деня - 8-9 юни 2019 г."}
{"url": "https://www.dnevnik.bg/sport/2019/06/09/3922829_hamiltun_vze_pobedata_v_kanada_sled_sporno_nakazanie/", "text": "Световният шампион във Формула 1 Люис Хамилтън взе пета победа от началото на сезона, след като триумфира в Гран при на Канада. Успехът на британеца беше присъден след 5-секундно наказание на Себастиан Фетел, който стартира от полпозишън. Германецът беше санкциониран спорно от комисарите на ФИА заради опасно връщане на пистата в 49-ата обиколка. Тогава пилотът на \"Ферари\" изпусна контрол над болида си и за кратко излезе в зоната за сигурност. От Скудерията бяха на ниво в състезанието с добро темпо, което беше сходно с това на \"Мерцедес\". Тимът се размина още веднъж с победа от началото на сезона и след седем кръга най-доброто представяне на \"Ферари\" са двете поредни втори места на Фетел. За Хамилтън победата е 78-а в неговата кариера и седма на трасето \"Жил Вилньов\" край Монреал. Британецът се изравни с Михаел Шумахер, който също има седем победи в Канада. \"Не е това начинът, по който искам да спечеля. Исках да го изпреваря на пистата, притиснах го и той сгреши. Опитах да мина през завоя нормално, но когато той се върна на пистата веднага зае състезателната линия и това беше проблемът\", каза след състезанието Хамилтън. След карирания флаг драмата не спря, след като Фетел отказа да паркира болида пред зоната на призьорите. Германецът не се спря и за интервюта и награждаването на подиума, а се прибра директно в моторхоума на \"Ферари\". В крайна сметка германецът се върна, за да участва в церемонията. Преди да се качи на подиума той премести знакът обознаващ победителя пред празното място на своя болид и сложи цифрата две пред този на Хамилтън. \"Наслаждвах се на състезанието и на подкрепата на публиката. Шоуто беше на ниво и имаше уважение на пистата. Хората не трябва да освиркват Люис, има други които трябва да отговарят за това, което се случи\", каза Фетел след награждаването. Началото на състезанието не доведе до големи размествания в челото на колоната. Единствено Макс Верстапен успя да направи скок напред, докато в предни позиции интересна беше битката между Валтери Ботас и пилотите на \"Рено\". В челото Фетел потегли добре и поведе пред Хамилтън и съотборника си Шарл Льоклер. Първите спирания в бокса започнаха още в началните обиколки заради бързото износване на меките гуми. Водещите пилоти съумяха да останат по-дълго на трасето с гумите \"медиум\", с които стартираха. Фетел и Хамилтън влязоха в бокса в последователни обиколки, докато Льоклер остана далеч по-дълго на пистата. За момент на трасето имаше и виртуална кола за сигурност заради инцидент с Ландо Норис. Пилотът на \"Макларън\" беше принуден да спре заради счупване на окачването, но до размествания в колоната не се стигна. Едва след преполовяването на дистанцията на пистата стана по-интересно, след като Фетел започна да губи темпо с най-твърдите гуми. Германецът бързо беше доближен от Хамилтън, но отговори подобаващо със серия от бързи обиколки, за да се откъсне, макар и временно. В 49-ата обиколка четирикратният световен шампион допусна грешка в първи сектор, като колата му се изпързаля в тревата, но германецът я удържа и се върна на пистата. Той се размина с Хамилтън, като двамата бяха много близо до удар. Инцидентът беше разследван от комисарите, които прецениха, че с връщането си на състезателната линия германецът е застрашил Хамилтън и му наложиха 5-секундно наказание, което да бъде добавено към крайния му резултат. В този момент дистанцията между двамата беше около 2 секунди. В последните обиколки обаче Хамилтън доближи още повече съперника си от \"Ферари\", опитвайки да постигне победата на пистата. Изпреварване обаче нямаше и двамата пресякоха финала, разделени на по-малко от секунда. С победата си Хамилтън увеличава още аванса си на върха в класирането. Той има 162 точки, а най-близо до него е съотборникът му Валтери Ботас със 133.Фетел е трети със 100, следван от Макс Верстапен с 88. Следващият старт е Гран при на Франция на 23 юни.", "date": "2019.06.09", "title": "Спорно наказание на Фетел даде победата на Хамилтън в Канада"}
{"url": "https://www.dnevnik.bg/sviat/2019/07/09/3921798_kazahstan_za_pruv_put_shte_izbere_prezident_koito_ne_e/", "text": "В неделя Казахстан избира своя президент на безпрецедентни предсрочни президентски избори - първите в историята на бившата централноазиатска съветска република, в които не участва авторитарният лидер Нурсултан Назарбаев,  изненадващо за всички подал оставка  през март. Отсъствието на Нурсултан Назарбаев не означава обаче, че задължително ще има особен съспенс: почти сигурно е, че посоченият от него за наследник и.д. президент Касим-Жомарт Токаев ще спечели, след като получи подкрепата на управляващата партия и на бившия президент, който остава ключова фигура в политическата система. Основният въпрос е дали Токаев ще успее да постигне същите резултати като своя предшественик, избран за пръв път през 1991 г., а след това преизбиран четири пъти с над 80 на сто от гласовете. Тези избори никога не са били признавани за свободни и честни от международните наблюдатели. Близо 10 милиона избиратели са призовани да се явят в изборните секции между 7 и 21 часа местно (4 и 18 ч. българско) време. Опозицията представи шестима неизвестни кандидати, въпреки че трима от тях (без фаворита) участваха в дебат, предаван пряко по телевизията - първи подобен случай в Казахстан. Това е и първият случай на участие на жена в президентски избори. Дания Еспаева представлява партия, близка до правителството. За разлика от тях Касим-Жомарт Токаев се ползва с неизменната подкрепа на държавния апарат и на много знаменитости, с които се е появявал пред обществото. Правителството освен това притиска \"всички служители от обществения сектор, лекарите, преподавателите\" да гласуват организирано, а заявява Касимхан Капаров, директор на Бюрото за икономически изследвания на Казахстан, местен мозъчен тръст. \"Не мисля, че тези избори могат да се смятат за легитимни\". Бивш външен министър и премиер, председател на горната камара на казахстанския парламент от 2007 до 2011 г., а след това от 2013 г. до оттеглянето на Нурсултан Назарбаев, Касим-Жомарт Токаев възхвалява \"приемствеността\", намеквайки ясно за трите десетилетия на управлението на неговия предшественик. След като получи най-високия пост, и.д. президентът многократно показа верността си към Нурсултан Назарбаев, който остава начело на влиятелния Съвет за сигурност и е удостоен с титлата \"Баща на нацията\", гарантираща му доживотен съдебен имунитет. Едно от първите решения на Касим-Жомарт Токаев впрочем беше да прекръсти град Астана на името на своя предшественик. Блестящата казахстанска столица, изникнала от степите с помощта на петролните долари, официално вече се нарича \"Нур Султан\". Социални вълнения Касим-Жомарт Токаев ще трябва да се справи с неотслабващо социално недоволство, започнало след резкия спад на цените на петрола, което изложи на показ структурните слабости на една икономика, която все още е прекалено зависима от изкопаемите горива. Предизборната кампания беше белязана от няколко протеста, които предизвикаха острата реакция на властите. Те засилиха репресиите срещу медиите и опозицията през седмиците преди гласуването. \"Активно бойкотирам изборите\", заяви пред АФП Темуджин Дуисенов, 24-годишен гражданин на град Алмати. Арестуван миналата година, защото искал да участва в протест, след което е бил освободен бързо, младежът смята, че обявените на 9 април предсрочни избори не са оставили на опозицията достатъчно време, за да се организира. \"Никой кандидат, когото бих искал да подкрепя, не би могъл да подготви предизборна кампания за два месеца\", обяснява той. Най-твърдият противник на Нурсултан Назарбаев, бившият банкер в изгнание Мухтар Аблязов, призова за протести в цялата страна в неделя. Няколко от поддръжниците му бяха изпратени в ареста преди гласуването. Сред останалите кандидати Амирджан Косанов, относително известен на казахстанците, е участвал няколко пъти в избори от 2005 г., но все още има съмнения доколко са сериозни амбициите му. \"Обсъждал съм с него начина на водене на кампания, за да направим възможно най-доброто за страната\", обяснява пред АФП Сергей Дуванов, именит защитник на правата на човека, близък до опозицията. \"Беше съгласен, но в седмицата след регистрирането на кандидатурата му изчезна и се скри в село в северната част на страната\". В отговор на въпрос на АФП Амирджан Косанов отрича и призовава поддръжниците си да се мобилизират. \"Важно е режимът да види, че трябва да разчита на народа\". /БТА", "date": "2019.06.09", "title": "Казахстан за пръв път ще избере президент, който не е Назарбаев"}
