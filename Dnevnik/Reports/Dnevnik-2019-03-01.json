{"url": "https://www.dnevnik.bg/sviat/2019/03/01/3398538_riskovete_za_spad_v_svetovnata_ikonomika_sa_narasnali/", "text": "Евентуален хаотичен Брекзит би имал значителни последствия и ще бъде най-големият краткосрочен риск за британската икономика, въпреки че всички начини на излизането на Великобритания от ЕС ще имат своята цена. Това заяви днес управляващият директор на Международния валутен фонд Кристин Лагард в реч в Лисабон пред португалския държавен съвет, предаде \"Ройтерс\", като цитира извадки от речта, предаде БТА. Лагард бе поканена на заседанието на консултативния орган към президента на Португалия, на което бяха обсъждани последиците от Брекзит. По думите й всички варианти на излизане от ЕС ще доведат до нетни щети за британската икономика, но \"най-голямата пречка\" са бъдещите отношения с ЕС. Като подчерта, че Брекзит без споразумение ще бъде \"най-значимият краткосрочен риск\" за британската икономика, Лагард добави, че и други страни в Европа ще пострадат \"в различна степен\". Тя посочи изрично Ирландия и Холандия, които са в близки отношения с Обединеното кралство, но също и Португалия, чийто основен туристически пазар е във Великобритания. \"Важни връзки в търговията и туризма може да бъдат разрушени, а загубата на доверие във финансовите пазари извън португалските граници може да доведе до повишаване на суверенните и банковите лихвени проценти, което би потиснало растежа\", каза ръководителят на МВФ. Коментирайки глобалните тенденции тя отбеляза, че засега не предстои рецесия, но според нея \"рисковете за спад са нараснали отчетливо\". Като примери Лагард спомена търговските спорове, високите нива на глобалния дълг и забавения растеж в Китай.", "date": "2019.03.01", "title": "Рисковете за спад в световната икономика са нараснали отчетливо, каза Лагард"}
{"url": "https://www.dnevnik.bg/evropa/2019/03/01/3398361_stranite_ot_es_se_gotviat_da_blokirat_cherniia_spisuk/", "text": "След почти единодушна съпротива от държавите членки Брюксел понесе удар по плановете си да постави Саудитска Арабия и четири територии на САЩ в \"черен списък\" за пране на пари, предаде \"Файненшъл таймс\". Дипломати от 27 от 28-те държави - членки на ЕС, водени от Великобритания, Франция, Германия и Холандия, блокираха публикуването на  списъка , който предизвика недоволство във Вашингтон и Рияд. Размерът на съпротивата означава, че Европейската комисия ще трябва да преразгледа проекта на списъка с 23 територии извън ЕС, които не се справят в борбата с прането на пари. Според чернова на изявление, видяно от \"Файненшъл таймс\", правителствата, които имаха време до четвъртък да се противопоставят на списъка на комисията, ще заявят, че той не е бил съставен в рамките на прозрачен и надежден процес. \"Заедно призоваваме за списък, който спазва нашите високи стандарти и в резултат на това допълнително засилва мерките срещу прането на пари и борбата с финансирането за тероризма\", се посочва в изявлението. В списъка са включени общо 23 юрисдикции - Афганистан, Американска Самоа, Бахамите, Ботсвана, Северна Корея, Етиопия, Гана, Гуам, Иран, Ирак, Либия, Нигерия, Пакистан, Панама, Пуерто Рико, Самоа, Саудитска Арабия, Сирия, Тринидад и Тобаго, Тунис, Шри Ланка, Вирджинските острови и Йемен. Освен че вреди на репутацията, включването в списъка усложнява финансовите връзки с ЕС. Банките в блока ще трябва да извършват допълнителни проверки на плащанията, свързани с организации от включените в списъка юрисдикции. Подкрепата на 27 правителства означава, че прагът за квалифицирано мнозинство за налагане на вето е достигнат. Брюксел твърди, че в списъка са използвани строги критерии за защита на европейската банкова система от незаконни парични потоци. Ветото обаче означава, че комисията ще трябва да работи с правителствата, за да постигнат прозрачна методология, заяви служител от ЕК. Списъкът трябва да получи одобрението на Европейския парламент и на държавите членки за да влезе в сила, отбелязва \"Политико\". След като днес по информация на трима дипломати представители на правителствата са се съгласили да го блокират, посланиците на ЕС ще формализират решението в сряда. Говорителят на еврокомисията Мина Андреева заяви, че Брюксел ще \"оцени ситуацията\", след като процесът завърши следващата седмица. По думите на четирима дипломати, цитирани от \"Политико\", всички страни с изключение на Белгия са изразили опасения заради списъка до крайния срок, който е бил четвъртък вечерта. В отговор на действията на съвета 29 евродепутати от различни партии изпратиха писмо до комисията в четвъртък сутринта, за да заявят, че \"са силно против каквато и да било политическа намеса в процеса на идентифициране на високорискови страни\". Те освен това заявиха, че са обезпокоени, че някои страни, по-конкретно Обединеното кралство, са лобирали за премахването на Саудитска Арабия от списъка. В днешно съобщение на групата на Зелените в Европейския парламент, цитирано от БТА, се пояснява, че Франция и Великобритания настояват Саудитска Арабия и други държави да не бъдат включвани, Испания настоява за изключването на Панама, а САЩ желаят да предпазят своите четири засегнати територии. Отбелязва се, че се очаква на 13 март финансовите министри на ЕС да вземат решение дали приемат, или отхвърлят предложението на еврокомисията.", "date": "2019.03.01", "title": "Страните от ЕС се готвят да блокират черния списък на Брюксел за пране на пари"}
{"url": "https://www.dnevnik.bg/sport/2019/03/01/3398398_snimka_na_denia_ne_budete_kato_modrich_ima_i_po-lesen/", "text": "Надпреварата между \"Барселона\" и \"Реал\" (Мадрид) отдавна не се води само на терена. Гръмката   се оказаха добре дошли за маркетинговия отдел на клуба от \"Камп ноу\". А още по-голяма услуга им направи кадърът, в който се вижда как носителят на \"Златната топка\" Лука Модрич опитва да спре Лионел Меси, като го дърпа за фланелката. \"Много по-лесно е да вземете фланелка на Меси, като посетите онлайн магазина ни\", написаха от \"Барселона\" в \"Туитър\" в допълнение към снимката. Отличното хрумване беше оценено подобаващо и постът събра 25 хиляди харесвания и близо 9000 споделяния, което е в пъти повече от други публикации в профила на клуба", "date": "2019.03.01", "title": "Снимка на деня: Не бъдете като Модрич, има и по-лесен начин да вземете фланелката на Меси"}
{"url": "https://www.dnevnik.bg/photos/2019/03/01/3398270_fotogaleriia_vlak-izlojba_pokazva_v_rusiia/", "text": "Подготвен от руското министерство на отбраната влак-изложба \"Сирийският прелом\" обикаля от 23 февруари из Русия с военни трофеи от Сирия.", "date": "2019.03.01", "title": "Фотогалерия: Влак-изложба показва из Русия джихад-мобил и други трофеи от Сирия"}
{"url": "https://www.dnevnik.bg/sport/2019/03/01/3398399_hamiltun_mercedes_izostava_ot_ferari_s_polovin_sekunda/", "text": "Световният шампион Люис Хамилтън очаква предстоящият сезон във Формула 1 да бъде най-тежката битка между неговия отбор \"Мерцедес\" и \"Ферари\". В края на  предсезонните тестове на пистата \"Каталуня\"  край Барселона британският пилот обяви, че Скудерията има предимство. \"Мисля, че разликата между нас и \"Ферари\" е потенциално около половин секунда. Според мен именно те са най-бързите в момента, така че ни очаква най-тежката битка от години насам\", каза Хамилтън пред журналисти на пистата. Британецът спечели световната титла в последните два сезона в оспорвани дуели със Себастиан Фетел, като вече е петкратен шампион, докато германецът остава с четирите си титли, спечелени по времето му в \"Ред бул\". \"Те са най-бързи към момента по време на тестовете. Очаквам да имат предимство и в началото на сезона, като предизвикателството пред нас ще бъде много голямо. Все пак в тестовете няма никаква награда да бъдеш най-бърз. Важно е какво правиш през сезона\", добави световният шампион. Според Хамилтън едва след първите четири състезания ще бъде ясно какво е разпределението на силите в шампионата. Новият сезон във Формула 1 започва на 17 март с Гран при на Австралия на пистата \"Албърт парк\" в Мелбърн.", "date": "2019.03.01", "title": "Хамилтън: \"Мерцедес\" изостава от \"Ферари\" с половин секунда"}
{"url": "https://www.dnevnik.bg/sport/2019/03/01/3398364_real_uvolni_trenyor_ot_shkolata_zaradi_kritiki/", "text": "Европейският клубен шампион \"Реал\" (Мадрид) уволни треньора на юношите до 18 години Алваро Бенито заради критика срещу представянето на първия отбор във втория полуфинал за Купата на краля, съобщи \"Ройтерс\". В реванша на \"Сантяго Бернабеу\"  белите загубиха с 0:3 от \"Барселона\" и отпаднаха от турнира . След мача Бенито изтъкна слабата игра на полузащитниците Тони Кроос и Каземиро. \"Проблемът е, че има футболисти, които са много далеч от нивото си на игра. Говоря за Каземиро, който в момента не е достатъчно добър да играе дори минута за \"Реал\". Кроос е фантастичен, когато вятърът е попътен, а когато е срещу него - той напуска кораба\", каза Бенито пред радио \"Кадена Сер\". Според испанските медии легендарният нападател на \"Реал\" Раул Гонсалес ще поеме треньорския пост на юношите до 18 години. \"Уважавам решението на клуба, който винаги съм защитавал, когато съм се появявал в медиите. Винаги съм се чувствал свободен да говоря открито за клуба, който обичам. Напускам без недоволство и винаги ще съм благодарен на клуба за всичко, което ми даде като играч и в първите ми стъпки като треньор\", написа в \"Туитър\" 42-годишният Бенито. Испанецът е част от състава на \"Реал\" от 1995 до 2002 г., като има 21 мача и два гола за белите. През 2015 г. Бенито пое юношите до 18 години.", "date": "2019.03.01", "title": "\"Реал\" уволни треньор от школата за критика към Кроос и Каземиро"}
{"url": "https://www.dnevnik.bg/razvlechenie/2019/03/01/3398366_rami_malek_moje_da_e_zlodeia_v_sledvashtiia_film_za/", "text": "Малко след победата си на наградите \"Оскар\" актьорът от \"Бохемска рапсодия\" Рами Малек може да се окаже и новият злодей в доста дълго отлагания 25-и поред следващ филм от поредицата за британския таен агент Джеймс Бонд. Смята се, че той ще е последен с участието на Даниел Крейг в главната роля, пише \"Гардиън\", позовавайки се на информация от изданието Collider. Според медията Малек е във финални преговори за ролята, след като статутът му се издигна значително след спечелването на статуетката на Американската филмова академия. Той отдавна е обсъждан като много вероятен вариант за изпълнител на основната отрицателна роля. \"Варайъти\" писа още през декември миналата година, че има такива разговори, но и че основна пречка е снимачният график на финалния сезон на телевизионния сериал с негово участие Mr Robot, където той играе компютърен хакер със страхова невроза. Изданието допълва, че има информация, че продуцентите се опитват да привлекат във филма и друг носител на \"Оскар\" - актрисата Лупита Ньонго. Забавянето на продукцията може и да е било в полза на Малек, коментира \"Гардиън\". През август 2018 г. режисьорът Дани Бойл отпадна от екипа на филма заради \"творчески различия\" с продуцентите. Оттогава се твърди и че се правят големи сценарни промени. Засега снимките са насрочени за април, а работното заглавие е Shatterhand. Премиерата се очаква година по-късно.", "date": "2019.03.01", "title": "Рами Малек може да е злодеят в следващия филм за Джеймс Бонд"}
{"url": "https://www.dnevnik.bg/bulgaria/2019/03/01/3398052_magistratite_shte_objalvat_samo_na_edna_instanciia/", "text": "Поредните промени в Закона за съдебната власт бяха внесени в четвъртък в деловодството на парламента от група депутати от ГЕРБ, ДПС, Обединени патриоти и Воля\", сред тях председателят на правната комисия Данаил Кирилов, Йордан Цонев (ДПС), Емил Димитров (\"Обединени патриоти\"), Симеон Ангелов (\"Воля\"). което произтече от решението на Конституционния съд от миналата седмица. КС обяви за противоконституционно автоматичното отстраняване от длъжност на магистрат, обвиняем за умишлено престъпление от общ характер. Но тази разпоредба (от ноември 2017 г.) е смекчен вариант на старата (от август 2017), която предвиждаше винаги отстраняване от длъжност при обвинение в умишлено престъпление, без разлика дали то е извършено при изпълнение на служебните задължения или при несвързани със службата обстоятелство. Докато коригираната разпоредба от ноември 2017 прави разграничение - дали деянието е при осъществяване на съдебната функция или не. В първия случай съответната колегия автоматично отстранява обвиняемия магистрат, а във втория – има право на преценка. Решението на КС отмени именно смекчената разпоредба (задължителното отстраняване) и сега действа старата, която обаче в по-голяма степен противоречи на конституцията, на същото основание, на което е обявена за противоконституционна и новата норма, тъй като предвижда при всички случаи автоматично отстраняване от длъжност на обвиняем магистрат за престъпление от общ характер по искане на главния прокурор. Само законодателно решение може да отстрани аномалията, обясняват юристи, но такова не се предлага в проекта. Внесените промени са cвъpзaни c ĸoнĸypcитe, диcциплинapнoтo пpoизвoдcтвo, ĸaдpoвитe peшeния, мaндaтитe на членовете на Инcпeĸтopaтa и главния инспектор. Bcичĸи ĸaдpoви peшeния нa съдийската и прокурорската колегия нa BCC (назначаване, преместване, повишаване, освобождаване) с изĸлючeниe нa тeзи пo диcциплинapни пpoизвoдcтвa щe ce paзглeждaт нa eднa инcтaнция - oт тpичлeнeн cъcтaв нa Bъpxoвния aдминиcтpaтивeн cъд, e сред съществените промени. В мотивите е записано, че се цели процесуална икономия и \"ритмична кадрова обезпеченост\". Същевременно обаче отпада изиcĸвaнeтo жaлбaтa дa ce paзглeдa в eднoмeceчeн cpoĸ oт пocтъпвaнeтo нa пpeпиcĸaтa. Дpyгa пpoмянa e, чe зaнaпpeд, aĸo имa пpeдcpoчнo пpeĸpaтявaнe нa мaндaт на инспектор от Инспектората към ВСС или на главния инспектор, нoвитe нямa дa довършват мaндaтa нa \"cтapитe\", a щe ĸapaт coбcтвeн мaндaт, който е 4 гoдини зa инcпeĸтop и 5 гoдини зa глaвeн инcпeĸтop. Oт cъздaвaнeтo нa Инcпeĸтopaтa дoceгa пpeдcpoчнo пpeĸpaтявaнe нa мaндaти нe e имaлo, а имaшe обратното - зaбaвeни избopи от парламента на новия състав, което принуждаваше стария да работи и след изтичане на мандата му. Уточнява се моментът на встъпване в длъжност нa нoвoизбpaн aдминиcтpaтивeн pъĸoвoдитeл - председател на съд, ръководител на прокуратура. Предлага се вcтъпвaнeтo cтaвa в 14-днeвeн cpoĸ oт влизaнeтo в cилa нa peшeниeтo нa cъoтвeтнaтa ĸoлeгия нa BCC, това означава, че след произнасянето на съда по обжалването, ако някой обжалва. А не както е сега в 14-дневен срок от вземането на решението за избора в съответната колегия на ВСС, през което време тече и срокът за обжалване на избора, което спира изпълнението. Следваща промяна е, че изрично се посочва, че решението за избора на тримата големи от ВСС - председателите на ВКС, на ВАС и главния прокурор, \"незабавно се изпраща на президента на републиката\". Не е посочен мотив. за пoвишaвaнe и пpeмecтвaнe на съдии и прокурори и за назначаване на младши магистрати. B конкурсните комисии вече няма дa влизa члeн нa Koмиcиятa зa aтecтиpaнeтo и ĸoнĸypcитe (KAK) ĸъм cъoтвeтнaтa ĸoлeгия нa BCC. А ще влиза по eдин xaбилитиpaн yчeн и чeтиpимa дeйcтвaщи cъдии, пpoĸypopи или cлeдoвaтeли, cпopeд ĸoнĸypca. Вносителите се мотивират, че Комисията по атестирането и конкурсите регламентира opгaнизaциятa и пpoвeждaнeтo нa ĸoнĸypcитe и нe би тpябвaлo нeин члeн дa yчacтвa и пpи самата преценка нa пpoфecиoнaлнитe ĸaчecтвa нa ĸaндидaдитe. Експертният характер на предлаганите промени подсказва, че те ней-вероятно са консултирани с кадровици от колегиите на ВСС или със запознати пряко с възникващи проблеми в работата на колегиите на ВСС. Но когато се внасят проектите от депутати, а не от работна група към Министерството на правосъдието, се спестява общественото обсъждане.", "date": "2019.03.01", "title": "Магистратите ще обжалват само на една инстанция кадрови решения според нови промени в Закона за съдебната власт"}
{"url": "https://www.dnevnik.bg/biznes/2019/03/01/3398257_bulgariia_e_sred_stranite_s_nai-goliamo_ravenstvo/", "text": "В България имаме една поговорка - ако искаш да обсъждаш идеи, покани мъже; ако искаш да свършиш работа, покани жени. Това разказа Кристалина Георгиева, изпълняващ длъжността президент на Световната банка при представянето на доклада \"Жени, бизнес и законодателство 2019: десетилетие на реформи\", изготвен от Световната банка. Така тя илюстрира тезата си, че икономиката губи от ограничаването на правата на жените. По оценки на банката световният брутен вътрешен продукт е по-малък със 160 трлн. долара заради това, че жените и мъжете нямат равни права. Това тя определи като Тя посочи, че за разлика от кризата през 2008 г., когато е имало много механизми за справяне с нея в глобален мащаб, сега ситуацията е друга. Има повсеместно забавяне на икономиката в условия на голяма задлъжнялост - на държавите, на бизнеса, на домакинствата. В такива ситуации винаги трябва да гледаме към резервите, посочи Георгиева. България е сред страните в Европейския съюз с най-добре представящите се икономики от гледна точка на законовите права на жените на пазара на труда и при избор на професия. Това показват данните на Световната банка от изследването. То разглежда етапите в трудовия живот на жената до пенсионирането й и правната защита във всеки отделен етап. Данните обхващат десетгодишен период, в който 187 страни са оценявани по осем показателя - свобода на движение, започване на работа, заплащане, встъпване в брак, заетост след раждане, възможност да започнат свой бизнес, управление на имущество, получаване на пенсия. Въз основа на тях се изчислява индекс. Стойността му показва, че в света на жените се дават три четвърти от правата на мъжете. Това я нарежда сред 30-те страни в света, позиционирани най-добре. С максимума от 100 пункта са шест икономики - Белгия, Дания, Франция, Латвия, Люксембург и Швеция, което означава, че в тези страни жените и мъжете имат равни прав в областите, които се измерват от индекса. \"Направили сме много, има прогрес в 131 държави, но той не е достатъчно бърз, за да се използва фантастичният ресурс на жените\", обобщи ситуацията Георгиева. Тя все пак посочи, че в Европа организацията на жените и представянето им в законодателните органи е по-добро. Най-тежко е положението в Близкия изток, където жените разполагат с по-малко от 50% от правата на мъжете. През последните 10 години има голям напредък в сравнение с направеното през предходните 100 г. И въпреки това то остава малко - за този период показателят за света се е подобрил от 70 на 75 пункта. Колко по 10 г. ни трябват, за да се достигне равнището от 100 пункта, попита риторично Георгиева. В това време 22 икономики, сред които и България, са премахнали пречките пред работните места за жените. За България това се изразява с промяна в законодателството от 2015 г., докогато е имало забрана за жени в 35 професии. Георгиева определи подобни рестрикции като политически приемливи, но не и икономически мъдри. Даде съвременни примери с това, че над 26% от заетите в ИТ сектора в България са жени при 17% средно за Европа. Освен това посочи, че Даде пример с продължаващата разлика в заплатите на мъжете и жените дори и в страни като Швеция, за която се приема, че има пълно равенство. То там е около 5%. В 30-те най-развити в това отношение страни разликата е 15-20%. В България е около 14%, което я поставя в добра позиция от средното за ЕС. Във всички сфери в света има прогрес при изглаждането на неравенствата между двата пола. Най-голям е в областта на икономиката, но това е и сферата, в която през разглежданите 10 г. най-малко реформи са направени, посочи Георгиева. Тя анализира, че колкото по-близо до 100-те пункта на изчислявания индекс е една страна, толкова по-трудно вървят реформите. Подчерта, че Това пък е един от показателите, който е добър в България наред с този за заплащането. В същото време 72% от жените в напреднала възраст са в риск от бедност. В България конкретно над 42% от жените получават минимална пенсия, посочи омбудсманът Мая Манолова, която участва в дискусията след представянето на доклада. Кристалина Георгиева обяви, че една от причините за тази бедност на жените е задължението им да се пенсионират по-рано от мъжете. Това води до по-ниска пенсия, която се наслагва и върху по-ниското заплащане, получавали преди това. За България според настоящото законодателство се предвижда изравняването да стане през 2037 г. Външният министър Екатерина Захариева, която също участва в дискусията, даде свои примери, с които илюстрира, че въпросът за равенството между мъжете и жените в България стои доста по-добре от други страни. Посочи, че у нас се приема съвсем нормално жена да е министър и вицепремиер. Разказа, че когато е заела поста, са били само две жени в света, докато сега това е така в 28 от 193 държави. Посочи, че някои партии и по-конкретно ГЕРБ спазват равенството в листите и те са поравно разпределени между жените и мъжете. На това омбудсманът Мая Манолова добави, че спазването на съотношението не е достатъчно, а е важно и на кое място в листите са жените, като се има предвид, че преференциалното гласуване не дава възможност за пълно разместване. Посочи, че както и да се смята броят на депутатите, то едва 24% от тях са жени, в Европейският парламент делът им е 35%. Посочи и че според нея според който работата на жените е да се грижат за дома и децата, а мъжете са тези, които да изкарват парите. Напомни и че през миналата година са над 24 случаите на жени в България, които са пребити и убити в семейството си или при условия на домашно насилие. Допълни, че в това време има областни центрове без убежища за жените, които са жертви на домашно насилие. Цитира \"изложение\" на група чиновници от 1924 г. до тогавашния премиер Александър Цанков, за в което се препоръчва на жените да не се позволява да заемат такива длъжности. Посочи, че въпреки всичко, като се има предвид днешното развитие на ситуацията, явно тези чиновници са имали основателни опасения, че жени ще заемат постовете им. Посочи, че когато жени заемат високи постове, имат шанс да дадат възможност на други за кариерно развитие. Цитира Мадлин Олбрайт, първата жена, заемала поста държавен секретар на САЩ, че в ада има запазено място за жени, които не подкрепят други жени. На свой ред Кристалина Георгиева разказа за случаи от своята практика, предимно свързани с желанието да се увеличи броят на назначаваните жени в институциите, в които е работила. Посочи, че за еврокомисията е имало цел до края на 2019 г. 40% от служителите на ръководни постове да бъдат жени. Когато се е върнала в Световната банка, е вдигнала \"летвата\" до 50% до края на 2020 г., като това вече е било постигнато през 2018 г. Тя самата като мениджър смята, че при такова разнообразие се взимат по-добре решения по различни въпроси, тъй като всеки има различна гледна точка. И не става дума за механичен сбор на хора от двата пола. Все пак подчерта, че поставянето на подобни цели не означава да се дава път на жени, които не разполагат с нужните качества за съответния пост. От нейния опит обаче се вижда, че по-скоро жени не биха кандидатствали за позиция, за която не отговарят на 8 от 10 изисквания, докато мъжете обичайно нямат такива прегради. Това от своя опит потвърди и външният министър, която е получавала откази от жени да заемат посланически постове, въпреки че ги е виждала да се справят бързо в трудни ситуации и е било очевидно за нея, че могат да се справят на тези постове. Представители на бизнеса, които участваха в дискусията, разказаха за инициативите в своите компании за подобряване на условията за работа на жените - гъвкаво работно време, възможност за работа от вкъщи, ведомствени детски градини.", "date": "2019.03.01", "title": "България е сред страните с най-голямо равенство между половете, сочи доклад"}
{"url": "https://www.dnevnik.bg/citat_na_deniia/2019/03/01/3398451_citat_na_denia_da_vkljuchim_rusiia_v_sustava_na_belarus/", "text": "\" Този ироничен коментар направи на пресконференция беларуският президент Александър Лукашенко по повод на плановете за бъдещата Съюзна държава Русия-Беларус, обсъждана от години от представители на двете страни. Днес Кремъл потвърди, че е имало обсъждания на вариант за обща руско-беларуска валута и че разговорите биха могли да продължат, но не е решено нищо конкретно. \"Ако съюзът действа на принципа на равноправието, да го спазваме. Да направим беларуския президент лидер на тази страна... А казвате ли, че ако сериозно поставим този въпрос, руснаците биха били против? Не. А от какво да се страхуват? Мечката е огромна\", продължи той, цитиран от \"Российския газета\". \"Да бъдат заедно с Русия, но да живеят в собствения си дом\" Когато продължи сериозно да коментира темата, Лукашенко, цитиран от \"Франс прес\" и БТА, каза, че гражданите на Беларус биха били против обединение на двете държави и че 98% биха гласували срещу него, тъй като биха го приели като присъединяване на Беларус към Русия. \"Причината не е, че нашето общество гледа с лошо око на Русия\", каза той на годишната си пресконференция в Минск. \"Беларусите искат да бъдат заедно с Русия, но да живеят в собствения си дом.\" От няколко седмици има спекулации, че Русия оказва натиск за формиране на съюзната държава с цел оставане на власт на руския президент Владимир Путин след края на сегашния му мандат през 2024 година. \"Мисля, че трябва да следваме този път (на две отделни страни). Обсъждайки този въпрос с руския президент, се споразумяхме, че не трябва да влошаваме ситуацията\", добави Лукашенко. През декември руският премиер Дмитрий Медведев заяви, че Москва е готова на по-голяма интеграция с Беларус, включително чрез общи валута, правосъдие и митници, съгласно договор от 1999 г., който така и не бива приложен на практика. Тези думи разгневиха Лукашенко, който оттогава отправя все повече критики към съседа си. Беларус е най-близкият съюзник на Русия, но отношенията между двете страни често са изпълнени с напрежение. Евразийският икономически съюз все повече се политизира и участниците в него имат много разногласия, каза Лукашенко на пресконференцията, цитиран от ТАСС. \"Тъжното е, че когато вземем решения, не ги изпълняваме. А дори да внесем разумно предложение за уреждането на тези проблеми, го скопяваме до такава степен, че то просто няма никакво значение\", добави Лукашенко. В рамките на блока има големи спорове, по-конкретно между Казахстан и Киргизстан, а \"виждате и ние колко проблеми имаме с Русия\", каза Лукашенко. \"Твърде много национален егоизъм\", добави той.", "date": "2019.03.01", "title": "Цитат на деня: Да включим Русия в състава на Беларус"}
{"url": "https://www.dnevnik.bg/politika/2019/03/01/3398459_nfsb_pak_iska_obshto_iaviavane_na_evropeiskite_izbori/", "text": "Два дни след като от  ВМРО съобщиха, че се готвят за самостоятелно явяване  на европейските избори, от ръководството на коалиционния им партньор НСФБ излязоха с позиция, в която им \"подават ръка\". В писмото пише: \"Членовете на Националния изпълнителен комитет на НФСБ, отстоявайки убеждението, че заедно сме по-силни, останахме изненадани от неочакваното решение на ВМРО за самостоятелно явяване на изборите за Европейски парламент.\" Седмица по-рано НФСБ обяви, че ако се стигне до коалиция, в която ще участва партията, то  листата на кандидатите за евродепутати трябва да бъде водена от лидера им Валери Симеонов . От ВМРО настояват водач на бъдеща \"патриотичната листа\" да бъде евродепутатът Ангел Джамбазки. Симеонов не отговори ясно на въпрос на \"Дневник\" дали ще отстъпят пред ВМРО, които държат водач на обща листа да бъде Джамбазки. \"За нас е важен резултатът от съвместното явяване на тези две партии, защото нашите членове и симпатизанти едно и също повтарят: Искаме заедно да се явите\", каза Симеонов. \"За мен е непремерено и взето под емоция това решение (за отделно явяване на ВМРО - бел. авт.), то е вредно и за ВМРО, и за коалицията. Въобще не ни пука да се явим самостоятелно. НФСБ сме показали достатъчна мобилизация на всички избори, но няма да е добре за патриотичните избиратели\", каза Симеонов. \"Не разваляйте създаденото до момента. Разбираме, че еуфорията от параноичното обикаляне по телевизиите е завладяваща и подвеждаща\", обърна се към ВМРО Валери Симеонов. \"Оставете ги тези работи! Тя рибата в морето, а ние вече с тигана й подбираме подправките. Това не е толкова важно кой ще бъде, кой няма да бъде. Сядаме и се разбираме. Това е\", каза Симеонов на настояването на \"Дневник\", да каже дали е склонен да отстъпи лидерското място в бъдещата листа на двете партии. Той смята, че НФСБ самостоятелно може да вкара депутат в Европейския парламент, но не това е целта. \"Целта е максимален резултат. Те са много рискови тези избори, защото много хора не гласуват. Трябва да мобилизираме всичко\", каза още Симеонов. Третият коалиционен партньор в \"Обединени патриоти\" - \"Атака\", не присъства на последните срещи, на които се обсъжда общо явяване на европейските избори, но лидерът им Волен Сидеров твърди, че е \"за\" общо явяване. На последната среща на \"Обединени патриоти\", които са част от управляващата коалиция заедно с ГЕРБ, \"Атака\" беше представена от Десислав Чуколов и Николай Александров.  Те напуснаха срещата , след като от НФСБ са предложили промени в ръководството на парламентарната група на \"Обединените патриоти\". Тя в момента се оглавява от Волен Сидеров, който не свиква заседание на групата.", "date": "2019.03.01", "title": "НФСБ пак иска общо явяване на европейските избори с ВМРО"}
{"url": "https://www.dnevnik.bg/gradska_sreda/2019/03/01/3398463_jena_postrada_sled_kato_se_spuna_v_novite/", "text": "Жена е пострадала вчера, след като се е спънала в един от ограничителите, поставени покрай трамвайните линии при ремонта на софийската улица \"Граф Игнатиев\", предаде Би Ти Ви. Предупреждения, че гранитните блокчета са опасни за пешеходците, се появиха още при монтажа им. При падането, жената е ударила главата си, а от носа и е потекла кръв. Извикан е екип на \"Спешна помощ\", който е оказал първа помощ на пострадалата. Тя е била прегледана в \"Пирогов\" и се възстановява в дома си, уточнява Би Ти Ви. Пред телевизията от Столична община са обяснили, че ограничителите са монтирани по изискване на \"Пътна полиция\". \"Гранитните ограничители, монтирани на улица \"Граф Игнатиев\", са одобрени от Държавна приемателна комисия. На този етап не се предвижда тяхната подмяна\", коментира проектантът Радомира Методиева, цитирана от Би Ти Ви. Намиращите се сега на улицата предпазни блокове  замениха други подобни през декември . Ремонтът на \"Граф Игнатиев\", който започна на 7 май, продължава и в момента, въпреки че срокът за приключването му бе до началото на октомври. Последната прогноза е, че той ще бъде завършен през лятото.", "date": "2019.03.01", "title": "Жена пострада, след като се спъна в новите ограничители на \"Граф Игнатиев\""}
{"url": "https://www.dnevnik.bg/detski_dnevnik/2019/03/01/3398461_predizvikatelstvoto_momo_hronologiiata_na_edna_izmama/", "text": "Вследствие на зачестилите страховити истории от последните дни, няколко училища в Обединеното кралство предупредиха родителите за така нареченото \"предизвикателство Момо\", съобщава Би Би Си. Мнението на повечето специалисти обаче е, че става въпрос за поредната измама. Според първоначалните \"новини\" същество с ококорени очи прониква в приложението WhatsApp и започва да изпраща на децата опасни предизвикателства, криещи сериозен риск от самонараняване. Въпреки това досега  , в следствие на което да са се самонаранили, отбелязва Би Би Си. Но изображението на ококореното същество вече масово се разпространява в социалните мрежи, а новината всява страх както у децата, така и у родителите. \"Новините за предизвикателството \"Момо\" принудиха училищата и полицията да издадат предупреждения във връзка с евентуалните рискове от подобно предизвикателство, а това от своя страна генерира още новини и слухове по въпроса\", коментира Джим Уотърсън, редактор във вестник \"Гардиън\". Какво е \"Момо\" През февруари различни версии на историята за \"Момо\" станаха изключително популярни в социалните мрежи. Те събраха стотици хиляди споделяния, които допълнително засилиха коментарите по темата. Всъщност \"тероризиращото забавление\" плъзна сред младежите в Западна Европа и Латинска Америка през приложението WhatsApp  още в средата на 2018 година . Според основната версия с децата в приложението WhatsApp се свързвал акаунт, който се представял като \"Момо\". Според някои версии \"хакерите\" прониквали в телефона на детето и изображението на \"Момо\" внезапно се появявало на екрана. След това \"Момо\" карал децата да го запишат като контакт в телефона си, след което ги заставял да извършват опасни предизвикателства, както и да не казват за това на други членове на семействата си. Според няколко издания \"Момо\" се свързва със смъртта на 130 тийнейджъра в Русия, но няма никакви официални източници, потвърждаващи тази информация, подчертава Би Би Си. Фалшива новини В сряда с информация по случая излезе и полицията в Северна Ирландия, успокоявайки родителите, че към момента няма данни за реална опасност, свързана с изображението на ококореното същество. Според \"Гардиън\" полицията в Обединеното кралство е получила повече запитвания по случая от страна на журналисти, отколкото от притеснени родители, което опровергава твърденията, че случаят е предизвикал масова истерия и страх в обществото. Според специалисти става въпрос за поредната интернет измама, целяща да генерира трафик към сайтове, които печелят пари въз основа на броя посещения на съответните страници. Това не е първият подобен случай – през 2017 г. нашумя сходна интернет \"новина\" за  несъществуващата онлайн игра \"Син кит\" . \"Самоубийствените\" онлайн игри и медийното безхаберие Какво е общото между \"Син кит\", \"Момо\", \"Доки доки\" и \"DELETE\"? И четирите възбуждат въображението на децата и непълнолетните, събуждат у недобросъвестни медии апетита за привличане на аудитория и пораждат паника у родителите. Това пишат от Българския център за безопасен интернет в своя публикация, в която отбелязват и ключовите думи, които свързват тези четири онлайн игри:  . Тези четири наименования споделят и две важни общи характеристики: Те са  , често водещи началото си от специфичния жаргон и начини на онлайн общуване на съвременните тийнейджъри. Макар и измислени страшни приказки, те  . Защото щом станат достатъчно популярни, неизбежно у някои тийнейджъри възниква неудържимо желание да се възползват, за да наплашат свои връстници или по-малки деца. \"Технопаниката\" и \"технопараноята\" у родителите Експертите в областта на онлайн рисковете за деца започнаха да използват за тези, както и за други митове, термина juvenoia (от младежи и параноя). Също както и терминът \"технопаника\" той акцентира върху преувеличаването на понякога реални, а понякога несъществуващи опасности за децата в дигиталния свят. Това преувеличение стига в случаите с цитираните уж \"онлайн игри\", които принуждавали децата да се самоубиват, до пълна измислица. Явлението технопаника всъщност не е ново. То съпровожда всяко технологично нововъведение на човечеството – от електричеството, през телефона и до радиото и телевизията, обяснява центърът за безопасен интернет. Дигиталната технопаника обаче има една специфична черта, която значително я подсилва – потъването на младите поколения в дигиталните технологии и неподготвеността на родителите за \"дигитално родителство\". Тъй като много родители се притесняват да говорят с децата си за новите технологии, смятайки, че ще се изложат, за тях тази част от живота на децата им остава забулена в мъгла и ирационални страхове. Това ги кара да приемат съвсем сериозно измислицата за някакви онлайн игри  \"Син кит\"  или \"Момо\", заради които стотици деца се били самоубили, без да си направят труда да проверят, че такива игри и такива факти просто няма. Какво да направят родителите Пътят за преодоляване на \"технопараноята\" минава през смислено общуване между родител и дете по темата за дигиталния свят и неговите възможности. Не е нужно родителят да бъде спец в тази област – и без друго детето му не очаква това от него, подчертават от Българския център за безопасен интернет. Но искреният интерес към онлайн живота и забавленията на детето ще позволи да има смислен разговор и едно важно за децата допълнение към общуването с родителя – дигиталният свят. Полицията в Обединеното кралство препоръчва на родителите да не обръщат внимание на самото предизвикателство \"Момо\", а да използват повода, за да информират децата си относно безопасността и потенциалните рискове в интернет. \"Случващото се е ценен опит и добър пример, който привлича вниманието към темата за онлайн комуникацията с деца,\" коментира полицейската служба в Северна Ирландия в своя публикация във Facebook. Властите призовават родителите да не споделят на свой ред истории за предизвикателството \"Момо\", които допълнително допринасят за популяризирането на тази интернет измама. \"Тази история е добър повод да посъветваме децата си как да използват модерните технологии и какво трябва да знаят за онлайн взаимоотношенията в интернет,\" казва Анди Робъртсън, журналист и продуцент на онлайн видеоклипове за деца. Правили сте нещо заедно с детето си чрез интернет Случаят е пореден повод да припомним, че едва 36.1% от родителите извършват онлайн дейност заедно с децата си, според  резултатите на национално представително проучване  сред български деца на възраст 9 - 17 години. Една от препоръките, които дават изследователите от центъра за справяне с рисковете, с които децата се сблъскват в интернет, е именни активното участие на родителите в онлайн живота на детето. Това е и основният съвет към родителите, които  психологът Луиза Шахбазян даде  в интервю за \"Детски Дневник\".", "date": "2019.03.01", "title": "Предизвикателството \"Момо\" – хронологията на една измама"}
{"url": "https://www.dnevnik.bg/sviat/2019/03/01/3398181_germanski_film_tursi_istinata_za_putin_i_mafiiata/", "text": "Германската обществена телевизия ZDF излъчи 44-минутен документален филм, озаглавен \"Путин и мафията\". Филма на режисьора Николас Тонев и журналистката Анастасия Кириленко обобщава колегата Михаил Бушуев от Руската редакция на ДВ. Филмът \"Путин и мафията\" разказва за корупционни сделки, в които може би е бил замесен Владимир Путин - в качеството си както на заместник-кмет на Санкт Петербург, така и на президент и министър-председател на Русия. Другата задача, която си поставя филмът, е да освети предполагаемите връзки на Путин с мафиотски групировки. \"Тайната дача на Путин\" В основата на филма са интервюта с различни опоненти на президента. Един от тях, Андрей Зиков, е бивш старши следовател по особено важни дела в Санкт Петербург. В началото на филма той съпровожда снимачния екип на полуостров Лодочний край Виборг, където документалистите търсят така наречената дача на Путин. Според авторите на филма няколко признака говорят за това, че намереният обект е именно резиденция на президента - като се започне от охранителите от Федералната служба за охрана и се стигне до някои елементи от вътрешната архитектура, като например двуглавия орел. През 2017 година тв канал \"Дожд\" пръв разказа за тайната \"дача на Путин\" на границата с Финландия. Разбира се, авторите на филма, излъчен по ZDF, не са получили достъп до обекта, но кадрите, заснети от дрон на Фонда за борба срещу корупцията (ФБК) на Алексей Навални, дават възможност на германските зрители да оценят разкоша на резиденцията. После авторите на филма се връщат назад към 1991 година, в началото на гражданската кариера на дотогавашния офицер от КГБ Владимир Путин. Петербургският предприемач и политик Андрей Корчагин, който живее в Лондон, преразказва епизоди за машинации при доставките на природни ресурси и обмяната на продоволствие, в които бил заподозрян именно младият Путин, по онова време заместник на петербургския кмет Анатолий Собчак. Във филма е показано копие от документ на президентската администрация на Руската федерация, в който се препоръчва Путин да не се назначава на нови длъжности преди извършването на специална проверка. Не е известно дали такава проверка е направена. Факт е обаче, че заместникът на Собчак успява да запази поста, припомня Корчагин. Друг пример от живота в Санкт Петербург през 90-те години описва Франц Зеделмайер, баварски предприемач и един от първите западни инвеститори в Руската федерация. Още в зората на демократична Русия германецът основава в Петербург охранителна фирма и поддържа близко сътрудничество със заместник-кмета. През 1994 година обаче по нареждане на федералните власти всички активи на Зеделмайер са конфискувани, а Путин отказва да го защити, твърди баварецът. \"Престъпно сдружение\" Бившият следовател Андрей Зиков разказва на авторите на филма за водено от него разследване на големи бюджетни разхищения в Санкт Петербург. Той обвинява Путин и неговото обкръжение в създаването на \"престъпно сдружение\", което се занимавало с машинации с цел лично обогатяване, както и с подкупване на чиновници и прокурори, за да бъдат получени изгодни договори. Зиков твърди, че разследването, водено от него и колегите му, било прекратено, след като Путин дошъл на власт в Кремъл. По-нататък във филма се появява необичаен свидетел на живота в Петербург през 90-те години - бившият член на японската мафия Киничи Камиас. Той разказва, че е скъсал с престъпния свят и сега живее в Швеция, а авторите на филма твърдят, че за пръв път споделя спомените си от онези времена. Пред камерата японецът показва стари фотографии, на една от които е заснет заедно с Генадий Петров - човек, когото смятат за една от най-влиятелните престъпни фигури в Петербург през 90-те години. Според спомените на японеца Петров се хвалил с влиянието си в града и твърдял, че с Путин са приятели. Авторите на филма отделят особено внимание на епохата след възкачването на Путин на президентския пост. Те разказват за корупционна схема, от която вероятно е спечелил именно руският лидер. Става дума за резиденцията на нос Идокапас край Геленджик. Авторите на филма цитират петербургския предприемач Сергей Колесников, който през 2010 година пръв обръща внимание на строежа на огромния дворец на брега на Черно море, предназначен според него специално за Путин. Колесников разказва как навремето, в ролята си на акционер на компанията \"Петромед\", доставяща медицинско оборудване в Русия, бил принуден да дели приходите с някакъв \"Михаил Иванович\", зад което име според него се криел самият Путин. По неговите думи през 2009 година финансовите натрупвания на \"Петромед\", възлизащи на няколкостотин милиона евро, които били предназначени за инвестиционни проекти в Русия, по желание на \"Михаил Иванович\" отишли за строителството на двореца край Геленджик. Зад кулисите Формално нито черноморският комплекс, нито резиденцията на Финския залив са пряко свързани с Владимир Путин. Първият принадлежи на някакъв руски предприемач, а край втория обект има табела, че е собственост на енергийната компания \"Сибур\". Но според екипа на ФБК в документите на \"Сибур\" в публичния регистър такъв актив не фигурира. По-нататък авторите насочват вниманието към един от последните епизоди, които пораждат подозрение за корупция - удивителното богатство на приятеля на Путин, виолончелиста Сергей Ролдугин. Според така наречените \"Панамски досиета\", публикувани през 2016 година, в резултат от трудно обясними парични преводи от големи руски фирми и необичайно изгодни сделки по офшорни сметки музикантът натрупал общо не по-малко от 2 милиарда долара. Важна част от филма е разказът за това на какъв натиск се натъкват онези, които се опитват да обвинят висшето руско ръководство в корупция. Авторите на филма припомнят в тази връзка за съдбата на отровения в Лондон бивш офицер от ФСБ Александър Литвиненко, както и за Сергей Магнитский, починал в руски следствен изолатор. Документалистите твърдят, че те самите също се сблъскали със заплахи - опитали се да ги уплашат неназован сътрудник на ФСБ и също неназован \"помощник на влиятелен индустриалец, свързан с Кремъл\".", "date": "2019.03.01", "title": "Германски филм търси истината за \"Путин и мафията\""}
{"url": "https://www.dnevnik.bg/sviat/2019/03/01/3398462_i_andrei_kovachev_popravi_bi_bi_si_za_makedonskoto/", "text": "В началото на 20 в. негръцкото население в Македония е в мнозинството си е българско. С тези думи се обърна към Би Би Си евродепутатът Андрей Ковачев дни след реакцията на гръцките власти  заради материал в британската обществена медия , озаглавен \"Невидимото малцинство на Гърция - македонските славяни\". След като посланикът на Атина в Лондон обяви, че има \"само едно\" малцинство в Гърция и то е мюсюлманското, в писмо до изпълнителния директор на Би Би Си Тони Хол Ковачев отбелязва, че смята медията за една от най-авторитетните в световен мащаб и се надява, че \"внимателно ще прегледате статията си и ще коригирате неточностите.\" \"Няма никакво съмнение относно етническата принадлежност на негръцките общности, които населяват днешните територии на Северна Гърция, регионите Тракия и Македония. Те са етнически българи не само според световната научна общност, но и според гръцките исторически и архивни документи,\" продължава Ковачев. По думите му \"в десетилетията след балканските войни местното население е подложено на тежка асимилация, отчасти чрез насилие, отчасти чрез обществен и културен натиск. След Втората световна война Титова Югославия има много по-добър достъп до потомците на българите в тези региони, които все още ги населяват. Някои от тях успешно са инфилтрирани с идеята за македонски етнос.\" Текстът със заглавие \"Невидимото малцинство на Гърция - македонските славяни\" поставя под въпрос гръцката теза, че в страната не съществува подобно малцинство и става въпрос за \"двуезични гърци\". Той е предизвикателство и за българската историография, тъй като много изследователи приемат хиляди гръцки граждани в Северна Македония за потомци на българи, били те с гръцко или македонско национално самосъзнание. В писмото, публикувано на  сайта  на Ковачев, се препоръчват и налични исторически \"източници по темата\".", "date": "2019.03.01", "title": "И Андрей Ковачев поправи Би Би Си за \"македонското малцинство в Гърция\""}
{"url": "https://www.dnevnik.bg/sport/2019/03/01/3398471_bogdan_nikolov_se_nasochi_kum_30-godishen_jubilei/", "text": "Богдан Николов ще закръгли на 30 години периода си като президент на Българската федерация по мотоциклетизъм (БФМ), след като спечели нов мандат. На проведеното Общо събрание на федерацията Николов беше избран за нов петгодишен мандат с 54 гласа в негова полза. Опонентите му Георги Недев и легендата Димитър Рангелов получиха съответно четири и три гласа. След събранието стана ясно още, че Рангелов, който досега беше вицепрезидент, вече не е в управата на БФМ. \"Станах като Иван Славков, даже и го подминах. Но това не е важно. Дали с мен или без мен въпроса е децата да се развиват, да нямат никакви контузии и да имаме успехи\", коментира Николов. Той е начело на БФМ от 1994 г. По време на управлението на Николов България стана редовен домакин на стартове от Световния шампионат по мотокрос. Федерацията беше белязана и от скандали, включително и отнемане на лиценза  заради големи задължения . В крайна сметка лицензът беше възстановен, а  през 2018 г. държавата осигури 1.6 милиона лева  за провеждане на стартове. Николов обяви, че през тази година България ще бъде домакин на стартове от Световния шампионат по мотокрос само във фрийстайла. Той ще се проведе в \"Арена Армеец\" \"Севлиево (мотополигон Горна Росица) тази година нито устно, нито писмено пожелаха да организират състезания, а насила хубост не става\". \"В момента също имаме задължения между 600 и 700 хиляди лева. Свикнахме да дължим пари. Надявам се новият управителен съвет да ни помогне да ги разчистим и да започнем от нулата\", добави президентът на федерацията. В новия Управителен съвет влизат Даниел Капсъзов (бизнесмен), треньорът по карате Димитър Тодоранов и кандидатът за президент Георги Недев. Последният е дългогодишен състезател и общински съветник във Велико Търново.", "date": "2019.03.01", "title": "Богдан Николов се насочи към 30-годишен юбилей начело на мотоциклетизма"}
{"url": "https://www.dnevnik.bg/bulgaria/2019/03/01/3397825_chestita_baba_marta/", "text": "На първи март българите отбелязват празника на Баба Марта. По традиция на този ден всеки подарява на близките и приятелите си специален амулет - мартеница, изработена от бял и червен конец, за здраве и сила. Празникът вероятно е древен езически обичай, запазен единствено от българите. Той се свързва и с началото на пролетта и новата стопанска година. На 1 март Баба Марта спохожда хората и посевите, облечена в червен сукман, червена забрадка и червени чорапи. Месец март е единственият женски месец, той е месецът на зачатието на пролетта и земята, която ще роди лятото и плодородието. Според народните вярвания Баба Марта е сестра на Голям и Малък Сечко (януари и февруари) и винаги е сърдита, защото двамата ѝ братя всяка година изпиват виното и не я оставят да го опита. Ето защо Баба Марта трябва да се умилостиви, защото настроението ѝ оказва силно влияние върху времето - когато е засмяна, то е слънчево и топло, но ядоса ли се, задухва вятър и облаци закриват слънцето. На 1 март дърветата и животните също трябва да бъдат закичвани с мартеници. Мартениците се свалят при вида на първите пристигнали щъркели и лястовици или на цъфнало плодно дръвче.", "date": "2019.03.01", "title": "Честита Баба Марта"}
{"url": "https://www.dnevnik.bg/skorost/2019/03/01/3395524_nai-vajnoto_za_goliamoto_putuvane_okolo_treti_mart/", "text": "Първото събиране на няколко почивни за тази година ще е факт тази седмица, покрай националния празник на трети март. Очакванията са това да предизвика сериозен трафик и \"Дневник\" обобщава всичко най-важно, което е нужно да се знае преди да се тръгне на път. За начало нека припомним, че за ползване на републиканските пътища се дължи такса, която се заплаща във вид на електронна винетка. Водачите, които имат на колата си от старите винетки, които още са валидни, могат да пътуват с тях. Цените на винетките не се променят, като за леките коли годишната струва 97 лева, тримесечната - 54 лв., месечната - 30 лв., а седмичната - 15 лв. Нова е уикенд винетката с цена 10 лева, която важи от 12 часа в петък до полунощ в неделя. Електронни винетки могат да се купят през сайта bgtoll.bg и специално разработено мобилно приложение. Плащането в тях ще може да става с дебитна или кредитна карта, както и с банков превод. От Агенция \"Пътна инфраструктура\" уточняват, че при положение че се плаща с карта, това може да стане и броени минути преди пътуването, но ако се разчита на банков превод, е добре той да бъде направен няколко дни преди тръгването. От 70 до 300 лева за каране без винетка Важно е, преди да се потвърди плащането, да се провери дали номерът на колата е въведен правилно, тъй като при грешка, парите не се възстановяват. Електронна винетка може да се купи от терминали за самотаксуване в търговските обекти, както и на каса в познатите досега места - бензиностанции, пощенските клонове, областните пътни управления, easypay, офиси на А1 За водачите на леки автомобили, глобата за каране без винетка е 300 лева. При положение, че те бъдат спрени на пътя от служителите на Националното тол-управление в Агенция \"Пътна инфраструктура\" има и възможност да се плати компенсаторна такса. Тя дава възможност републиканските пътища да се ползват до полунощ на деня, в който е наложена. За леките автомобили компенсаторната такса е 70 лева и може да се плати на място, но само с дебитна или кредитна карта. При невъзможност това да бъде направено, санкционираният има две седмици да плати по банков път. Ако този срок бъде изпуснат, глобата става 300 лева. Камионите ще бъдат спрени днес и в понеделник Трафикът в посока извън големите градове се очаква да бъде най-сериозен днес следобяд и привечер и утре до обяд. По традиция от 16 до 20 часа днес ще бъде ограничено движението на камионите над 12 тона по автомагистралите и най-натоваренитe пътища (виж картата). Целта е повишаване на безопасността при пътуване и увеличаване на пропускателната способност на пътищата. По същите направления тежкотоварните камиони ще бъдат спрени и в последния почивен ден - 4 март, от 14 до 20 часа. За улеснение на трафика през Владая днес ще има две ленти за излизащите от София. Такава ще е организацията и от пътен възел \"Даскалово\" до кръстовище \"Драгичево\" по пътя към Перник. На 4 март (сряда) от 10 ч. до 20 ч. в същия участък ще има две ленти за прибиращите се към София. От АПИ съветват шофьорите трябва да тръгват на път с автомобили, подготвени за зимни условия, да карат внимателно и да карат със съобразена скорост. Проходът Шипка ще бъде затворен По повод тържествата за 141 години от освобождението на България от 20:00 часа на 02 март (събота) до 18:00 часа на 03 март (неделя) ще бъде затворен прохода \"Шипка\". Транзитното преминаване на автомобили, пътуващи между Северна и Южна България ще става през Прохода на републиката (\"Хаинбоаз\"). Може да се ползва и друг популярен старопланински проход. - Троян - Кърнаре. Капани за скорост по магистралите Покрай сериозният трафик от \"Пътна полиция\" ще мобилизират голяма част от служителите си и технически капацитет, за да осъществят контрол. За контрол на скоростта се разчита на 23 стационарни камери, една система за средна скорост (на третия тунел на магистрала \"Струма\" посока от София към Перник), 148 мобилни камери, които са в патрулките, и 28 триноги. Тук е моментът да припомним, че вече на местата, където скоростта се контролира с радар, не е нужно да има табела, която предупреждават за това. Заради временни ограничения на магистрала \"Тракия\" има поне два участъка, където лесно може да се стигне до сериозни превишения на скоростта, които вървят и със солени глоби. По традиция от пътна полиция обичат там да осъществяват контрол, включително и с цивилни автомобили и новите камери - триноги. В посока Бургас първото такова място е от аутлета преди разклона за Ихтиман, до тунела (между километри 45 и 53). Заради неравности на пътното платно ограничението е 90 км/ч. Същата причина и същото ограничение правят рисков и участъка между Чирпан и Стара Загора на \"Тракия (от км 168 до 208). В тези части от \"Тракия\" Разсеялите се водачи, които обичайно поддържат 140 км/ч на магистрала, рискуват да бъдат глобени с 400 лева и да се просят с 12 контролни точки. Иначе по \"Тракия\" няма участъци със стеснения, където могат да се образуват задръствания. По другата основна магистрала - \"Хемус\" ремонти в момента, заради които се ползват само половината ленти има между километър 29 и 36, в тунел \"Витиня\" и между километри 48 и 53. Добре да припомни и, че за шофиране в аварийната лента на магистрала санкцията е глоба 1000 лева и три месеца без книжка. Размерът на останалите глоби по Закона за движение по пътищата можете да видите  тук . За неплатени глоби се взима книжката  Преди да потеглите на път е добре да платите не платени глоби, ако имате такива. Вече близо две години пътните полицаи са снабдени с таблети и връчват на място невръченити глоби, а ако се открият данни за неплатени глоби се взима книжката на водача и се свалят номерата на колата. Провинилите се трябва да намерят правоспособен водач, който да придвижи автомобилът им до избрано от тях място в срок от 12 часа, след налагане на санкцията. Книжката се връща при заплащане на глобите, а колата може да се регистрира отново половин година след неприятната случка. Дали имате неиздължени глоби може да проверите на  сайта за електронни услуги на МВР .", "date": "2019.03.01", "title": "Най-важното за голямото пътуване около трите почивни дни"}
{"url": "https://www.dnevnik.bg/sport/2019/03/01/3397929_kralev_ako_kazusut_s_vtoriia_lift_v_bansko_beshe_pri/", "text": "Министърът на спорта Красен Кралев заяви, че ако  казусът с втория кабинков лифт в Банско  е бил в неговия ресор, то вече е щяло да има решение. Той говори за ползите от това курортът да приема големи състезания в алпийските ски. \"За съжаление, казусът с втория лифт в Банско не е в моето ведомство. Защото ако беше, досега да сме го решили\", каза Кралев в предаването \"Плюс - минус\" по \"Нова телевизия\". През януари Върховният административен съд (ВАС)  отмени окончателно промените в Плана за управление на Национален парк \"Пирин\" , приети от Министерския съвет в края на 2017 г. Кралев изтъкна, че \"връзката между зимните спортове и зимния туризъм е изключително пряка\". \"Туристите ходят там, където ходят легендарните спортисти, където ходят звездите\". \"Това, че организираме състезания от толкова висок ранг в България, нека не изглежда като разхищение на средства, а като много сериозна инвестиция в имиджа на България. Неизмерими са ползите. И инвеститори, и туристи ще идват в държава, която излъчва позитивни послания и позитивни новини. Най-силните послания идват през спорта\", посочи той. Той говори и за  идеята на България да се кандидатира за домакин на зимни младежки олимпийски игри . Намерението е страната да поиска да организира събитието през 2024 г. в София, като част от състезанията да са на Витоша. Кралев каза, че се получава омагьосан кръг, защото нито настоящите съоръжения могат да се подменят, нито могат да се изградят нови. По думите му се търси решение чрез промяна на законите. \"Мисля, че тук проблемът е само правен. Изчисти ли се законодателно, не виждам кой би имал нещо против София да стане едно перфектно място за туризъм и спорт. Всички софиянци са зад този проект. Всички знаят какво значи това да имаш такива съоръжения в центъра на столицата си и какво значи за икономиката на града това нещо.\" Министърът определи като \"много сериозен\" проекта за Витоша. \"Това ще е изключително важно за икономиката на България и на София. Ако успеем да осъществим проекта за домакинство на младежките зимни олимпийски игри, това ще е уникално за София и за България. Мога да ви гарантирам, че след това приходите на икономиката на града ще са в пъти по-големи.\"", "date": "2019.03.01", "title": "Кралев: Ако казусът с втория лифт в Банско беше при мен, вече да сме го решили"}
{"url": "https://www.dnevnik.bg/sviat/2019/03/01/3397421_viceprezidentut_na_venecuela_shte_tursi_v_rusiia_izhod/", "text": "Венецуелският вицепрезидент Делси Родригес ще разговаря днес с руския външен министър Сергей Лавров в Москва, предаде \"Ройтерс\", като се позова на информация на руската агенция РИА Новости, предаде БТА. Родригес е поредният венецуелски политик, който отива в руската столица. Москва подкрепи социалистическия президент на Венецуела Николас Мадуро, след като лидерът на опозицията Хуан Гуайдо се самопровъзгласи за временен венецуелски президент и бе признат за такъв от около 50 страни. Перспективата за отстраняването на Мадуро е геополитическо и икономическо главоболие за Москва и Русия обвини САЩ, че се опитват да предизвикат преврат, с който той да бъде свален. Русия  заедно с  Китай  станаха кредитори на Каракас, като му заеха милиарди долари в момент, в който икономиката му изпадна в дълбока криза. Москва помага и на венецуелските военни и на венецуелската петролна промишленост и достави пшеница на страната. Венецуелският заместник-външен министър Иван Хил и министърът на промишлеността Тарек Ел Аисами бяха в Москва миналата седмица.", "date": "2019.03.01", "title": "Вицепрезидентът на Венецуела ще търси в Русия изход от кризата"}
{"url": "https://www.dnevnik.bg/bulgaria/2019/03/01/3396844_za_edni_4_metra_ili_kak_moje_da_se_otvori_igralna_zala/", "text": "Един ден през май миналата година живеещите в малка и досега спокойна жилищна кооперация на столичната улица \"Гео Милев\" 33 научават, че скоро ще трябва да свикват с нов ритъм. Нов, 24-часов режим, определян от новия им бъдещ съсед на приземния етаж – игрална зала за хазартни игри. Без да бъдат питани предварително, без да е обсъдено на общо събрание, без да е подписвано каквото и да било съгласие, живеещите в съседство с бъдещата игрална зала просто били информирани от собственика, че започва преустройството. Преобразуването на бившия хранителен магазин и кафене вече е почти завършено. А движещия се през цялото време на ръба на закона и правилата ремонт, в един момент преминава и извън тях заради едни 4 метра. 4 метра, които в случая се оказват ключови и решаващи, за да се осигури необходимото по закон отстояние на игралната зала от намиращото се в съседство 93-то училище. Според закона за хазарта игралните казина и игралните зали трябва да отстоят на не по-малко от 300 метра от училища и от домове за деца, лишени от родителски грижи. А това изискване се измерва по най-прекия пешеходен път от главния вход на игралната зала до най-близкия вход на сградата на съответното училище. Според данни на живеещите в кооперацията на ул. \"Гео Милев\" 33, които те са получили от общината, в момента бъдещата игрална зала е на точно 304 метра от 93-то училище. Тоест законът е спазен. За да се стигне обаче до спазване на това изискване, инвеститорът на обекта е трябвало да премести входа на игралната зала и да я постави в най-отдалечения от училището край на помещението. Зазидани са били досега съществуващите врати на бившите магазин и кафене и е отворена нова врата, разказаха съседите пред \"Дневник\". Това се вижда и от пешеходните алеи пред кооперацията, които преди са водели до врати на търговските части, а сега свършват неестествено. Макар с допълнителните 4-5 стъпки игралната зала формално да се вписва в изискването на закона за хазарта, с този финт инвеститорите влизат в противоречие с друг закон – за устройстовто на територията. През май собственикът на игралната зала съобщава на собствениците на апартаменти в кооперацията какво ще прави. \"Бяхме информирани от изпълнителния директор на \"Палмс меркюр казино\" да изгради казино в ползваните от него прилежащи помещения на партерния етаж...Ясно изразихме несъгласието си в сградата, в която живеем, да бъде изградено казино с работен цикъл 24 часа в денонощието, в което е предвидено и жива музика от оркестър и постоянен поток от хора\", посочват живеещите в сградата и собственици на имоти в жалбите си до институции – общински власти, комисия по хазарта, строителен контрол, прокуратурата. Въпреки този ясно заявен отказ, преустройството започва и вече е почти към края си. От документите, с които \"Дневник\" разполага, се вижда, че за момента тези институции по-скоро препращат помежду си казуса. А проверката на местната община в Слатина не показала проблеми. Според закона за устройството на територията преустройства могат да стават без да се иска съгласието на останалите собственици на етажната собственост в сградата, ако не се отнемат общи помещения и площи и ако не се изменят съществено общите части на сградата. В проекта за преустройство, внесен за одобрение и одобрен от общината, инвеститорът декларира, че няма да има изменения в общите части на сградата, разказаха пред \"Дневник\" собственици на имоти в сградата, които са запознати с документите. Затова и се обявява, че няма нужда да се взима съгласие на общото събрание или на собствениците. \"Въпреки заявката и одобрените документи, двата входа на обекта са зазидани, затворени, отворена е нова врата и това изменя общите части и цялостния проект на сградата\", коментира обаче арх. Валентина Василева, която е и собственик на апартамент в кооперацията. Така се стига до казуса – или вратите не биват изместени и съответно ще се наруши изискването на закона за хазарта, като залата ще е на под 300 метра от училище, или ще се дръпне входа с 4 метра, но пък се нарушава законът за устройството на територията, защото не е искано съгласието на собствениците на апартаменти, отбеляза тя. Василева посочва и други несъответствия, които установила, докато преглеждала документите за преустройството в общината. Задължителната част, която трябва да съпътства всеки един такъв проект за видовете настилки, нови електрически и ВиК инсталации, изолации, била едва около една страница. В нея не се споменавало как точно и с какви материали ще се направи ключовата за обекта шумоизолация. И как ще се спре шумът от залата, която е под цялата сграда и съответно ще се пада непосредствено под жилищата на хората. Не е написано и никой не е поискал данни за качеството на материалите, как ще се сложат те, каква ще е шумоизолацията, коментира архитект Василева. По думите й не е изискано също да не се допускат кабели за високо напрежение, които да са по гранични стени и плочи с жилищна част, каквито са нормативните изисквания. Така не е ясно и как и изобщо дали ще се гарантира изпълнението на друго законово задължение – при преустройството да не се иска съгласие на собствениците, ако \"не се допуска наднормено шумово и друго замърсяване\". Как е преценено в общината, че бъдещата зала няма да превиши нормите на шум, след като дори на пръв поглед това е нарушено – извадени са няколко големи въздуховода, монтирани са климатици, които ще вдигат и то непрестанен шум, казва Василева. И допълва, че и тези въздуховоди и климатици ги няма в одобрения проект. Общината изобщо не е гарантирала документално и не е изискала такива гаранции, че бъдещата игрална зала няма да превишава нормите на шум, допълни архитектът. Според закона за хазарта се забранява организирането на хазартни игри в сградите и прилежащите им площи в различни публични помещения, но и в \"съсобствени обекти без нотариално заверено писмено съгласие на всички съсобственици\". Такова нотариално заверено пълномощно в документите в общината не е внесено, не е и искано. На въпрос от собствениците на апартаменти към служители на общината в Слатина защо поне по този параграф не им е търсено съгласието при това нотариално заверено и то на всички тях, от общината коментирали, че тази разпоредба не касаела този вид съсобственост. Текстът би обвързвал хората, които евентуално биха притежавали съвместно помещението, предназначено за игрална зала, в такъв случай всички трябвало да дадат съгласието си съответното помещение да стане игрална зала, разтълкували от общината, разказаха живеещи в блока. От общинската администрация отбелязвали, че и без това помещенията били предназначени за търговски площи и на практика преобразуването не било съществено. Не така мислят собствениците на апартаменти и съсобственици на етажната собственост. Посочиха, че сградата е жилищна етажна собственост заедно с търговските обекти. Жилищните площи са повече от 60%, конструкцията и инсталациите са общи, абонотната ни станция е в мазето на магазина. И всичко това е неделимо цяло. Също, че едно е да има магазин, а съвсем различно е заведение с постоянен режим на работа, а и явно става дума за преустройство, след като и проектът предвиждал именно преустройство. За момента според документите, с които \"Дневник\" разполага, комисията по хазарта не е издала разрешение за отварянето на залата. \"Дневник\" чака отговори от комисията и от община \"Слатина\" дали има проблеми около отварянето на игралната зала и дали ще разреши откриването й. Нито в сайта на \"Палмс меркюр казино\", нито в данните в ДАКСИ няма телефон или електронен адрес за връзка с фирмата, \"Дневник\" отправи питане през формата за обратна връзка на сайта на фирмата.", "date": "2019.03.01", "title": "За едни 4 метра, или как може да се отвори игрална зала до училище и в жилищен блок"}
{"url": "https://www.dnevnik.bg/sviat/2019/03/01/3397774_biagstvo_ili_smurt_-_izborut_na_boicite_v_poslednata/", "text": "Някои са решени да се бият до смърт, други искат просто да избягат: в последния бастион на групировката \"Ислямска държава\" в Сирия възникна разделение между притиснатите в ъгъла и гладни джихадисти. Стотици бойци (най-вече чужденци), жени и деца продължават да са скупчени на по-малко от един квадратен километър територия, контролиран от \"Ислямска държава\" в село Багуз, Източна Сирия. Избягалите описват пред журналисти всекидневие, белязано от лишения и бомбардировки, а също и от разделение сред джихадистите. \"Някои искат да се бият, някои не искат да се бият, а други искат да избягат\", разказва пред \"Франс прес\" Ахмад ал Джура, един от избягалите от района през последните дни. Подобно на хиляди други избягали от Багуз той се озовал в ръцете на Сирийските демократични сили (SDF), арабско-кюрдската коалиция, бореща се срещу джихадистите. Трийсетгодишният мъж е един от малкото хора, на които Сирийските демократични сили са позволили да говори пред журналисти. Той обаче не може да бъде проверен от \"Франс прес\" чрез независими източници. Ал Джура, който е родом от провинция Хомс, Централна Сирия, уверява, че никога не се е сражавал за джихадистите. \"Те живееха сред нас на една много тясна територия\", казва той на фона на обвиненията на SDF срещу бойците от \"Ислямска държава\", че се смесват с цивилните, за да ги използват като живи щитове. Ал Джура не храни илюзии за участта, която очаква бойците на \"Ислямска държава\". \"Там вече няма нищо за ядене, как ще се сражават? За да носиш оръжие, трябва да си физически силен\", казва той. \"Колани с експлозиви\" Самият Ал Джура избягал заедно със семейството си, защото вече \"нямало работа\". \"Ситуацията е ужасяваща, пиехме мръсна вода\", разказва седналият на земята мъж, облечен в традиционни дрехи и с омотан около лицето кафяв шал. От самопровъзгласилия се през 2014 г. джихадистки \"халифат\", който контролираше някога обширни територии и големи градове в Сирия и Ирак, са останали само няколко къщи в съседство с неофициален лагер на ИД. Там има сирийци и иракчани, а също така и много чужденци - \"мухаджири\" (от арабски преселници), както ги нарича \"Ислямска държава\". Избягалите не крият огорчението си от несправедливото отношение към тях в джихадисткия бастион. \"Има хора, за които нищо не се промени с обсадата, но има и други, които умряха заради нея\", споделя 20-годишната сирийка Нур Груш, родом от Североизточна Сирия, седнала до снаха си и до осиновено от нея дете, останало сирак след смъртта и на двамата му родители. \"Някои членове на \"Ислямска държава\" и някои чужденци купуват каквото си пожелаят\", казва тя. Разказва, че джихадистите са \"навсякъде\" по улиците и носят \"оръжията си, бомбите си и коланите си с експлозиви\". Снаха ѝ Айша Абдел Азим допълва, че \"там вътре има много семейства\". \"Само тези, които имат пари, могат да си купят нещо. А ние един ден се хранехме, а един ден гладувахме\", казва със съжаление тази около 30-годишна майка на семейство. \"Бяхме убедени\" От декември общо около 50 хил. души, основно членове на семейства на джихадисти, са напуснали бастиона на ИД, твърди Сирийският център за наблюдение на човешките права. Само през последните дни имаше четири големи евакуации. Няколко жени, с които разговаря \"Франс прес\", заявиха наскоро, че кола на \"Хисба\" (религиозната полиция на ИД) обиколила бастиона, за да съобщи на семействата на ранените, че им е разрешено да си тръгват, ако пожелаят. Иракчанката Исра обаче си тръгнала с нежелание, за да спаси болния си племенник. \"Нямаше мляко, а той е много болен вследствие на глада. Лекарят му предписа да пие краве мляко, но там няма крави\", казва родената в Багдад жена. След претърсвания и сериозни разпити жените и децата са прехвърлени в лагерите за разселени в Североизточна Сирия. Когато камион пристигне в Багуз, всички се втурват, за да сигурни, че ще стигнат до него и няма да прекарат нощта навън в очакване на следващия конвой. Държейки внимателно в ръцете си хляб, мляко и завивки, Асмахан се опитва да си намери място в камиона, но споделя, че щяло да е по-добре, ако била останала при \"Ислямска държава\". \"Да, ние гладувахме, но бяхме убедени в това, което правим\", казва тази майка на три деца. /БТА", "date": "2019.03.01", "title": "Бягство или смърт - изборът на бойците в последната крепост на \"Ислямска държава\""}
{"url": "https://www.dnevnik.bg/photos/2019/03/01/3396133_fotogaleriia_da_tuchesh_martenici_s_maistor_meri/", "text": "Седем дни в седмицата, 12 месеца в годината - работилниците за тъкане на майстор Мери предлагат на всекиго начин да спре, да отдъхне, да отдели време за себе си.", "date": "2019.03.01", "title": "Фотогалерия: Да тъчеш мартеници с майстор Мери"}
{"url": "https://www.dnevnik.bg/razvlechenie/2019/03/01/3397966_lp_kendji_jirak_i_karavan_palas_shte_sviriat_na/", "text": "Френскта поп звезда Кенджи Жирак, американската изпълнителка LP, френската електро-суинг група \"Караван Палас\", Котарашки и музикантите му, както и румънската група \"Моранди\" ще бъдат гости на петото издание на фестивала \"Франкофоли\" в Благоевград на 21 и 22 юни, обявиха неговите органзиатори.  В първата фестивална вечер тази година публиката ще може да чуе LP, чието истинско име е Лаура Перголизи. Родена е в Лонг Айлънд, Ню Йорк, но има италиански корени. Обича мъжките костюми, татуировките, тъмните очила и има екстравагантен, разпознаваем стил. Освен изпълнител, тя е и автор на някои от хитовете на големи имена като Шер, Риана, Кристина Агилера, Рита Ора и \"Бекстрийт бойс\". Първите си стъпки в музикалната индустрия прави в Ню Йорк. През 1998 г. е забелязана от музиканта Дейвид Мори, който през 2001 продуцира първия й албум Heart-Shaped Scar Успехът й като индувидуален изпълнител обаче не идва лесно. Петнайсет години след него се появява и най-големият й хит досега Lost On You, който е с над 500 милиона излъчвания и е платинен в Русия, Полша, Гърция, Швейцария, Италия, Франция. Посветен е на раздяла с бившата й любима - актрисата Тазмин Браун. Днес LP има зад гърба си пет студийни албума, последният от които Heart To Mouth излезе през 2018 г. и \"Франкофоли\" ще бъде част от турнето по представянето му в Азия и Европа.  Хедлайнер във втория фестивален ден на ирак. 22-годишният певец е един от най-обичаните изпълнители в родината си, пял на една сцена с имена като Ариана Гранде, Джони Холидей и Шарл Азнавур. Първите му два албума се продадени в 2.5 милиона копия. Роден е в Южна Франция в семейство на скитащи каталунски цигани. Участието му в \"Гласът на Франция\" преобръща живота му. Преди това води предимно номадски живот, пътувайки из цяла Франция и напускайки училище на 16 години, за да работи с баща си и брат си. Кариерата му започва изненадващо, когато негов приятел качва в интернет видео с негово изпълнение, което за няколко дни събира над 5 млн. гледания в YouTube. След финала на риалити предаването през 2014 г. издава студиен албум с неговото име Kendji. За седмица продава 70 хил. копия, с което влиза в класациите за топ албумите във Франция и става двойно платинен. Песента Andalouse е нещо като негова визитна картичка, а през 2015 г. издава и дует с Ариана Гранде, както и втори студиен албум. Миналата година се завърна с нов дългосвирещ запис на име \"Амиго\", който ще представи и на \"Франкофоли\".  За почитателите на електро суинг стила \"Караван Палас\" са добре позната група. Дебютният албум на парижката формация излиза през 2008 г., следващите - съответно през 2012 и 2015 г.. След известно прекъсване музикантите пуснаха най-новия си сингъл Miracle в началото на тази година и също ще е част от изпълненията им в Благоевград през юни. След големия си хит Beijo от 2015 г. композиторът Мариус Мога и певецът Андрей Ропча, които заедно създават дуета \"Моранди\", влизат в европейските класации, а дебютният им албум Reverse продава 2 млн. броя на румънския пазар. Тяхното изпълнение на фестивала ще бъде част от програмата на втората вечер.  Преди тях в събота обаче на сцената ще излезе Никола Груев, известен повече с името Котарашки (Kottarashky) и със своя стил, смесващ фолклор, рок, фънк, блус, джаз и електронна музика, заради който попада сред имената на британския лейбъл Asphalt Tango. 22 юни, събота 20.00-21.30 - Kottarashky 22.00 - 23.00 - Morandi 23.30 - 00.30 – Kendji Girac", "date": "2019.03.01", "title": "LP, Кенджи Жирак и \"Караван Палас\" ще свирят на \"Франкофоли\" 2019"}
{"url": "https://www.dnevnik.bg/kultura/2019/03/01/3396107_predstoi_forum_kultura_cennosti_patriotizum_i/", "text": "Култура, ценности, патриотизъм и национализъм - това е темата на третия форум на  движението \"Реформи в културата\" . Дискусиите ще бъдат на 2 март във Велико Търново, съобщиха от движението. Предишните две събирания бяха за законодателството в културата и медиите и за културните политики. Първата част на форума в събота е с участието на историци. Темата на проф. Веселин Методиев е Патриотичното в българската историческа наука\", на доц. Стефан Дечев - \"Възможен ли е нов патриотизъм и нов исторически разказ?\", а на д-р Димитър Атанасов -  Историческият разказ за масова употреба и гражданската култура: срещата (не)възможна?\".  Може ли патриотизмът да бъде противопоставян на европеизма - за това ще говори проф. Калин Янакиев. Доц. Антоний Гълъбов ще разгледа  Европейското гражданство и българската принадлежност към политическата култура на националпопулизма За гражданския патриотизъм и символът Левски\" е темата на проф. Петя Кабакчиева. Проф. Александър Кьосев ще се спре на \"видовете патриотизъм и трудностите пред гражданския патриотизъм\". Негово е и встъплението към темата \"Култура, ценности, патриотизъм и национализъм\" - \"Прекрасно, но що е отечество?\". Въведението завършва с въпроси, които според автора, заслужават специално внимание. Сред тях са: - Какви са трудностите пред идеала за \"гражданска нация\", принципни ли са или практически, възможно ли е да бъдат преодолени, с какви политики? Как е възможно \"националната идентичност\" да включва и граждани, които не са от същия етнически произход или имат различна култура? - Възможен ли е български патриотизъм днес, който не повтаря грешките на миналите национализми? - Има ли примери и модели в днешна Европа и в съвременния свят, които могат да ни помогнат в това отношение, както и при изграждане на съвременно чувство за принадлежност?", "date": "2019.03.01", "title": "Предстои форум \"Култура, ценности, патриотизъм и национализъм\""}
{"url": "https://www.dnevnik.bg/analizi/2019/03/01/3396848_prekrasno_no_shto_e_otechestvo/", "text": "...Събитията в последните 20 години показаха, че слуховете за смъртта на нацията са твърде прибързани. Глобализационни процеси разбира се има, но има и съпротива срещу тях. Затова е и твърде рано да са говори за отпадане на националната идентичност като културна форма на модерното съзнание. Пред очите на неолиберални идеолози, лесни мултикултуралисти и глобализационни оптимисти вълната от националпопулизъм и радикален традиционализъм (включително радикална религиозност) заля почти целия свят. Вероятно новите национализми в дълбоката си същност са дискурс, новото несъгласие и протест срещу глобализацията, но те говорят на стар, традиционно-патриотичен език. Намират своята легитимация в това, че много мълчаливи мнозинства в различни точки по света се чувстват онеправдани от непризнаващия граници и подриващ национални институции и законодателства над-национален корпоративен капитализъм. Изчезват работни места, синдикални привилегии и доходи, губи се усещане за участие в политическите процеси и взимането на решения. Справедливо или не, като застрашени се преживяват не толкова правата на труда, а \"изконните ценности\" и значими културни символи, понякога – самото усещане за принадлежност и идентичност. На езика на традиционния патриотизъм мълчаливи маси изразяват своето морално възмущение както към собствените си корумпирани държавни елити, \"предали Родината\", така и към международния короративен капитал, лишен от местни ангажименти и отговорности. Не без значение е и една друга несправедливост: смята се, че причината за огромната финансова криза от 2008 г. са тъкмо глобалните хибридни играчи и финансови спекуланти, докато загубите са поети отново от \"уседналите\" национални мнозинства. В допълнение те се се изживяват като онеправдани и от глобалните, публично агресивни политики на културни права, идентичност и признание към етнически, религиозни и сексуални малцинства. Този нов национализъм е наистина популистки – в смисъл на това, че е базиран едновременно на митологична, ирационална омраза към елитите и на наивния копнеж за връщане към стари национални културни форми, извадени от нафталина на миналото, без спомен за огромните катастрофи, които са причинили. От което обаче не следва, че протестът, който този националпопулизъм носи, е несправедлив. Неговата вълна обаче все повече бива яхвана от нови патриотични, десни и крайно десни партии (често пъти манипулативни и демагогски), които с удоволствие възпроизвеждат без последствие езика на омраза към елитите. За кратко те успяха в значителна степен да маргинализират традиционния представител на социалния протест и борбите за справедливост - европейската левица, представяйки се за естествени изразители на народните протестни настроения и \"автентичните\", \"изконни ценности\". Тази реторика на практика доведе до монополизиране на патриотизма и усещане за принадлежност, от крайно десните, които едновременно подпъхват в тези масови чувства и идентификационни модели расистки, ксенофобски, антилиберални, антиглобализационни и културно-консервативни послания. придобиват медии, министерства и институции и стават важен фактор не само в публичния дискурс и борбата за електорат, но и в институционалните политики, във вземането решения и в управлението на национални ресурси; все по-често те се опитват да определят в каква посока трябва да върви образованието и \"истинската\" национална култура. В България вълната на неофициалния протестен национализъм беше яхната първоначално от цял рой малки смехотворни партии, които техните противници не взимаха сериозно. При всичките си противоречия и скандали, обаче, те все пак успяха да формират коалиция, която, макар и нестабилна, в момента участва правителството и му осигурява парламентарно мнозинство. Кръстиха се \"патриоти\", с което на практика монополизираха не само това име, но и проблема за принадлежността – а техните медии, реторики и говорители все повече утвърждават като единствен вариант на националната принадлежност собствените си расистки и ксенофобски митологии. напълно имунизирани към историческа, изворова и фактологическа критика: дискурсът им е всъщност част от пост-истинната медийна среда, в която живеем. Но напоследък той става все по-силен и в борбата за електорат и принуждава дори големите официални партии – ГЕРБ и особено БСП, към консервативен националистически завой. Специално за БСП направо може да се говори за популистки завой, угвърждаващ възможно най-плоския и митологичен националистически разказ. Но не само публичната среда и партиите, а и институциите са вече засегнати - този популистки мито-национализъм, който не се интересува от фактите, става все по-консенсуален, започва да се меси в образованието, в културните дискусии, в публичния език, превръща се в медийна и дори морална норма, започва да задава граница на позволеното и непозволеното говорене, ругае противниците си, дори прави опит да се превърне в цензура. Новата публична среда дава основания на най-крайните и ирационални \"защитници на българщината\" да застанат в налудничави героически пози на \"верни синове\" и защитници на изконни ценности, да поемат нещата в своите частни ръце и дори да прибягнат към саморазправи: те вече започнаха да отправят ясни заплахи към всички инакомислещи, наричани със заклеймяващи имена – толерасти, либерали, джендъри, отродители и \"национални предатели\". Ситуацията изглежда нелесна - патриотичните чувства биват изразявани от една опасна, крайно дясна реторика, която от една страна е школско-елементарна и наивна, от друга – мощно митогенна и имунизирана спрямо критика. Усещането за принадлежност на милиони българи се оказва лишено от интелигентен защитник. То вече не разполага със собствен исторически, културно и политически достоверен език, който да конкурира популистките пост-истини. Забравено е дори това, че а ръководната му утопия му е тази на Левски – да създаде държава, в която няма потисничество, която дава еднакви права на своите различни граждани. Мисля, че е наложително да поговорим по тези проблеми, да предложим решения, ако сме в състояние – те ни чукат на вратата. Предлагам дълъг списък с въпроси - главно за ориентация и създаване на обща координатна система... • Какво е отношението между свое, родно и национално, как се променят те исторически? Какви видове чувство за принадлежност и какви разнородни идентичности съществуват във съвременния свят и как се съотнасят към националната принадлежност? • Какви са трудностите пред идеала за \"гражданска нация\", принципни ли са или практически, възможно ли е да бъдат преодолени, с какви политики? Как е възможно \"националната идентичност\" да включва и граждани, които не са от същия етнически произход или имат различна култура? • Възможна ли е \"хладна\" спокойна и рационална национална идентичност, която не включва дълбоки емоционални пластове? А желана ли е? • Може ли да се излезе от травматичната логика на признанието (малката нация, която иска да бъде забелязана на световната сцена и да докаже \"че и ний сме дали нещо на света\"). Желано ли е това? • Какво е националното - автентично лично/колективно чувство за традиция и историческо траене или наличен \"символен ресурс\", с който се оперира политически и ситуационно? Ако е второто - какъв тип ресурс трябва да бъде днешният патриотизъм – индивидуален, граждански, партиен, държавен, образователен, всичко това едновременно? • Често разграничават \"патриотизъм\" от \"национализъм\" с твърдението, че едното е любов към родното, а другото е омраза към чуждото, ксенофобия – съгласни ли сте с това? • Какво означава \"национална принадлежност\" в началото на XXI век, времето на дигитални медии и глобални потоци от стоки, финанси, хора, образи и информация, на огромни миграционни движения, флуидни и хибридни идентичности? Как да се отнасяме към глобалната медийна комодификация на плоските, екзотични образи на националното, които и национал-популизмът употребява? • Как да се противостои на упадъка на знанието за нацията, историята и националната култура и възхода на националистическите митологии? • Възможен ли е български патриотизъм днес, който не повтаря грешките на миналите национализми? • Има ли примери и модели в днешна Европа и в съвременния свят, които могат да ни помогнат в това отношение, както и при изграждане на съвременно чувство за принадлежност? • Възможно ли е патриотизмът да се разшири и да включва \"патриотизъм към общото отечество Европа\"? Желателно ли е това? • Еднакъв ли е патриотизмът на уседналите, живеещите в България, и на различните видове емигранти; какви са националните чувства, на онези, които са извън територията, има ли публичен дискурс, който ефикасно да ги изразява? • Възможно ли и редно ли е протестната, гражданска и неофициална енергия в съвременния граждански патриотизъм (от типа \"Обичам родината, мразя държавата\") да бъде използвана политически, но не манипулативно? • Възможно ли е патриотизмът да бъде \"демонополизиран\", така че да не се схваща като задължително принадлежащ на крайно десните, ксенофобите, защитниците на \"българщината\"? • Защо възниква, срещу какво и за какво се бори съвременният националпопулизъм? Каква е неговата местна българска специфика? • Кои са агентите и каналите, какви са реториките на националпопулизма? • Как националпопулизмът се отнася към пост-истината и живота в митове в информационни балони? • Как националпопулизмът се свързва с върналия се на мода дискурс на геополитиката? • Как е възможно да се пробие все по-монополната реторика на националпопулизма, която все повече се масовизира? • Възможно ли е днес да бъде бъде създаден толерантен и гъвкав патриотизъм, който създава друго \"отворено\" усещане за солидарност и принадлежност и не произвежда непрекъснати противопоставяния с чуждото? • Как да ориентираме нашето съвременно чувство за принадлежност към бъдещето, а не към миналото? Към вписване в Европа и света, а не към изолация и противопоставяния? • Какъв трябва да бъде публичният език, на който това трябва да бъде изразено? Коя би била неговата централна метафора? Какъв патриотичен разказ би предложил той, различен от банализираните исторически травми и екстази, героизми и виктимизации на национал-популизма? • Ще бъде ли въпросният нов език на патриотизма \"конкурентно способен\", т.е. реторически ефикасен сред агресивната и фрагментаризирана среда на брутални хули към публични личности и говорители на толерантността, сред \"въздуха\" от агресивен националпопулизъм и пост-истина? • Какъв тип нормотворчество би произтекло от едно ново схващане на патриотизма и принадлежността? Какви трябва да бъдат законодателни инициативи, както и произтичащите културни, образователни и институционални политики?", "date": "2019.03.01", "title": "Прекрасно, но що е отечество"}
{"url": "https://www.dnevnik.bg/sport/2019/03/01/3397903_burzi_smeli_sruchni_kak_kimi_raikonen_popravia/", "text": "Кими Райконен винаги е бил смятан за един от най-талантливите пилоти във Формула 1 и го доказа с успешната си кариера в \"Заубер\", \"Макларън\", \"Лотус\" и \"Ферари\". Финландецът, който от новия сезон ще кара отново в тима на \"Заубер\", с който започна кариерата си, впечатли и по време на тестовете. От този сезон швейцарският тим се преименува на \"Алфа Ромео\", след като досега италианската марка присъстваше като ко-спонсор. Отборът използва двигатели на \"Ферари\". Райконен обаче не привлече вниманието на пистата, а извън нея. Ледения, както е по-известен финландският ветеран, публикува видео в социалните мрежи, на което сам поправя своята състезателна седалка. На въпросното видео той борави с шлайф, с който изглажда част от ръбовете на седалката си. \"Не съм ходил на училище за нищо\", написа Райконен към видеото.  ", "date": "2019.03.01", "title": "Бързи, смели, сръчни: как Кими Райконен поправя състезателната си седалка (видео)"}
{"url": "https://www.dnevnik.bg/intervju/2019/03/01/3396718_d-r_boiana_petkova_sistemni_greshki_v_zdravnite/", "text": "- Тези болести, срещу които има ваксини в българския имунизационен календар, като морбили например, далеч не са изчезнали. Няма застраховани. Това не са болести само на бедните, на малцинствата, на гетото. Морбили например има близо 100% контагиозен индекс – тоест ако си в едно пространство с пациент, който може още да не знае, че е болен, дишаш един въздух с него /не говорим за близък контакт/ и ако нямаш имунитет, се разболяваш с абсолютно пълна гаранция. При епидемията 2009г. – 2011 г. медицинските сестри в нашата болница, които се оказа, че нямат имунитет, се разболяха и някои боледуваха много тежко. Дори не зависи от това колко е здрав човек по принцип, как живее, дали боледува често и т.н. Заболяването от морбили има фиксиран процент усложнения– 30 до 40 на сто е пневмонията като усложнение и тя протича много тежко; един човек на хиляда ще развие енцефалит, смъртността също е едно на хиляда. Каквото и да правим, с каквато и медицина да разполагаме, дори в най-развитите страни с модерна медицина, това са непредотвратими последствия. А при ваксината срещу морбили рискът от неврологични усложнения, например, е едно на 10 000 и в голямата си степен това са единични температурни гърчове. Има разбира се случаи на енцефалит, няма точни данни, но е от порядъка между едно на 10 000 и едно на 100 000 деца. Пациентите обаче трудно могат да си дадат ясна сметка какво означават възможните негативни реакции в цифри – какво е \"едно на хиляда\" срещу \"едно на 10 000\" в реалността например. И не им се разяснява какви са истинските рискове. Да им се даде възможност да осмислят, че за едно наистина здраво дете, което е и здраво към момента на имунизация, рискът е много, много малък. Да кажем, че ако ваксинираме например около 55 - 60 000 деца годишно /като вземем предвид раждаемостта/, 4-5 ще получат изобщо някакви усложнения от самата ваксина. Освен това трябва да се знае, че тези усложнения са най-често, когато децата не са били достатъчно здрави преди имунизацията. Или има други фактори – например недоносено бебе, родено много преждевременно с много ниско тегло, което е ваксинирано при навършване на 13 месеца, без да се коригира препоръчителната възраст спрямо степента на недоносеност. Когато опре въпросът до това \"защо да си ваксинирам детето?\", трябва да си дадем ясна сметка, че сме част от едно общество. Трябва да се замислим сериозно какво ще се случи с хората (деца и възрастни), които обективно нямат възможност да бъдат ваксинирани – поради тежко вродено или автоимунно заболяване, при прилагане на имуносупресия или химиотерапия... Те няма как да бъдат предпазени при една евентуална епидемия. Единственото, което може да ги спаси, е ако всички около тях са имунизирани. - Да, много хора смятат, че ваксината е причина децата им да се разболеят от нещо. А това не е вярно и също трябва да се обяснява и подчертава. Хората могат да имат някаква предразположеност, обикновено генетична. Представете си го като едно копче – може да го натисне ваксината и тази генетична предразположеност да се прояви. Обаче може да го натисне и първият срещнат вирус, всякакви неща от околната среда могат да го отключат. Само че хората решават, че причината за болестта е ваксината, най-вече защото ваксината се слага в ранна детска възраст, когато детето още е нямало досег с външната среда. Не, ваксината не причинява болестта, тя може да я \"отключи\", както е популярно да се казва, но не и да я причини. А това отключване, пак казвам, може да стане и най-вероятно ще стане при досег с вируси, околна среда, препарати и какво ли още не. Всичко това обаче отново не се разяснява достатъчно ясно на пациентите и така страховете си остават. - Това изобщо не са същите ваксини. Съвременни са. Включително тези уж страшни неща, които ваксините едно време съдържаха и които уж водеха до страховити болести, днес изобщо ги няма или се съдържат в минимални количества в пъти по-ниски от тези да речем в околната среда или дори в допустимите за адаптираното мляко за бебета (алуминий, консерванти и пр.). А децата ги понасят съвсем добре, ако са поставени разумно и съобразено с всички фактори. - За съжаление в България и в здравните политики, където и да разровиш – дали за ваксините или за каквото и да било друго, откриваш страшно много системни проблеми. Тук не става дума за прост отказ на невежи хора. Всъщност заклетите \"антиваксъри\" са една малка част от родителите, които в даден момент са взели решение за отказ от имунизация. В основата на проблема са грешни държавни политики, водещи до система, обречена на лоша комуникация и пропуски в обучението на медицинските специалисти. Голяма част от целия хаос според мен се дължи на пълната дезинформация и непрозрачност, с които се провежда ваксинационната политика в България. Във всяка европейска държава, преди да си заведеш детето за ваксинация, при предишно посещение си разговарял подробно с педиатъра, получил си писмена информация, имаш възможност да зададеш въпроси и да получиш отговори, без да ти се карат и да те назидават. У нас типичният личен лекар, който работи с НЗОК, няма дори физическата възможност да направи това с всичките си пациенти. Няма време за това. От друга страна в България по време на следването няма никаква форма на обучение за комуникация с пациенти. За да завършиш медицина в Германия, два семестъра се изучава и практикува как да говориш с пациенти – как да отговаряш на въпросите им, как да им влизаш в положението, как да държиш баланса между това, което смяташ за правилно от научна гледна точка и от професионалия си опит, и това, че човекът отсреща въпреки това има право да взима собствени решения за себе си и здравето си. Учи се как това да се прави по уважителен начин, защото когато човекът знае, че ти го уважаваш и приемаш насериозно тревогите му, той е много по-склонен да те чуе и да се замисли. Трябва да има и възможност за обратна връзка при възникнали впоследствие въпроси и всичко това трябва да предхожда достатъчно време самата манипулация. А тук пациентите често чуват: \"Ти учил ли си шест години? Като не си, какво да ти обяснявам?\". Не е така - почти всичко може да се обясни почти на всеки. И да, в България много родители са се отказали да ваксинират детето си, защото никой не е седнал да поговори с тях. - Ние не говорим с пациентите, не защото сме лоши лекари. А защото системата е такава – не са ни научили и нямаме време. Често нямаме и най-съвременните знания. В България няма изискване за ресертификация или продължаващо обучение на лекарите. Има много хора, които практикуват 30 години със знанията си от университета. А всъщност със съвременните темпове на развитие на медицината, 50% от знанията, с които се дипломираш, след 5 години вече не са актуални. Трябва непрекъснато да ги актуализираш. Но за да отидеш на конференция, смислена, международна най-ниската такса за участие е 600 евро плюс средства за път и престой. Абонаментът за един медицински сайт с най-актуалната информация, който непрекъснато се обновява, струва 400 евро на година. Колко души ще си позволят тези разходи, когато за болницата и системата, в която работят, това очевидно не е приоритет? Няма никакво насърчение специалистите да си обновяват знанията. Единствената подкрепа е спонсорство от фармацевтичните компании, което обаче ни обвързва страшно неетично. На практика още не сме пристигнали в ерата на медицината, базирана на доказателства. У нас медицината все още е със статут на \"изкуство\". Клиничният опит и интуицията са изключително важни за диагностиката и лечението, но трябва да са неразривно свързани с науката. - Да, това е сред многото неща, които подриват доверието и всъщност пречат. Лекарите сякаш са бетонирали позициите си. И много често единственото, което родителите получават в отговор на притесненията си, е: \"Няма такова нещо\". Но всеки средноинтелигентен човек може да прочете листовката и да види, че има описани негативни реакции към ваксините. Които очевидно са установени по време на клиничните проучвания. И отговори от типа на: \"Не се излагай, ваксинирай си децата\" или дори: \"Трябва да ти отнемат родителските права\", не успокоява тревогите. Когато пациентът види насреща си, че лекарят дори не допуска да се помисли върху възможността да има негативна реакция от ваксината, нормално е да втвърди и той тона. Друго - за да успокоят масовата паника да речем, авторитетни хора говорят неща, които не отговарят напълно на истината. Като например това, че ако имаш две ваксини срещу морбили, си доживотно защитен. Това не е коректно - имам пациенти и приятели, които си направиха изследване за антитела и се вижда, че някога са имали имунитет от ваксина, но в момента антителата им са под долната граница или на прага. Явно вече нямат нужния имунитет. И когато човек – представител на институция например, излезе пред медии и твърди, че няма такова нещо и имунитетът е гарантиран и доживотен, какво става - срива се доверието в него и в институцията. Стигаме и до друга непрозрачна част от държавната имунизационна политика - нашият имунизационен календар, който ако се сравни с австрийския да речем, съдържа същите ваксини, но има доста повече приеми. Това е може би, за да се гарантира, че имунизационната програма ще обхване всички, дори и хората, изпуснали някоя ваксина. Но никой не говори публично за причините да изберем този, а не някой друг алгоритъм на имунизация. В България има средно с един прием повече, отколкото в някои други централноевропейски държави. Това обаче е държавната политика по отношение на ваксините, а от честотата пряко зависи и за колко ваксини плаща България за всяко дете на фармацевтичните компании например. И ето как могат да се подхранят тези шумни твърдения и смели спекулации, че от ваксините интерес има основно фармацевтичният бизнес поради липсата на ясни и прозрачни предписания. - Първо, нямаме регистър на постваксинални реакции. Защото в други държави всяко нещо се регистрира, следи се, правят се изводи. Няма и никакъв фонд, който да подпомага семейства, пострадали от подобна негативна реакция. Няма и данни колко от хората не са изградили имунитет, въпреки ваксинацията, защото има и такива – между 3 и 5 на сто. Което за една година са около 1200 човека, но за 10 години вече стават 12 000 и това е критична маса, от която може да тръгне епидемия. В България обаче проследяване на това кой какъв имунитет е изградил, не се прави. Не знаем какъв е стадният имунитет и чакаме епидемия, за да съберем данни. Няма и ефективни механизми, по които да се контролира дали ваксините са правилно съхранявани. Защото това са живи ваксини, които стават неефективни, ако се прекъсне хладилната верига. Не се знае и колко в действителност са ваксинираните хора. Тук може да се включи и проблемът с фалшивите вписвания на ваксини. И може и да се изненадате, но това доста често не е в следствие на настояване от страна на родителите и желание на семействата да излъжат системата, за да вземат социалните помощи или да запишат децата си в детска градина, а заради системата, в която са принудени да работят личните лекари – на места трудно издирват пациентите си за ваксинация, въпреки че здравните медиатори вършат страхотна работа. Или когато детето е по-болнаво и се налага неколкократно отлагане на ваксината. Докато в досиетата на лекарите има данни, че имат записани деца, които не са имунизирани, Регионалната здравна инспекция ще ги проверява и гони непрекъснато. За да си спестят тази неудобства, някои лекари просто вписват ваксинации, които не са направили. - Смятам за редно всеки да може да прави информиран и осъзнат избор за това дали да се ваксинира допълнително и срещу какво точно. Информиран и осъзнат. Но не бих лобирала за това ваксините в България да отпаднат като задължителни. Защото на фона на всичко, което описах преди малко, нито системата, нито обществото са готови за това.", "date": "2019.03.01", "title": "Д-р Бояна Петкова: Системни грешки в здравните политики са в основата на отказа от ваксини у нас"}
{"url": "https://www.dnevnik.bg/bulgaria/2019/03/01/3398013_slunce_i_valeji_se_ochakvat_prez_mart/", "text": "Максималните температури през март ще достигат около 20-25 градуса, а минималните ще са от минус 3 до минус 8 градуса. През предстоящите три почивни дни времето ще е хубаво. Това съобщи Марияна Попова от Националният институт по метеорология и хидрология (НИМХ) в ефира на БНТ. Днес ще е предимно слънчево. По-значителни временни увеличения на облачността ще има в следобедните часове. Вятърът ще е умерен, на места в Северна България временно до силен от запад-северозапад, но привечер ще отслабва. Максималните температури ще са предимно между 15° и 20°. Над планините ще преобладава слънчево време. Около 5-6 март се очакват температури над 20 градуса. Около и малко над нормата ще са температурите през целия месец, по-високи ще бъдат през първото десетдневие, след което ще настъпи динамичен период. Към края на второто десетдневие времето ще се стабилизира. Вероятност за превалявания има в периода 22-23 март, както и в края на месеца, допълни синоптикът.", "date": "2019.03.01", "title": "Слънце и валежи се очакват през март"}
{"url": "https://www.dnevnik.bg/evropa/2019/03/01/3398010_merkite_na_litva_sreshtu_ruska_propaganda_sa_opravdani/", "text": "Литва е спазила законодателството на ЕС, като е въвела мерки срещу телевизия, разпространяваща руска пропаганда. Това е заключението на генералния адвокат на Съда на ЕС Хенрик Йое. Адвокатът се е произнесъл по решението на литовските власти да ограничат разпространението на телевизията \"НТВ Мир Литва\" само по кабел и в интернет срещу допълнително заплащане. През 2016 г. литовските власти са въвели ограничението за срок от 12 месеца. В съобщение на Съда на ЕС се уточнява, че рускоезичният телевизионен канал се разпространява от дружество, регистрирано във Великобритания. Пояснява се, че през 2016 г. телевизията е излъчила предаване, в което са били отправени призиви за враждебност и омраза към Литва, Латвия и Естония на основата на националност. В становището си адвокатът отбелязва, че властите във Вилнюс не са нарушили правото на ЕС за свободно приемане и препредаване на телевизионен сигнал от друга държава от Общността. Според него приемащата сигнала държава може да задължи дружествата за далекосъобщителни услуги да въведат мерки, оправдани от обществения интерес. По неговата оценка предприетите мерки не ограничават разпространението на въпросната програма, защото потребителите запазват законна възможност да я следят. Взетите мерки са оправдани и съразмерни. Литва е предприела разумни мерки да защити информационното си пространство от руска пропаганда на фона на информационната война, на която са подложени балтийските държави, се посочва в становището. В съобщението се пояснява, че становището на адвоката ще бъде взето предвид при произнасянето на по-късна дата на решението по случая на Съда на ЕС. /БТА", "date": "2019.03.01", "title": "Мерките на Литва срещу руска пропаганда са оправдани, реши генералният адвокат на Съда на ЕС"}
{"url": "https://www.dnevnik.bg/evropa/2019/03/01/3398014_cigarite_vuv_franciia_poskupvat_s_50_evrocenta/", "text": "Цените на цигарите във Франция поскъпват с 50-60 евроцента от днес заради увеличението на таксите и акцизите, предвидено от правителството, чиято цел е пакет цигари да струва 10 евро към края на 2020 година, за да се намали пушенето във Франция, предаде \"Франс прес\". Следващо увеличение на цените ще има през ноември. Пакет с 20 цигари червено \"Малборо\" (Marlboro Red) на групата \"Филип Морис\" (Philip Morris), който от 1 януари струваше 8.20 евро, ще струва 8.80 евро или с 10 евроцента повече от увеличението на таксата от дбес, за да се компенсира очакваното намаление на продажбите, което се очаква да бъде сравнимо с това през 2018 година. Преди година, на 1 март 2018 година, правителството силно увеличи таксите и пакет цигари среден клас достигна 8 евро (спрямо 7.30 евро дотогава за червеното \"Малборо\"). Това доведе до спад на продажбите с 9.32 на сто миналата година. Таксите представляват 80 процента от цената. Във Франция цените на тютюневите изделия се определят от производителите, но държавата може да предизвиква увеличения чрез промяна на таксите. Сегашното увеличение е осмото от идването на власт на правителството на президента Еманюел Макрон през 2017 година след четири години стабилни цени. Тютюнопушенето е в основата на ракови и сърдечно-съдови заболявания и е причина за смъртта на около 75 хил. французи всяка година. /БТА", "date": "2019.03.01", "title": "Цигарите във Франция поскъпват с 50 евроцента"}
{"url": "https://www.dnevnik.bg/bulgaria/2019/03/01/3398016_kratki_novini_falshiv_signal_za_derailiral_vlak/", "text": "статия, но е важно да бъдат отбелязани. Фандъкова обеща пари за служителите в градския транспорт На среща с президента на КНСБ Пламен Димитров кметът на София е уверила, че започва 3-годишна програма за ежегодно увеличаване на основната заплата на работещите в градския транспорт с минимум 10% годишно. От 1 юни тази година Столичната община ще осигури пари за допълнително увеличение на доходите на водачите на превозни средства в градския транспорт.  Временно е спряно движението по Е-79 при Симитли Мярката се отнася и за двете посоки, съобщава МВР. Причина е образувалото се силно задимяване вследствие на горящи треви. Към мястото на пожара пътуват противопожарни автомобили, пътна полиция ще остане на място. БСП иска НАП да запечата паркоматите по парламента  Социалисти поискаха НАП да запечата паркоматите за синята зона до парламента в София, тъй като били незаконни. Причината - на касовите бележки, които издават, не пишело фирмата, към която отива плащането. Случаят е от монтанското село Медковец, съобщава \"Нова телевизия\". Заради сигнала за обърнал се влак в близост до железопътната гара в селото са изпратени пет пожарни автомобила. Доброволци от местната община също са отишли на място. Обърнал се влак обаче не е имало. В близост до жп гарата са горели сухи треви и храсти на площ около 20 декара. Спасена е стара необитавана мелница. Малко по-късно пожарът е овладян и загасен. Според доброволците причината за фалшивия сигнал е търсенето на сензация.", "date": "2019.03.01", "title": "Кратки новини: Временно е спряно движението по Е-79 при Симитли"}
{"url": "https://www.dnevnik.bg/bigpicture/2019/03/01/3396617_nai-dobrite_snimki_na_dnevnik_prez_fevruari/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Надежда Чипева, Цветелина Белутова, Юлия Лазарова, Велко Ангелов и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2019.03.01", "title": "Най-добрите снимки на \"Дневник\" през февруари"}
{"url": "https://www.dnevnik.bg/sviat/2019/03/01/3398041_severna_koreia_obiavi_che_e_poiskala_ot_trump_samo/", "text": "Северна Корея е поискала само частично отменяне на санкциите срещу нея в замяна на затварянето на ядрения комплекс Йонбьон, заяви севернокорейският министър на външните работи И Йон-Хо, цитиран от световните агенции и БТА. Той даде извънредна пресконференция в Ханой, след като двудневната среща между севернокорейския лидер Ким Чен-Ун и американския президент Доналд Тръмп във виетнамската столица  завърши, без да бъде договорено споразумение . И Йон-Хо оспори обяснението на Тръмп, че срещата се е провалила, защото Северна Корея е поискала пълно отменяне на санкциите, отбелязва \"Асошиейтед прес\". \"Предложението бе най-голямата мярка за ядрено разоръжаване, която можем да предприемем на сегашния етап, имайки предвид сегашното ниво на доверие между (Северна Корея) и САЩ.\" Тръмп обясни, след като срещата приключи преди планирания момент, без обяд и без церемония за подписване, че единственото, което би приел Пхенян, би било затварянето на Йонбьон (а не на всички обекти, за които се предполага, че са част от ядрената програма) срещу сваляне на всичи санкции. Той обяви, че е по-добре човек да си тръгне без сделка, отколкото с лоша. Йонбьон е единственият известен севернокорейски център, работещ с плутоний, но се смята, че поне два други в страната обработват и уран. \"Епохално подобрение\" Междувременно севернокорейската агенция КЦТА съобщи часове след прекъсването на срещата, че Ким и Тръмп са се уговорили \"да продължат плодотворните преговори за премахване на ядреното оръжие на Корейския полуостров и за подобряване на американско-севернокорейските отношения\". КЦТА не споменава за липсата на резултат от двудневната среща в Ханой. Двамата лидери смятат, че втората им среща е била добра възможност за задълбочаване на взаимното уважение и доверие, добавя КЦТА. \"Въпреки високата стена от неприязън и конфронтация, трупана през 70 години на враждебни отношения, върховният лидер и президентът Тръмп изразиха увереност, че могат да постигнат епохално подобрение на отношенията между КНДР и САЩ, ако се държат твърдо ръка за ръка и проявяват мъдрост и търпение\", се казва в съобщението на КЦТА, цитирано от ДПА.", "date": "2019.03.01", "title": "Северна Корея обяви, че е поискала от Тръмп само частична отмяна на санкциите"}
{"url": "https://www.dnevnik.bg/evropa/2019/02/28/3397478_zaradi_brekzit_dublin_se_prevrushta_vuv_finansova/", "text": "Благодарение на Брекзит Дъблин е напът да се превърне във финансова столица, привличайки банки, инвестиционни фондове и правни кантори, базирани във Великобритания и загрижени да останат в Европейския съюз след 29 март. Британската Hermes Investment Management, която управлява активи за 33.5 милиарда британски лири (38 милиарда евро), е една от компаниите, решили да се установят в Ирландия. \"Всички наши клиенти мислят, че правим верния избор, при липсата на сигурност\", казва Каръл Мейхън, директор на фирмата за Ирландия. \"Започнахме да планираме Брекзит още от референдума през 2016 година\", допълва тя. Ирландия се опасява заради тесните си икономически връзки с Великобритания, че може да плати тежка цена за Брекзит, най-вече ако се стигне до развод без споразумение. При това положение всеки \"дивидент Брекзит\" е повече от добре дошъл, въпреки че страната по никакъв начин не желае да се хвали с тези косвени печалби. \"Ние не искаме да се опитваме да извличаме печалба от трудностите на някой друг\", заяви неотдавна ирландският държавен министър за финансовите услуги Майкъл Д'Арси. \"Винаги обаче съм подчертавал, че ако британски компании изпаднат в затруднено положение заради Брекзит, Ирландия би могла да бъде част от решението.\" Според проучване на EY (фирмата за професионални услуги Ernst & Young с централа в Лондон) Дъблин е на първо място в предпочитанията на финансовите компании, искащи да се установят в ЕС, пред Амстердам, Франкфурт и Париж. EY е преброила 27 фирми, които са се ангажирали да преместят свои служители или дейности в ирландската столица от 2016 година. Сред тях е гигантът Bank of America Merrill Lynch, който през декември сля британския и ирландския си клон и превърна Дъблин в своя \"главен банков център в Европа\". Данъци, език и разстояние През януари британската банка Barclays получи зелена светлина от съда да прехвърли 190 милиарда евро активи в ирландския си филиал. Според британски съдебни документи банката иска по този начин да запази възможност да предлага инвестиционни услуги в ЕС. Финансовият център на Дъблин, няколко комплекса от сгради близо до центъра на града, е доста скромен в сравнение с Лондонското сити и десетките му небостъргачи. Той обаче може да се разшири значително, когато Великобритания действително напусне ЕС, по подобие на това, което се случи със старите докове при идването на американските технологични гиганти Facebook, Google и LinkedIn. Данъкът за компаниите е само 12.5% в Ирландия, която ще бъде единствената английски говореща страна в съюза след излизането на Великобритания. И Дъблин е само на един час път със самолет от Лондон. Ирландският премиер Лио Варадкар, който обикновено придобива мрачен израз на лицето, когато стане въпрос за Брекзит, не се поколеба да похвали страната си в реч този месец като \"уникална входна врата към Европейския съюз и общия му пазар\". Ако обаче активите, струпани в Ирландия, би трябвало да се увеличат, последиците за заетостта изглеждат негативни, особено като се има предвид, че Брекзит би трябвало да остави без работа още 55 хил. души според прогнозите на министерството на финансите. Barclays между другото предвижда да създаде само 150 работни места в Дъблин. Дейвид Карти, управляващ директор за Ирландия на правната фирма DLA Piper, прогнозира, че Лондон в крайна сметка ще остане главният център за голям брой финансови групи. Въпреки че те \"ще могат да имат стратегии или важни аспекти от бизнеса си извън Лондон - в Дъблин или другаде\".", "date": "2019.03.01", "title": "Дъблин се превръща във финансова столица заради Брекзит"}
{"url": "https://www.dnevnik.bg/bulgaria/2019/03/01/3398043_kapital_ahmed_dogan_kupi_oficialno_boianskite_sarai/", "text": "Дружеството \"ТЕЦ Варна\", в което почетният лидер на ДПС Ахмед Доган стана мажоритарен собственик миналата година, е придобило фирмата \"Делта епсилон\". Това е компанията, която притежава известния като Боянските сараи имот. Той е ползван от Доган като лична резиденция. Информацията съобщи \"Капитал\". Цената по сделката не е известна, но чрез нея реално се официализира още едно владение на Доган, който, докато беше в политиката, нямаше никакви фирмени участия. Досега собствеността в \"Делта епсилон\" беше поделена между Румен Асенов и Красимир Дюлгеров. По данни на \"Капитал\" Асенов е известен с връзките си с Доган и ДПС. Той е собственик на \"ИСА инженеринг\" - компанията, построила самия сарай. Фирмите му пък печелят много обществени поръчки по време на тройната коалиция. На 14 януари Асенов и Дюлгеров са джиросали акциите си на \"ТЕЦ Варна\". Решението за покупка на сараите е взето от борда на \"ТЕЦ Варна\" още на 18 септември 2018 г. - малко след влизането на Доган. Повече подробности може да прочетете  тук.", "date": "2019.03.01", "title": "\"Капитал\": Ахмед Доган купи официално Боянските сараи"}
{"url": "https://www.dnevnik.bg/evropa/2019/03/01/3398044_v_enp_se_zasilva_natiska_za_izkljuchvane_na_partiiata/", "text": "Четири национални партии в Европейската народна партия (ЕНП) призоваха президента на групата или да изключи, или временно да отстрани унгарската партия \"Фидес\", предаде \"Политико\". Три партии подписаха писмо до президента Жозеф Дол с молба за изключването на \"Фидес\". Това са фламандската \"Християндемократически и фламандски\" (CD&V), валонският Хуманистичен демократичен център (cdH) и люксембургската Християнска социална народна партия (CSV), потвърди пред \"Политико\" евродепутатът от Люкселмбург Франк Енгел. Четвъртата, португалската християндемократическа \"Народна партия\", поиска \"Фидес\" да бъде или изключена, или временно отстранена. Писмата дойдоха след решението на унгарското правителство да започне  публична кампания  срещу председателя на Европейската комисия Жан-Клод Юнкер, коментира високопоставен член на ЕНП. \"Този, който постоянно върви срещу християндемократическата идеология и ценности, няма място сред нас\", написа в \"Туитър\" лидерът на CD&V Ваутер Беке, обявявайки подписаното от партията му писмо. Според португалския вестник \"Еспресо\" в писмото си християндемократическата \"Народна партия\" говори за вътрешни проблеми, причинени от \"Фидес\" в ЕНП, и отбелязва, че унгарската партия явно и нарочно е нарушила съюза на политическото семейство и неговите общи цели. В писмото се настоява за отговор от всички партии в състава на ЕНП. Председателят на холандския \"Християндемократически призив\" заяви, че заради скорошните събития неформалните дискусии с \"Фидес\" вече нямат желания ефект и каза на Дол, че трябва да има дискусия за \"позицията\" на \"Фидес\" в групата. Шведската \"Умерена партия\" наскоро даде знак, че ще поиска \"Фидес\" да бъде изключена, а лидерът на финландската \"Национална коалционна партия\" по-рано този месец написа в \"Туитър\", че \"тези от нас, които са членове на ЕНП, ще обмислят следващите стъпки в оценката на членството в ЕНП на \"Фидес\".", "date": "2019.03.01", "title": "В ЕНП се засилва натискът за изключване на партията на Орбан"}
{"url": "https://www.dnevnik.bg/photos/snimka_na_denia/2019/03/01/3398050_snimka_na_denia_stoltenberg_se_okichi_s_martenica/", "text": "Генералният секретар на НАТО Йенс Столтенберг уважи българската традиция и се окичи с мартеница. Той е на двудневно визита у нас по покана на министър-председателя Бойко Борисов. Фокусът на срещата на четири очи ще е общата работа в сигурността и отбраната; сделката за нови изтребители; средствата за отбрана, както и ситуацията в Западните балкани и Черноморския регион.", "date": "2019.03.01", "title": "Снимка на деня: Борисов окичи с мартеница генералния секретар на НАТО"}
{"url": "https://www.dnevnik.bg/sviat/2019/03/01/3398049_guaido_obeshta_da_se_vurne_vuv_venecuela_drugata/", "text": "Венецуелският опозиционен лидер Хуан Гуайдо заяви, че планира да се върне в Каракас в идните дни въпреки получените заплахи, свързани с пренебрегването на съдебната забрана да напуска територията на Венецуела, предаде \"Франс прес\". Гуайдо, който се самопровъзгласи за временен президент на Венецуела, направи това изявление след среща с бразилския президент Жаир Болсонаро. Визитата е с цел да му осигури подкрепата на международната общност, отбелязва АФП. След срещата Гуайдо заяви пред медиите, че предварителното условие, за да има шанс за диалог с правителството на венецуелския президент Николас Мадуро, е да се обсъждат избори, предаде \"Ройтерс\". Освен той призова за прилагане на икономическите санкции срещу венецуелското правителство, \"за да не бъде разграбено всичко във Венецуела\". Гуайдо потвърди и посещението си в Асунсион, за което парагвайският президент Марио Абдо съобщи в \"Туитър\". Болсонаро заяви след срещата им, че Гуайдо е символ на надеждата за възстановяване на \"свободна, демократична и просперираща Венецуела\". \"Няма да жалим сили за възстановяването на демокрацията във Венецуела, в правните рамки, определяни от нашата конституция и традиции\", увери президентът Болсонаро, цитиран от АФП. Той добави, че \"Бог е венецуелец и бразилец\". Първоначално Гуайдо каза, че ще се върне във Венецуела през уикенда, но след това уточни, че ще се върне най-късно в понеделник. Мадуро заяви пред телевизия \"Ей Би Си нюз\", че Гуайдо ще отговаря пред съда заради напускането на страната въпреки издадената съдебна забрана, припомня АФП.", "date": "2019.03.01", "title": "Гуайдо обеща да се върне във Венецуела другата седмица"}
{"url": "https://www.dnevnik.bg/sport/2019/03/01/3398059_neimar_preglejdal_kadri_za_da_vidi_dali_naistina_e/", "text": "Звездата на ПСЖ и бразилския национален отбор Неймар заяви, че е гледал записи, за да види дали наистина симулира. Вниманието му е било насочено към двубои от световното в Русия, около които понесе много критики заради честите си падания. \"След като започна всичко това, започнах да го анализирам. Започнах да гледам положенията от световното и се замислих: \"Наистина ли симулирам\", заяви Неймар пред \"Глобо\", цитиран от \"Ас\". До какво заключение е стигнал нападателят в самоанализа си? Отговорът ще бъде представен в неделя, обяви водещият бразилски сайт. По време на световното запалянковци от цял свят бяха силно критични към поведението на Неймар. Френско радио  изчисли колко минути той е прекарал на земята . Наскоро бащата на Неймар, който е и негов мениджър, обясни, че футболистът не симулира. По думите му синът му още от детско-юношеския футбол си е изградил техника, с която се предпазва от единоборства, които знае, че няма да спечели.", "date": "2019.03.01", "title": "Неймар преглеждал кадри, за да види дали наистина е симулант"}
{"url": "https://www.dnevnik.bg/evropa/2019/03/01/3398060_islandiia_otbeliazva_30-ata_godishnina_ot_otmianata_na/", "text": "Днес Исландия празнува 30-ата годишнина от вдигането на десетилетната забрана на бирата и отбелязва национален ден на бирата, информира \"Асошиейтед прес\". Напитката е забранена в Исландия в продължение на 74 години, докато през това време всички останали напитки са били напълно законни. В крайна сметка това приключва на 1 март 1989 година. Табуто върху бирата е последица и остатък от епохата на забраната й в страната, която започна през 1915 г., когато населението гласува на референдум всички алкохолни напитки да бъдат обявени за незаконни. Частичната й отмяна идва 7 години по-късно поради икономическа необходимост - Испания отказва основния износ на Исландия - риба, освен ако Исландия не купува испански вина. Забраната е отменена с друг национален референдум през 1933 година, но мнозинството на гласувалите за легализирането на алкохола е твърде слабо и за да бъде успокоено силното движение на въздържателите, исландският парламент решава, че бирата ще остане извън закона. Злоупотребата с алкохол продължава да бъде проблем в Исландия, където всеки десети мъж на възраст над 15 години е преминал през рехабилитация поне веднъж в живота си според водещия център за борба с пристрастяването към алкохола. Тъй като алкохолизмът все още е широко разпространен, повечето исландци подкрепят строгите правителствени ограничения върху продажбите на алкохол. Освен в баровете в страната включително и алкохолна бира се продава само в държавни монополни магазини с ограничено работно време и високи акцизи. Бирата струва около 1100 крони в баровете, а бутилка водка \"Смирноф\" (Smirnoff) може да се купи за 67 долара в магазините.", "date": "2019.03.01", "title": "Исландия отбелязва 30-ата годишнина от вдигането на забраната на бирата"}
{"url": "https://www.dnevnik.bg/razvlechenie/2019/02/28/3397517_kolekcioner_ot_irak_prevurna_kushtata_si_v_muzei/", "text": "Повече от един век от историята на Ирак може да бъде намерена в къщата на Шейкх Юсуф Акар в града Наджаф. Пенсионираният учител е напълнил къщата си с местни антики, събирани в продължение на 50 години, съобщава \"Ройтерс\". В колекцията му се срещат пушки от времената, в които градът е бил в пределите на Османската империя. Британски седла са поставени редом до съдове за пиене, монети и исторически снимки. Малкият музей привлича малцина любопитни почитатели на антики, но и стопанинът му не прави кой знае какви усилия да привлича туристи, тъй като домът му е прекалено малък и просто няма място за гости. Надеждата на 80-годишния мъж е, че държавата ще се погрижи за колекцията му, когато той си отиде от този свят. \"В края на живота си се надявам да ми отпуснат пространство, където да съхраня тези антики... За Наджаф, за Ирак\", казва той.", "date": "2019.03.01", "title": "Колекционер от Ирак превърна къщата си в музей"}
{"url": "https://www.dnevnik.bg/video/2019/03/01/3398064_kitaiskiiat_horizontalen_nebosturgach_e_pochti_gotov/", "text": "Проектът \"Рафълс сити\" (Raffles City) в китайския град Чунцин, определян като инженерно чудо, вече е почти завършен, съобщи Си Ен Ен. Разработен от световноизвестния архитект Моше Сафдие, той обхваща главозамайващите 1.12 млн. кв. метра и се състои от осем кули и огромен свързващ закрит мост, наричан \"хоризонтален небостъргач\". Твърди се, че 250-метровият мост \"Кристал\" е сред най-високите в света. Той ще приютява панорамна галерия, \"небесни\" градини, басейн \"инфинити\" и различни ресторанти. Ако това не ви се струва достатъчно, нощно време мостът ще може да се превръща в огромна светлинна атракция и да озарява небето със зашеметяващо светлинно шоу. Комплексът \"Рафълс сити\" ще включва и търговски мол на площ 230 хил. кв. метра, 1400 апартамента, луксозен хотел и 160 хил. кв. метра луксозни офис пространства. Неотдавна бе завършен осмият и последен небостъргач от комплекса за 3.8 млрд. долара, което означава, че \"Рафълс сити\" е на път да бъде открит тази година. Дизайнът е вдъхновен от традиционните китайски платноходки. Архитектите възкресяват по този начин духа на миналото на Чунцин като търговски център. Амбициозният проект е разположен в центъра на града, с изглед към мястото, където се сливат реките Яндзъ и Дзялин.", "date": "2019.03.01", "title": "Китайският \"хоризонтален небостъргач\" е почти готов (видео)"}
{"url": "https://www.dnevnik.bg/sviat/2019/03/01/3398055_iznosut_na_petrol_ot_venecuela_se_e_svil_s_40_za_mesec/", "text": "Венецуелският износ на петрол е намалял 40% в първия месец, откакто бяха  въведени американските санкции  срещу държавната петролна компания \"Петролеос де Венесуела\" (PDVSA), сочат данни на самата компания, цитирани от \"Ройтерс\". На 28 януари администрацията на президента Доналд Тръмп забрани на американски клиенти да плащат за венецуелски петрол, преди да е формирано ново правителство от парламента и обявилия се (и признат от САЩ) за президент Хуан Гуайдо. Оттогава вносът е намалял до 920 хил. барела суров петрол дневно при 1.47 млн. средно за последните три месеца. И предишният резултат е значително под нивата отпреди пет години (3.2 млн. барела дневно). От доставките почти 70% са към клиенти в Азия и най-вече Индия (която и преди, заедно с Китай, бе най-големият купувач след САЩ). Сингапур, който е център в логистиката и реекспорта на петрол, също е в челните позиции. Европа е увеличила дела си до 15% (спрямо под 10 на сто миналия месец). Внесени са 165 хил. барела гориво, основно от САЩ и Европа. PDVSA казва, че няма проблеми с вътрешното потребление и е преминала рекордния спад на продукцията на рафинериите в страната от декември - тогава бяха внесени 300 хил. барела гориво (а през цялата година - средно 200 хил. на месец). Министърът на петрола Мануел Кеведо (също в  санкционния списък на САЩ ) междувременно каза на конференция в Саудитска Арабия, че и PDVSA, и \"цялата държава (са) подложени на брутална атака от правителството на САЩ\".", "date": "2019.03.01", "title": "Износът на петрол от Венецуела се е свил с 40% за месец заради санкциите на САЩ"}
{"url": "https://www.dnevnik.bg/citat_na_deniia/2019/03/01/3397661_citat_na_denia_borisov_pochivai_si_hodi_na_riba/", "text": "Това обяви депутатът от ГЕРБ Георги Марков пред журналисти в парламента и продължи със съветите: \"Ходи на риба. Ела в Будапеща да си караме и да си живеем хубаво. Няма да живеем 100 години.\" Той отбеляза още, че Борисов е бил нацелуван от Ангела Меркел, Тереза Мей и кой ли не. Коментарът му бе по повод проблемите с кворума заради напускането на депутатите от БСП. Според него има агония и на Цветан Цветанов се поставят ултиматуми от другите партии, за да има заседания. Депутатът отново критикува машинното гласуване и препоръча на БСП да носят машини като аборигени. Според Тома Биков няма ни парламентарна криза, ни агония, а работата си върви. Юлиан Ангелов от ВМРО смята, че държавата е стабилна и криза няма. Според ДПС обаче криза в държавата има и слава богу, че в ГЕРБ са го разбрали. По-късно лидерът на БСП-София Калоян Паргов обяви, че колкото по-рано Борисов хвърли кърпата, толкова по-добре. ", "date": "2019.03.01", "title": "Цитат на деня: Борисов, почивай си, ходи на риба, чудеса направи"}
{"url": "https://www.dnevnik.bg/photos/2019/03/01/3397502_fotogaleriia_da_se_prismeesh_nad_sveta_chrez_karnaval/", "text": "Световноизвестният карнавал в Кьолн е радостен и пъстър народен празник. Наречен е \"петият сезон\" от самите кьолнски граждани. Тази година той се провежда между 28-ми февруари и 5-ти март.", "date": "2019.03.01", "title": "Фотогалерия: Карнавалът в Кьолн"}
{"url": "https://www.dnevnik.bg/biznes/2019/03/01/3398058_energiiniiat_holding_objalva_globata_ot_77_mln_evro/", "text": "Българският енергиен холдинг (БЕХ) обжалва глобата от 77 млн. евро, която Европейската наложи на него и на дъщерните му дружества \"Булгаргаз\" и \"Булгартрансгаз\" за монопол върху газопреносната мрежа на страната. Това се вижда от сайта на държавната енергийна компания. Жалбата пред Общия съд на Европейския съюз е подадена на 28 февруари. БЕХ и дъщерните му дружества не приемат заключението на Европейската комисия, че са злоупотребили с господстващо положение на българския газов пазар и настояват съдът да отмени санкцията. Плащането на глобата, наложена на 17 декември, е дължимо в срок от три месеца. В случай на обжалване процедурните правила предвиждат или условно плащане на глобата, която подлежи на възстановяване в случай на успешно обжалване, или предоставяне на обезпечение. Според Еврокомисията  между 2010 и 2015 г. БЕХ и неговите дъщерни дружества са злоупотребили с господстващото си положение, като са възпрепятствали навлизането на пазарите за доставка на газ в България чрез неправомерно ограничаване на достъпа до притежаваната и експлоатираната от тях инфраструктура. БЕХ е използвало господстващото положение на едно от дъщерните си дружества — \"Булгартрансгаз\", за да защити почти монополното положение на другото си дъщерно дружество, \"Булгаргаз\", по отношение на доставките на газ. Освен това \"Булгаргаз\" се е презапасявало с капацитет по единствения газопровод за внос, транспортиращ газ през Румъния за България, за да не може той да бъде използван от потенциални конкуренти. Без да имат достъп до тази основна инфраструктура, за потенциалните конкуренти е било невъзможно да навлязат на българския пазар за доставки на газ на едро в България. Това е попречило на развитието на конкуренция и е осигурило почти монополно положение на \"Булгаргаз\". Разследването е започнало през 2013 г.  От стенограма на правителствено заседание , проведено два дни след оповестяването на глобата, се разбира, че в продължение на три години България е предлагала на Брюксел различни мерки, но не се е съгласила с предложението на ЕК собствеността на \"Булгартрансгаз\" да бъде сменена чрез продажба на мажоритарен дял. Тогава като български успех беше изтъкнато, че размерът на глобата е намален над три пъти - от 300 млн. на 77 млн. евро.", "date": "2019.03.01", "title": "Енергийният холдинг обжалва глобата от 77 млн. евро, наложена от Еврокомисията"}
{"url": "https://www.dnevnik.bg/politika/2019/03/01/3398069_nato_triabva_da_sme_gotovi_za_sviat_v_koito_raketite/", "text": "Генералният секретар на НАТО Йенс Столтенберг призова Русия да не нарушава  договора за използване на ракети  с малък и среден обсег след срещата си с премиера Бойко Борисов в София. \"Ние не искаме да има нова студена война, затова призоваваме Русия да спазва този договор. Защото ракетите, които разполага Русия, може да достигнат европейските градове и да бъдат използвани във въоръжен конфликт. Но трябва да бъдем подготвени и за свят без този договор – свят, в който Русия може да разполага своите ракети\", заяви Столтенберг. Той добави, че в такъв несигурен свят трябва да се инвестира повече в сигурност. \"Затова приветствам, че България е започнала да инвестира повече в отбрана. Също така страната заяви готовност да отчита всички разходи и да достигне 2% от БВП за отбрана\", каза Столтебнерг. България не само че е далече от 2% от БВП, но и  не изпълнява системно годишните си ангажименти към НАТО  (бел. авт.). За разлика от другите страни - членки на НАТО, парите за военни пенсии у нас не са включени в разходите за отбрана. Премиерът Бойко Борисов коментира това като \"наша скромност\". Йенс Столтенберг благодари на Борисов за ключовата роля и подкрепата на процеса, който доведе до членството на  Северна Македония в НАТО . Според него подписването на договора за добросъседство е дал тласък за подписването на Преспанския договор, с който бе решен дългогодишният спор за името с Гърция. Бойко Борисов започна изказването си след срещата с обяснение, че поканата към Йенс Столтенберг е отпреди месеци, още преди да се знае, че премиерът на Русия Дмитрий Медведев ще идва на посещение на 4 март. Борисов заяви, че с генералния секретар не са разговаряли по енергийни проекти. Очаква се разговорите с Медведев да бъдат за проекта \"Турски поток\", наричан газов хъб \"Балкан\" от Борисов. Търсим диалог с Русия, но не сме троянски кон \"Искаме и търсим диалог с Русия, но в същото време трябва да сме максимално силни, за да можем да сме с превес в разговора\", каза Борисов и припомни, че винаги е бил против извън военните учения в Черно море военни кораби да минават по пристанищата, докато там има туристи. \"Затова се обединихме около идеята максимално да използваме връзките си да не влизаме в надпревара с въоръжението и с чудовищните ракети. Говорихме за Косово и Сърбия, Афганистан. И искам да заявя, че България не само не е троянският кон на Русия в НАТО, но България е от най-дисциплинираните, лоялни членове на НАТО. Това е оценката, която те сами са ни поставили\", заяви министър-председателят. \"И това, че парламентът взе решение за модернизиране на армията, за нов многоцелеви самолет, за кораби, за бронирани машини, изважда България на съвсем различно ниво в НАТО. Ние няма само да правим еър полисинг, да си хвъркаме. С новите многофунционални самолети ще бъдем в друга част на НАТО, като сериозна защита и възможност да водим сериозни бойни действия. Дай боже, да не се наложи – влагам цялото си сърце и душа да помагам в тази сфера\", завърши Борисов. След изявленията на Столтенберг и Борисов премиерът остави на журналистите справочника с данни за поетите финансови ангажименти на страните-членки на НАТО. Преди това Борисов изреди всички участия на българската армия в мисии на НАТО зад граница и всички учения през последните години. Според Радев България допринася за изграждането на сигурността на Балканите и в Черно море България е силно обвързвана с ангажимента да продължи да допринася за изграждането на сигурността на Балканите и в Черно море\", каза президентът Румен Радев след срещата си с генералния с Йенс Столтенберг. Президентът говори на английски. \"Г-н Генерален секретар, дами и господа, за мен е удоволствие да Ви приветствам тук, в България. Най-напред искам да Ви благодаря за ценния Ви принос за вчерашната изключително конструктивна дискусия в Кошице, Словакия. Вашето посещение е в момент, в който отбелязваме 15 г. от членството ни в НАТО. Както знаете, времената са трудни, а предизвикателствата – много. Вашата визита е добра основа за продължаване на работата ни за подобряване на отбранителния ни капацитет и за по-нататъшното обезпечаване на сигурността на нашата нация\", заяви Радев. След вчерашната среша в Словакия Радев сам  обяви, че е поискал от декларацията на срещата да се извадят текстове , които не са в интерес на България по отношение на енергийни проекти. Изказването на Столтенберг след срещата беше изцяло протоколно. \"Ценим приноса на България в различните мисии на НАТО зад граница и подпомагането ни в борбата с международния тероризъм\", каза генералният секретар на НАТО. \"Тази година честваме 70-годишнината от основаването на НАТО и 15 г. от присъединяването ви към Алианса. Имате стратегическо положение и стратегическа роля в Черно море и в региона. Допринасяте за засилване на колективната ни отбрана по много различни начини. Разбира се, оценяваме и усилията ви за модернизиране на българската армия, на флота и на ВВС\", каза още Столтенберг.", "date": "2019.03.01", "title": "НАТО: Трябва да сме готови за свят, в който ракетите на Русия достигат Европа (допълнена)"}
{"url": "https://www.dnevnik.bg/biznes/2019/03/01/3398086_uvelichenieto_na_zaplatite_v_administraciiata_shte/", "text": "В повечето бюджетни системи към края на февруари в разходите за персонал все още не е намерила отражение политиката по доходите за 2019 г. Това съобщи Министерството на финансите в справката за прогнозното изпълнение на бюджета към 28 февруари. В Закона за държавния бюджет е заложено 10-процентно увеличение на възнагражденията в администрацията, като повишението няма да е механично, а ще се определя въз основа на приноса на служителите. Забавянето е поради необходимото технологично време за финализиране на окончателните срещи по годишното оценяване на държавните служители за 2018 г., на базата на които се прилага увеличението на индивидуалните работни заплати, уточнява министерството и уверява, че увеличението за месеците януари и февруари ще бъде изплатено заедно с увеличението за март 2019 г. Предварителните данни на министерството показват, че в края на февруари излишъкът в бюджета възлиза на 1.5 млрд. лв. Приходите и помощите възлизат на 7. 2 млрд. лв., което е 16.5% от годишния разчет. Спрямо февруари 2018 г. приходите нарастват с над 1 млрд. лв., благодарение както на данъчните и неданъчните приходи, така и на помощите и даренията, където постъпват основно грантовете по програмите и фондовете на ЕС, пояснява министерството. Разходите по консолидираната фискална програма са в размер на 5.7 млрд. лв., което е 12.9 % от годишния разчет. За сравнение разходите по КФП към февруари 2018 г. бяха в размер на 5.5 млрд. лв. Министерството обяснява номиналното нарастване с по-високия размер на вноската в общия бюджет на ЕС, на разходите за персонал, на социалните плащания (базов ефект от увеличението на пенсиите от юли 2018 г.).", "date": "2019.03.01", "title": "Увеличението на заплатите в администрацията ще бъде платено накуп през март"}
{"url": "https://www.dnevnik.bg/politika/2019/03/01/3398134_demokratichna_bulgariia_uduljavaneto_na_turski_potok_e/", "text": "Покрай водевила с изборния кодекс, ГЕРБ и БСП съгласувано работят за спешното изграждане на българската част от така наречения \"Турски поток\", а президентът Румен Радев публично потвърждава това съглашaтелство. Това гласи позицията на \"Демократична България\". Политическата формация обвързва действията на българските политици и с предстоящото посещение в България на министър-председателят на Русия Дмитрий Медведев, от което очаква \"да финализира с Борисов предателството на българските национални интереси\". Според нея \"политически сили в парламента заедно измениха енергийната стратегия на България, за да бъде реализиран руският енергиен проект\". Според политическата формация ползите за Русия са очевидни, а за България остават рисковете и разходите. Обяснението е в това, че именно България се очаква да поеме изцяло разхода от 3.3 млрд. лв. с ДДС, като вероятно сумата ще бъда взета под формата на кредит от държавна фирма. Годишните плащания на лихва и главница, заедно с разходите за поддръжка са значителни и има риск проектът да бъде на загуба, са опасенията на \"Демократична България\". Тя предупреждава и че правителството може да се откаже от около 1 млрд. долара неустойки по договора за транзит, които са дължими от Русия през следващите десет години. Като нарича проекта \"Руски поток\", политическата формация изразява становището, че той блокира достъпа към Европа на неруски газ по Южния газов коридор. \"Този проект няма как да се впише в идеята за газов хъб, защото единствено запазва зависимостта от един източник. Няма и одобрение от ЕК, а само спекулации по темата\", предупреждава \"Демократична България\" и напомня, че България продължава да бъде единствената страна в ЕС, почти изцяло зависима от един източник на газ. \"С проекта Русия търси път да реализира геостратегическата си цел, заобикаляйки Украйна, да доставя енергия на политическите си приятели в Сърбия и Унгария. Проблемът е, че България, с парите на собствените си граждани и с цената на икономически риск, се включва да обслужи чужд интерес\", предупреждава политическата формация. \"Ние от Демократична България смятаме, че Руски поток не трябва да се строи, защото единствено засилва зависимостта от един източник, а освен това ще доведе и до финансови загуби. На България са необходими алтернативи. Интересът на страната ни е в най-кратки срокове да бъде изграден интерконектора с Гърция (който целенасочено се бави вече 10 години), който ще създаде възможности за внос на конкуренти цени и подобряване на сигурността на доставките\", призовава извънпарламентарното политическо обединение.", "date": "2019.03.01", "title": "\"Демократична България\": Удължаването на \"Турски поток\" е в чужд интерес"}
{"url": "https://www.dnevnik.bg/detski_dnevnik/2019/03/01/3398071_s_decata_v_pochivnite_dni_2_3_i_4_mart/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg  и  абонамент . Събота, 2 март  - Работилничка  \"Букет за мама от креп хартия\"  очаква децата от 11 часа в книжарница \"Корнел В\". - Студиото за керамика mátzalo ще работи както за децата, така и за техните родители. Те са добре дошли на ул. \"Парчевич\" 48 от 11 до 20 часа. За предварителни резервации - на  www.matzalo.com/reservation  или на 088 9435586. -  \"Рисуване - музика - движение\"  е комбинацията за свободно изразяване и на малки, и на големи, поканени да направят общия проект \"Моето тяло\". Подходящо е за всякакви възрасти, а цената е 15 лв. дете с родител. Носете удобни дрехи за цапане или престилки. Желателно е предварително да уведомите за присъствието сина тел. 0876 442617 или на  decorsignbulgaria@gmail.com .  - От 11 часа децата са добре дошли на безплатно ателие по рисуване в Софийската градска художествена галерия в новооткритата изложба \"Омагьосаното царство\", посветена на Николай Райнов. На 20-ия международен маскараден фестивал \"Кукерландия\" в Ямбол в художествената галерия \"Жорж Папазов\" последователно ще бъдат открити три изложби, съобщиха организаторите.  - Музеят на хумора и сатирата кани всички на семеен маратон. По време на посещението си гостите ще имат възможността да отговорят на въпроси, свързани с една от емблематичните изложби в музея: \"Светът според Тодор Цонев\", която продължава до 7 април 2019. Музеят ще е отворен за посещение през всички празнични и почивни дни от 9 до 18 часа. - Камерен хор \"Иван Спасов\" ще пее на Централна гара като част от програмата на \"Пловдив 2019\". Неделя, 3 март  - Общинските музеи, галерии и зоологическата градина ще работят с \"вход свободен\" на националния празник. Безплатен ще е входът за Регионалния исторически музей - София, Софийската градска художествена галерия и парк-музей \"Врана\". Гостите на музея за история на София ще могат да разгледат безплатно постоянната и временната експозиция в сградата на пл. \"Бански\" 1, както и археологическото ниво под базиликата \"Света София\". - Студиото за керамика mátzalo ще работи както за децата, така и за техните родители. Те са добре дошли на ул. \"Парчевич\" 48 от 11 до 20 часа. За предварителни резервации - на  www.matzalo.com/reservation  или на 088 9435586. - Куклен спектакъл от 11.30 часа  в \"Парк Боб и Кели\"  ще разкаже на децата как идва пролетта, кои са първите пролетни цветя, защо студът си отива и кой го преборва.   - Националният военноисторически музей ще отбележи празника с вход свободен и специален показ на експонати – символ на извоюваната свобода.  - Неотдавна учените правят увеличена снимка на крака на паяк и откриват необикновено приспособление за лов, непознато до този момент. Кои са най-отровните тарантули на Земята? Как ловят паяците своята плячка? Децата ще се отправят на експедиция, за да видят видове тарантули. Ще разгадаят кое е новооткритото приспособление и ще научат неусетно интересни факти за паяците. Всяко дете ще си изработи тарантула от естествени материали. Ателието на \"Биоигри\"  \"Работилница за отрови: тарантули\"  очаква деца между 7 и 13 г. от 11 часа в \"Техномеджикленд\".  - Музеят на хумора и сатирата кани всички на семеен маратон. По време на посещението си гостите ще имат възможността да отговорят на въпроси, свързани с една от емблематичните изложби в музея: \"Светът според Тодор Цонев\", която продължава до 7 април 2019. Музеят ще е отворен за посещение през всички празнични и почивни дни от 9 до 18 часа. Понеделник, 4 март - Студиото за керамика mátzalo ще работи както за децата, така и за техните родители. Те са добре дошли на ул. \"Парчевич\" 48 от 11 до 20 часа. За предварителни резервации - на  www.matzalo.com/reservation  или на 088 9435586.  - Музеят на хумора и сатирата кани всички на семеен маратон. По време на посещението си гостите ще имат възможността да отговорят на въпроси, свързани с една от емблематичните изложби в музея: Светът според Тодор Цонев, която продължава до 7 април 2019. Музеят ще е отворен за посещение през всички празнични и почивни дни от 9 до 18 часа. На 20-ия международен маскараден фестивал \"Кукерландия\" в Ямбол в художествената галерия \"Жорж Папазов\" последователно ще бъдат открити три изложби, съобщиха организаторите.", "date": "2019.03.01", "title": "С децата в почивните дни (2, 3 и 4 март)"}
{"url": "https://www.dnevnik.bg/zdrave/2019/03/01/3398128_obshto_27_ot_bolnite_ot_morbili_ne_sa_bili_vaksinirani/", "text": "Общо 52 са докладвани случаите на морбили, 31 са лабораторно потвърдени. Отхвърлени са 6 заболели. 27 от болните не са били имунизирани, 15 са пациентите, имунизирани с една доза от ваксината, а един човек на над 30 години е бил ваксиниран, както се предвижда – с два приема на ваксината, но въпреки това се е разболял. За девет от пациентите няма данни за имунизация срещу морбили. Това съобщи по време на парламентарния контрол министърът на здравеопазването Кирил Ананиев. Основно без имунизации са децата – 24, като от тях 10 не са ваксинирани заради ненавършената възраст от 13 месеца, а останалите - заради неявяване. 13 от ваксинираните с една доза пациенти, които са се разболели, са под 12 години и съответно не са навършили възрастта за втория прием на ваксината. Ананиев не даде информация защо човекът, ваксиниран и с двата приема, все пак се е разболял. Според показанията на ваксината и данни на лекари между 3 и 5 на сто от хората не развиват имунитет и след двата приема. В същото време медици  сигнализират и за хора, при които направен тест за антитела  показва, че преди време са имали имунитет вследствие на ваксина, но в момента антителата им са под долния праг. Ананиев ще помага за разпределението на парите за болници В отговор на друг въпрос министър Ананиев коментира, че приоритетно отпуснатите  допълнителни 30 млн. лв. за общинските и областни болници  би трябвало да бъдат за увеличаване на заплатите на медиците в тях. Отново посочи, че исканията за по-високо заплащане са справедливи,  но това не се решава с протести. Директорите на болниците вече били информирани конкретно как ще бъдат разпределени тези 30 млн. лв. и коя болница колко точно пари ще получи. В рамките на това те трябва да направят своите разчети и да вземат решения как да изразходват допълнителните пари. На тези болници, на които съм принципал, ще се срещна с директорите като финансист, икономист, да им помогна в разпределението, възнамерява Ананиев. Здравният министър съобщи и за сериозно увеличение от над 25 на сто на подпомогнатите през миналата година семейства за асистирана репродукция. Заради увеличените средства на фонда за асистирана репродукция, който за 2018 г. е 20 млн. лв., и промяна в правилата са били финансирани 4041 процедури. Родените през 2018 г. деца след тези процедури са със 147 повече от 2017 г. Съкратен е и срокът между кандидатстването и издаването на заповедите за финансиране, който по данни на министъра вече е около 3 месеца. Заради по-високите критерии за успеваемост, на които трябва да отговарят болниците, получаващи средствата от фонда за асистирана репродукция, 4 от клиниките са отпаднали за финансиране, а 26 от клиниките са отговорили на условията. Кирил Ананиев заяви още, че ако няма обжалвания на обществените поръчки, до края на годината в България ще има електронно досие, електронна рецепта и направление. Депутатите отново изслушаха и  данните за въвеждането в България на европейския механизъм за проверка  на лекарствата и недопускане до продажба на фалшиви лекарства. Ананиев предупреди, че през преходния период до пълното въвеждане на системата, което се очаква да е след около 6 месеца, е възможно да има технически затруднения поради включването на нови потребители към нея. Днешният парламентарен контрол към министъра премина в отсъствие на опозицията, а въпросите бяха основно от представители на ГЕРБ. А министърът получи множество благодарности за постигнатите добри резулатати.", "date": "2019.03.01", "title": "Един от разболелите се от морбили е бил ваксиниран, обяви Ананиев"}
{"url": "https://www.dnevnik.bg/sport/2019/03/01/3398110_princ_uiliam_obvini_klubovete_v_nehanie_za/", "text": "Принцът Уилям обвини английските футболни клубове, че не приемат достатъчно сериозно проблема с психическото здраве на играчите си. Според херцога на Кеймбридж отборите са \"изоставили задълженията си\". \"Някои клубове не правят нищо за психическото здраве. Ако трябва да променим нещо, то трябва да е целият подход, по който се грижим за футболистите. Много играчи идват от трудна среда на живот и може да възникнат много проблеми\", каза принц Уилям, който е президент на Английската футболна асоциация. Според него футболистите са третирани повече като финансови активи за клуба, като младежите не получават достатъчно подкрепа. Принц Уилям посочи, че отборите купуват и продават, без да се замислят за последиците и неблагоприятните ефекти, които остават в съзнанието на играчите. \"От много, много ранна възраст никой не иска да му се каже, че не е добър в нещо, но разбира се, това може да се окаже трудна ситуация за справяне заедно с училището, работата и т.н.\", допълни принц Уилям. Доклад на Международната федерация на професионалните футболисти от 2015 г. показва, че 38% от активните и 35% от бившите играчи са страдали от депресия или са имали симптоми на тревожно състояние.", "date": "2019.03.01", "title": "Принц Уилям обвини клубовете в нехаене за психическото здраве на футболистите"}
{"url": "https://www.dnevnik.bg/razvlechenie/2019/03/01/3398136_video_andre_riio_i_orkesturut_mu_izpulniavat/", "text": "Малко преди националния празник на България - 3 март, холандският цигулар и диригент Андре Рийо и неговият оркестър \"Йохан Щраус\" отправиха поздрав към българската публика с изпълнение на химна \"Мила родино\". Записът е направен в студиото на маестрото в Маастрихт, където музикантите репетират заедно с хора към оркестъра. Създателят на оркестъра \"Йохан Щраус\", известен с изпълненията на валсове, ще се завърне в зала \"Арена Армеец\", след като през юни миналата година посети залата и София за първи път. Първоначално Рийо обяви една концертна дата за 2019 г. - на 8 юни в зала \"Арена Армеец\", но поради засиления интерес  бе добавена и втора  - на 9 юни. ", "date": "2019.03.01", "title": "Видео: Оркестърът на Андре Рийо изпълни българския химн"}
{"url": "https://www.dnevnik.bg/kultura/2019/03/01/3393748_otkus_ot_balkanski_ritual_na_georgi_tenev/", "text": "Четем новия роман на Георги Тенев - \"Балкански ритуал\". Оригиналното художествено решение на корицата дължим на Росен Дуков. По ръба между историческите събития и въображението, \"Балкански ритуал\" (520 стр., цена: 20 лв.) увлича в приключение, непознато досега в българската литература. Стилизирайки престъплението до висотата на класическа драма, този необикновен исторически трилър с мистичен привкус събира в едно тероризма, войната в Близкия изток и битките на политическата арена. Открадната книга се появява от нищото, а покрай нея изплуват странни археологически ребуси. Тайните на бившата социалистическа държава мутират в нови форми на корупция. Елитите – политически, икономически и църковни – срещат самотен мъж с погубено минало и кратко бъдеще. Kомисарят Колев държи ключа за тайните на властта, прошката и обвинението. Играчите ще бъдат изиграни, злочестите ще имат втори шанс. Трябва само някой да се осмели и да пожертва себе си. Георги Тенев е роден през 1969 година в София. Завършва НГДЕК \"Константин-Кирил Философ\" и Софийския университет \"Св. Климент Охридски\", по-късно следва и във Виенския университет. Автор е на романите \"Партиен дом\" (Награда за български роман на годината на фондация \"ВИК\", 2007), \"Кристо и свободната любов\", \"Господин М.\", \"Български рози\" и на сборниците с разкази \"Жената на писателя\" и \"Свещена светлина\" (отличен със стипендия за превод на Американския ПЕН център). \"Балкански ритуал\" е поредно свидетелство за безкомпромисната дарба на Тенев, съчетана с непокътната чувствителност и остро съзнание за язвите на нашето съвремие. ПРОЛОГ В ПЛАНИНАТА Какво ще кажете по-късно да ми задавате въпроси? После да ме питате как съм се озовал тук и защо правя всичко това. По-нататък, не сега. Има много врани в небето. На голям рояк са, писъкът им отеква над гората. Пръсват се и се събират, правят кръг. Граченето им прилича на човешки крясък. Вдигам бинокъла, те отлитат надалеч. Нещо ги е изплашило, но не съм аз. Невидим съм тук, при скалите. Дори пушката не блести, цевта е увита с черно текстилно тиксо. Ослушвам се за нещо повече от писъка на враните и собственото си дишане. Може би греша, но в далечината отеква метален звук. Прилича на почукване върху релса. Долита още веднъж със студения полъх на вятъра. Поглеждам картата, сверявам компаса. Проверявам пушката, пълна е. Оглеждам с бинокъла мястото пред мен, на стотина метра под скалите. Това е, намерих го. Има следи в стопения тук-там сняг, но детайлите вече са неразличими. Зареждам патрон в цевта, оставям на предпазител. Чувства се лек порив на вятъра, върховете на боровете се поклащат. Тръгвам надолу по пътеката и между дърветата започват да се очертават все по-ясно следи от изкопи. Траншеи, овални и правоъгълни дупки, покрити с разкъсани мрежи и найлон. Това е запуснатият археологически обект. Вече напълно се е развиделило и мога да видя дървената постройка. Чува се някакъв звук в гората, като строшен клон. Но не е човек, дърветата издават свои шумове. Тръгнах през нощта. Имаше луна, снегът я отразяваше и през по-голямата част от пътя не се наложи да вадя фенер. Изкачването ми отне много сили. Имам в джоба още шепа фъстъци, дъвча. Не бива да бързам точно тук. Предпазливостта преди всичко. Изяждам фъстъците, заривам с крак следите от падналите обелки. Сигурността преди всичко. Аз знам какво знам и това е достатъчно. Дали е цялата истина? Стига ми и един процент или дори половината от процент. Не се смятам за нещо повече от останалите. Единствената разлика е в това какво съм научил и през какво съм минал. Последният човек, с когото говорих, преди да тръгна, е онзи журналист, софиянецът. Оня, когото дават по телевизията. Сигурно е много учен, сериозно информиран. Пред мен обаче не се перчи. Защото му е ясно, че аз знам каквото знам и това не е въпрос на учене в университет или нещо такова. Хайде, нататък. Промъквам се до грубо построената хижа, ловджийската пушка е в ръцете ми. Тук има моторна шейна, килната настрани. Плазовете са потънали в мърлявата мокра трева. Чувам отново звука, сега поясен, като удар в дърво. Ослушвам се и след малко той се повтаря. На равни интервали е. Приклякам до шейната, искам да проверя откога стои така, дали тази зима е била карана. Я виж ти, току зад шейната, при струпаните дъски, лежи мъртво куче, замръзнало на синджира си. Някакво животно е гризало трупа. Не е красива гледка. Стискам пушката, продължавам. В този момент нещо трепва в периферното ми зрение. Обръщам се надясно. Някаква опашка се измъква между дърветата, чакал или вълк. Продължавам напред към дървената постройка. Тук откривам източника на звука. Дървената врата се отваря, проскърцва на едната си панта, другата е изкъртена. После се хлопва пак. Вратата е увиснала като обелена кора върху рана. Това е входът, не бива да чакам на това място. Вътре или зад дърветата, но не и тук, където съм оголен и биха ме видели отдалеч. Изчаквам вратата да се залюлее пак, задържам я с крак и прекрачвам в хижата. Вътре е тъмно. Влизам, не бързам да паля фенера. Хижата е празна. Това не е обикновен заслон, а навес над терена на разкопките. Постройката трябва да предпазва от дъжда и снега, да държи сух дълбокия изкоп, който зее в земята. Или да го скрива от външни очи. Над отвора на дупката има макара, синджир с угаснали петромаксови лампи и няколко въжета, вързани за халките на скрипеца. Всичко е много запуснато, археолозите няколко години не са идвали тук. От тавана тук-там се процежда вода. Включвам фенерчето, светлината хлътва в трапа. Дълбоко е, лъчът не достига дъното. Опирам се на скелето, което държи макарата. Дървото изглежда нестабилно, но няма за какво друго да се захвана. Осветявам с фенерчето, оглеждам стените на изкопа и виждам, че едно от въжетата е срязано, краят му се поклаща в празното. По стените на изкопа е монтиран дървен кофраж, дъските вървят надолу като вертикална пътека и се губят в дълбочина. Издърпвам въжето, оглеждам прекъснатия край. Личи, че е срязано нарочно и наведнъж, не е протъркано. Срязано е с нож. За да се спусна, ръцете ми трябва да са свободни. Вадя челника от раницата, размотавам моето въже, то е сигурно и здраво. Трийсет метра е, трябва да стигне. Включвам челника, прехвърлям осигуровката си през макарата, завързвам края. По земята са разпилени дървени парчета, намирам един подходящ клин, набутвам го в макарата и я блокирам. Това е всичко, на което мога да разчитам, няма кой да ме осигурява. Прекрачвам над ямата, затягам въжето в самоспускателя и се оттласвам от ръба, увисвам. Макарата държи, само поскърцва. Спускам се бавно, доколкото мога, избягвам да опирам крака в стените на изкопа. Скелето от дъски не ми изглежда сигурно. Светлината от челника подскача по стените на трапа. Онази голяма, хищна, странно миришеща жена ще трябва да отговори на много въпроси. Откъде знае толкова неща и защо не ги е казала по-рано? Жената, за която си мисля сега, би трябвало да бъде видяна, за да разбере човек. Не е нужно да си мъж, за да почувстваш силата ѝ, нито да я докосваш или нещо такова. Още от пръв поглед ще ти се стори голяма, огромна почти. Това няма нищо общо с размера на тялото, макар и да е висока, със сигурност по-висока от средния ръст. Чертите ѝ са едри, но не казвам, че са груби. Май има нещо монголско, може би нещо тюркско. Но аз не разбирам от тези неща. Кожата ѝ е по-скоро бледа. Бялата чиста кожа, каквато имат жените с жестоко лице и прави устни. Когато се усмихва дори, а може би най-вече тогава, в усмивката ѝ личи хищността. Острите ѝ зъби сякаш светват. Да, тя ще трябва да отговаря, имам много какво да я питам, пък ако ще и да ѝ избия някой и друг зъб, това няма да ме спре. Вече не става дума за тайни и лъгане, за скрити игри. Ще стигнем до това, само да свърша тук, само да се измъкна. И ето че различавам силует. Тяло е. Труп, да го наречем, лежи върху дървените греди. Труп на мъж. Замръзнал е от студа, сковал се е в неестествена поза. Има счупени дъски, тежък е и е падал метри, срутвайки парчета от скелето и лепкави камъни. Сринал се е, откъснал се е заедно със срязаното въже. Ще сляза още малко, не защото искам да го пипна, няма с какво да му се помогне. Искам да огледам, да разбера къде свършва цялата тази работа. Колко дълбоко, в буквалния смисъл. Нечия ръка е държала ножа, острието е срязало отведнъж осигурителното въже – и сбогом. Било е много добре наточено острие. От сърцевината на въжето дори не са се отделили разрошени влакна, работата е свършена бързо и правилно. Ударите от падането са били жестоки, а и по скелето стърчат ръждиви релси, тръби за прикрепяне. Огънати и изкривени пирони като метални червеи. Захващам се с крака за най-близката дъска, която се подава от конструкцията. Пресягам се, смъквам шапката от бръснатата глава на мъжа. Отдолу, както предполагах, има татуировка. Без шапка няма да му стане по-студено, затова я пускам в празното и тя веднага изчезва. Този изкоп поглъща всичко почти без шум. Лъчът на фенерчето ми не пробива докрай в мрака. Вдигам светлината, оглеждам отново лицето. Не ми е познат. Татуировката е зацапана от охлузването, но все пак се разчита. Татуировка е невъзможно да се заличи. Тази представлява вълча глава, грозно нарисувана, но и вълкът е грозен. Виждал съм и преди подобен знак и това ми стига. Лъчът на челника започва да трепти. Батерията се е разредила, студът тук си казва думата. Придърпвам връзката, на която виси другият фенер, нагласявам го, за да ми е на удобно място пред гърдите. Захващам се пак за въжето с две ръце. Нагоре или надолу, трябва да реша. Скелето неприятно проскърцва. Не сега, казвам му, остава още малко. Но скелето продължава да скърца, трептенето се увеличава. Аз рядко имам късмет, може би тази гадост точно сега е решила да се разпадне. Дъските са скрепени с ковашки скоби и с гвоздеи, цяла педя дълги. Ако паднат, няма да имам повече нужда от късмет, никога. Отпускам въжето, слизам надолу. Още пет метра примерно. Включвам фенера, насочвам светлината. Лъхти на студ, тихо е. И мярвам още един силует. Заклещен е там, в тъмното. Значи са били заедно на осигурително въже или някой от двамата е помел другия при падането. Отпускам въжето, спускам се. Една торба се поклаща на два-три метра под мен. Закачена е за ремък, завързан за колана на мъжа. Изравняваме се. Няма как да продължа, тялото заприщва отвора. Искам да се пресегна и да докопам торбата, да я измъкна. Хайде, още малко! Побутвам този грозник, изтласквам го встрани тежък и вкочанен, посягам към ремъка. Тоя тип се заклаща около въжето си като жив. Не ми пука за него, достатъчно е да не го гледам. Улавям ремъка. Дърпам, за да приближа торбата до себе си. Така започва моментът на провала. Явно нямам късмет, от клатушкането макарата горе поддава. Усещам го с цялото си тяло, през въжето, през осигуровката. Вибрацията плъзва и ме полазва, все едно с пила те пилят. Скриптенето е тревожно, отива право в корема. Политам настрани, блъсвам се в скелето. Може би горе се е разклатила някоя от опорите, макарата е пропаднала. Опитвам да се задържа. Въжето реже пръстите ми – и да искам, вече няма как да го пусна. Нещо ги е повлякло надолу тези двамата, а сега повлича и мен. И в този миг пак ми минава през ум за нея, за тази жена. Тя е опасна и е мръсница, със сигурност. Болката е пареща, въжето се впива в ръкавицата. Трябва да се уловя за нещо, да се набера и да освободя примката. Онази жена е студена като риба и много опасна. Но това малко променя нещата, хайде, избутай се сега нагоре! С прехапан език дърпам торбата към себе си, после опитвам да се изкача, без да стъпвам по скелето, без да натягам самохвата. Ръката вече е свободна, но ръкавицата е продрана, виси парцал плат и има кръв, но да оставим това сега. Ще се върна с тази торба горе, каквото и да става. Ще е жалко, ако греша, но ми се струва, че вътре има нещо, с което мога да те закова, професорке, госпожо. Това е чанта, а когато типове като тия носят чанта на това място, ще трябва да е важно. Талпите пропукват. Дървеният калъп, натикан в шахтата, гадно скърца. Още педя, две. Още метър. Близо съм до края. Скърцане, звуци от ръждиви пирони и от дърво. Опитвам се да не ги гледам, да не мисля за въжето, впито в пръстите ми. Краката ми също вече са отмалели в сбруята. Скоростта убива масата, пишеше в някаква детска книжка по физика. Значи – по-бързо. Само да стигна ръба. Казвам се Траян, нарекли са ме, кой знае защо, така. Може би е някакъв знак, поличба, че ще има много неща да изтърпя. Добре, ако трябва.", "date": "2019.03.01", "title": "Откъс от \"Балкански ритуал\" на Георги Тенев"}
{"url": "https://www.dnevnik.bg/bulgaria/2019/03/01/3398156_nachalnikut_na_ohranata_na_desislava_radeva_e_globen_s/", "text": "Шофьорът на Десислава Радева е глобен с 30 лева, а началникът на охраната е получил дисциплинарно наказание заради пътно нарушение от миналата година, съобщава \"Нова телевизия\". През ноември в социалната мрежа \"Фейсбук\" бяха  разпространени кадри  от ул. \"Фритьоф Нансен\" в центъра на София с автомобил на НСО, в който се предполага, че е била Радева. Той е спрян заради шофиране в насрещното движение. На видеото се вижда скандалът между полицая и екипа на НСО - мъж и жена. Сред разменени груби реплики служителите на НСО започват да звънят по телефона, а полицаят търси съдействие по радиостанцията. На видеото не се вижда самата Десислава Радева. Самата тя отрече да е била в колата , но авторът на клипа е категоричен, че там е била именно съпругата на президента и се е насочила към бутик за дрехи. Министерството на вътрешните работи потвърди, че колата е на Радева и че е навлязла в насрещното движение. Все още няма официално потвърждение дали тя е била на мястото на инцидента. Това е вторият скандал между МВР и НСО заради колата, която вози Радева.  В началото на февруари 2018 патрул на Столичната полиция  преследва колата, в която е пътувала първата дама в столичния квартал \"Бояна\", след като специалният автомобил отказал да спре. Оправданието на властите тогава беше липса на координация между МВР и НСО. Тогава столичната полиция не откри нарушение.", "date": "2019.03.01", "title": "Шофьорът на Десислава Радева е глобен с 30 лв."}
{"url": "https://www.dnevnik.bg/sport/2019/03/01/3398152_krasen_kralev_e_zagubil_izbori_za_ostavane_v/", "text": "Министърът на младежта и спорта Красен Кралев не е успял да се пребори да запази мястото си в учредителния борд на Световната антидопингова агенция (WADA). Той е загубил от белгийския министър Филип Мойтерс в избори,  съобщава \"Капитал\" . Кралев  влезе в борда официално на 1 януари 2018 г. като представител на Европейския съюз . Въпреки изтичането на мандата му в края на годината той е имал желание да запази мястото си в организацията. Същият е бил казусът и с Мойтерс. \"След дискусии на съвета на работната група по спорт стана ясно, че и двамата са отлични кандидати с много сходни профили\", заявил за \"Капитал\" Андрес Тобиас Рубио от генералния секретариат на Съвета на ЕС. По предложение на австрийското председателство е било организирано гласуване, а Мойтерс е спечелил с 14 на 13 гласа. Според източници на \"Капитал\" Кралев се стреми към висок пост извън България. Предполага се, че дългосрочната му цел е да влезе в най-елитния клуб - Международния олимпийски комитет (МОК). България остана без член на МОК от 2005 г., когато на сесията в Сингапур беше изключен Иван Славков заради централната му роля в разобличаващия филм на Би Би Си \"Да купиш игрите\". Наскоро  Кралев се самоопредели като един от най-образованите и подготвени министри на спорта в Европа .", "date": "2019.03.01", "title": "Красен Кралев е загубил избори за оставане в ръководството на WADA"}
{"url": "https://www.dnevnik.bg/biznes/2019/03/01/3398157_podupraviteliat_na_bnb_i_shef_na_bankoviia_nadzor/", "text": "Подуправителят на Българската народна банка и ръководител на управление \"Банков надзор\" Димитър Костов подава оставка, съобщи пресслужбата на институцията. Той е информирал Управителния съвет на БНБ за намерението си да внесе в Народното събрание оставка от заеманата длъжност. Костов пише да управителния съвет, че е имал намерение да се оттегли още през 2018 г., но е забавил оставката по молба на управителя Димитър Радев заради задачите, свързани с присъединяването на България към Единния надзорен механизъм (ЕНМ, ERMII, т. нар. чакалня на еврозоната). \"Днес, при вече установената много добра работна комуникация с Европейската централна банка и ЕНМ в този процес и неговата напреднала фаза, е налице възможността да се оттегля от ръководството на управление \"Банков надзор\". Моментът е подходящ и от гледна точка на хоризонта за ефективното присъединяване към ЕНМ, където прегледът на активите и стрес тестът на ЕЦБ ще бъдат само началните етапи от един по-комплексен процес\", пише Костов. Според него с цел добро управление и приемственост в този процес е препоръчително на настоящия етап да бъде потърсен нов ръководител на банковия надзор с шестгодишен хоризонт. \"От името на управителния съвет и лично от свое име управителят Димитър Радев благодари на г-н Костов за проявяваната висока отговорност и професионализъм, многобройните реализирани проекти и цялостния принос към работата на централната банка във важни за нея и за банковата система етапи от 2005 г. досега. Управителят на БНБ пожела на г-н Костов успехи в бъдещите му планове\", се казва в съобщението. Министърът на финансите Владислав Горанов потвърди, че въпросът с оставката е бил обсъждан от дълго време с управителя на БНБ, но оцени като негативно обстоятелството, че тя се подава точно в този момент, когато България изпълнява процедури по влизане в европейския банков съюз и чакалнята на еврозоната. Горанов се надява до две седмици овакантеният пост да бъде зает, тъй като според него това е най-дългият възможен период, в който България няма да изпита затруднения в практичен план, ако няма човек на поста. Кой е Димитър Костов Костов оглавява банковия надзор от 2015 г. - пост, овакантен след отстраняването на Цветан Гунев покрай фалита на КТБ. Преди това беше шеф на управление \"Банково\". Завършил е УНСС през 1981 г. и е надграждал образованието си в Икономическия институт \"Болдър\" и Принстън в САЩ. Кариерата му започва в Министерството на финансите, където в периода 1990-1992 г. е зам.-министър. В периода 1995-1997 г. е министър на финансите в кабинета на Жан Виденов, където заместник му е сегашният управител на БНБ Димитър Радев. Излизайки от властта през 1997 г., Димитър Костов преминава в частния сектор като изпълнителен директор на Централна кооперативна банка, а след това работи и в \"Алианц България\". Избран е и за председател на управителния съвет на Асоциацията на търговските банки в България. През 2005 г. е избран от Народното събрание за подуправител, ръководител на управление \"Банково\" в БНБ, а през юни 2011 г. получава втори мандат на същата позиция.", "date": "2019.03.01", "title": "Подуправителят на БНБ и шеф на банковия надзор Димитър Костов подаде оставка"}
{"url": "https://www.dnevnik.bg/photos/2019/03/01/3398085_snimka_na_denia_severnoto_siianie_ozari_finlandiia/", "text": "Северното сияние се вижда в небето над снежния хотел на Северния полярен кръг в Рованиеми, Финландия.", "date": "2019.03.01", "title": "Снимка на деня: Северното сияние озари Финландия"}
{"url": "https://www.dnevnik.bg/analizi/2019/03/01/3398153_kogato_niakoi_bulgarin_uspee_niakude_tam/", "text": "Няма да обсъждам скромната роля на нашия сънародник в наградения с оскар филм или пък репликата, с която неговият герой руснак поръчва водка. Ще пропусна и интервюто, в което актьорът изказва мисли, противоречащи на либерално-хуманистичния смисъл на \"Зелената книга\". Затова пък символичното му завръщане в родината беше много трогателно - след перипетиите в годините на комунизма, след мъките на емиграцията накрая той се завърна с ореола на победител. По-важно е да разберем какво се случва с националната идентичност през последните три десетилетия. За първи път си дадох сметка за промяната благодарение на прекрасния сръбски филм \"Когато порасна, ще стана Кенгуру\". Седят едни хора в забравена от бога кръчма и с необяснимо вълнение очакват мач от английския футболен шампионат. Не, не играе Сърбия, нито пък изходът от срещата може да повлияе някак на класирането. В английския тим играе съгражданинът им с прякор Кенгуру, който е обещал да им помаха с шапка пред глобалните камери, ретранслиращи към глухата сръбска провинция. Не помня какво направи Кенгуру, но нашият Димитър Маринов излезе на сцената с българско знаме на ревера и с този жест напълни душите на нашите национални фенове. По-рано се гордеехме, когато български отбор спечели, когато български филм получи отличие. Междувременно глобализацията така фрагментира света, че започнахме да се идентифицираме с нашето момче или момиче, успяло някъде там, в чуждия отбор. По-просто е в индивидуалните спортове, където успехите на Гришо или на удивителната 15-годишна шахматистка Исмаилова могат да се припишат едновременно и на човека, и на страната. Но в колективните проекти сме раздвоени - за тях ли играе Кенгуру (Стоичков, Балъков...) или за своето сръбско/българско Аз? Да припомня радостта, с която в Кения празнуваха избирането на Обама, чийто баща (напуснал семейството, когато синът му бил на една година) имал корен там. Вълнението, с което българи и специално габровци посрещнаха Дилма Русеф. А да припомням ли гордостта, че наше момче е измислило компютъра, че един наш човек е открил Америка заедно с Колумб? Ако отидем отвъд медийните емоции, ще си дадем сметка, че съвременният човек никога не се интегрира докрай, живее с няколко идентичности. В Америка, където този процес е най-напреднал, хората отдавна се самоопределят с тиренца - афро-американец, латино-евреин, китайско-арабски... Ние тук още упорстваме, като наричаме успелите ни сънародници в чужбина българи. Но те са \"наши\" само емоционално. Именно емоционалният момент на връзката обяснява защо гордостите са най-често свързани с някакво състезание, класация, светска сцена, осеяна със звезди, признание на висша инстанция от типа на книгата \"Гинес\". По-малко се гордеем с влиятелната колонка на Иван Кръстев в \"Ню Йорк таймс\" или с излезлия току-що детски бестселър на англо-българската писателка Сабина Радева, с авторитетни политици като Сергей Станишев или Кристалина Георгиева. Виж, нашият ослепителен топ модел, заснет на благотворителното парти на Елтън Джон, веднага ни кара да се почувстваме българи, особено ако ни помаха през камерите. Думите разделят, а тя просто мълчи и е прекрасна. Няма да преобърнем този процес, колкото и да го иронизираме. Страни като нашата са твърде малки, за да имат сериозно участие в световните неща - нито голям филм ще направим, нито скоро ще спечелим футболен шампионат. От друга страна ни се иска, защото живеем пред глобалната сцена, борим се за признание. И на всеки му е приятно да се идентифицира с успелия някъде там сънародник. Трябва обаче да си дадем сметка, че националната идентичност вече не се основава на територия, оградена с идеологическа бодлива тел. България днес има сложна геометрия - някои остават, други заминават, някои скъсват, други удържат връзката, та дори опитват да участват в делата на загубената си родина. За национал-популистите тези последните \"се пречкат\", особено когато опитат да проявят политическа инициатива. Мисля си обаче, че колкото по-бързо измислим такава форма на държавата, която да ги привлече за сериозно участие в нашите дела, толкова по-скоро България от провинция ще стане глобален играч.", "date": "2019.03.01", "title": "Когато някой българин успее някъде там"}
{"url": "https://www.dnevnik.bg/evropa/2019/03/01/3398168_es_shte_finansira_s_275_mln_evro_visokoskorostna/", "text": "Европейският съюз и Турция подписаха вчера споразумение, с което ЕС ще предостави 275 милиона за изграждането на високоскоростна жп линия от Истанбул до границата с България, съобщи ДПА. Общата стойност на проекта е 1 милиард евро. Европейското финансиране в него е най-голямата единична инвестиция на ЕС в Турция. На съвместна пресконференция в Истанбул с турския министър на икономиката Нихат Зейбекчи заместник-председателят на Европейската комисия Юрки Катайнен каза, че икономическият диалог между ЕС и Турция е добър пример за това, че е по-добре двете страни да говорят една на друга, а не една за друга. Двамата се срещнаха в рамките на годишна среща, която има за цел да засили икономическото сътрудничество между Турция и ЕС въпреки техните обтегнати отношения, уточнява \"Асошиейтед прес\". Турция започна преговори по присъединяване към ЕС през 2005 г., но оттогава те са в застой. Европейският съюз казва, че Турция се отдалечава от европейските демократични ценности. Няколко репортери от страни - членки на ЕС, чиито журналистически акредитации не бяха подновени от турското правителство, не можаха да присъстват на вчерашната конференция, съобщава АП. Катайнен каза, че \"дълбоко съжалява за това\". По думите му ЕС работи с турските власти, за да гарантира, че медийната свобода се спазва. /БТА", "date": "2019.03.01", "title": "ЕС ще финансира с 275 млн. евро високоскоростна железница от Истанбул до България"}
{"url": "https://www.dnevnik.bg/zelen/2019/03/01/3398178_advokati_kum_evropeiskata_komisiia_bulgarskiiat_sud/", "text": "Организацията за екологично право ClientEarth, в сътрудничество със екологично сдружение \"За Земята\", сигнализират Европейската комисия, че \"българският съд системно отказва да разглежда дела за чистотата на въздуха и така нарушава европейското право\". Това съобщиха до медиите от \"За Земята\", според които еврокомисията има основание да започне нова наказателна процедура срещу България. Жалбата включва и липсата на достъп до правосъдие в Полша. България е една от страните с най-мръсен въздух   в Европейския съюз. \"Опитахме се да защитим правото българите да дишат чист въздух в националните съдилища, но се оказа невъзможно. Затова призоваваме Европейската комисия да се застъпи за хората, които живеят в опасно замърсена среда и да изискат ефективни мерки\", казва адвокатът Уго Тадей от ClientEarth. Обикновено доводът на институциите е, че мерките за намаляване на замърсяването на атмосферата са работа само на общинската администрация, следователно жители на града и  неправителствени организации нямат право да ги обжалват .  \"Невъзможността за обжалване на програмите беше отбелязана от екологично сдружение \"За Земята\" в  становището  по законопроекта за изменение на Закон за чистота на атмосферния въздух през 2018 г. и беше илюстрирано със съдебни решения по въпроса\", пишат от пресцентъра на сдружението. Миналата седмица Европейската комисия съобщи, че  ще бъдат осигурени пари  за 12 проекта в областта на околната среда в 10 държави от ЕС, сред които и  България , която ще получи 16.7 милиона евро.", "date": "2019.03.01", "title": "Адвокати към еврокомисията: Българският съд неглижира проблема с мръсния въздух"}
{"url": "https://www.dnevnik.bg/biznes/2019/03/01/3398180_goranov_ostavkata_na_podupravitelia_na_bnb_mojeshe_da/", "text": "Няма нищо изненадващо, това е било отдавна обсъждано между управителя на БНБ и подуправителя. Така финансовият министър Владислав Горанов коментира пред журналисти новината от по-рано за  подадената оставка  от страна на подуправителя Димитър Костов. С уточнението, че не е работа на финансовия министър да обсъжда номинации, обяви, че все пак тази оставка е можела да почака още малко, \"ако е решил предварително да го прави\". Мога само добри думи да кажа за господин Костов и съжалявам, че тръгва сега. Може би трябваше още няколко месеца да изчака, посочи още веднъж Горанов, имайки предвид започналите  стрес тестове на шест банки в България  от страна на Европейската централна банка, резултатите от които се очаква да бъдат оповестени лятото. А също и процедурите по кандидатстването на България за европейския банков съюз. Горанов цитира мотивите на Костов, че процесът, свързан с присъединяването на България към банковия съюз, е вече в доста добър етап и относително рутинен. Надявам се г-н Радев (управителят на БНБ Димитър Костов - бел. ред.), знаейки отдавна за това, да може да предложи решение, защото не можем дълго време да останем без ръководител на банковия надзор, обобщи ситуацията Горанов. На въпрос на \"Дневник\" колко време постът може да остане вакантен, без това да създаде проблеми в съвместната работа с ЕЦБ, той посочи, че според него не повече от две седмици. Според него в причините за оставката не трябва да се търсят никакви връзки с тестовете в банките, които вече бяха направени, нито със сериозна грешка или пропуск в банковия надзор, какъвто е ресорът на Димитър Костов. Банковият надзор не е едноличен търговец, а огромна добре изградена институция, каза Горанов в отговор на въпрос на \"Дневник\" дали тази оставка в обявения от него няколко пъти за неподходящ момент не е резултат от сериозен пропуск или грешка в надзора на банките. Финансовият министър коментира и че не вижда причина от негативна реакция от страна на ЕЦБ за подадената оставка, и за пореден път изрази надежда управителят на БНБ да предложи равностойна кандидатура за поста. На въпрос кога се очаква да бъдат запълнени други овакантени постове - тези на председателя и на един заместник-председател на Комисията за финансов надзор, Горанов обяви, че вече има кандидатури и очаква скоро процедурата по избора и назначението им да мине през Народното събрание.", "date": "2019.03.01", "title": "Горанов: Оставката на подуправителя на БНБ можеше да почака малко"}
{"url": "https://www.dnevnik.bg/bulgaria/2019/03/01/3398199_goranov_ne_e_v_konflikt_na_interesi_kato_jivee_v_chujd/", "text": "Министърът на финансите Владислав Горанов не е в конфликт на интереси като живее в апартамента на кръстника си без да плаща наем. С това заключение излезе Комисията за противодействие на корупцията и за отнемане на незаконно придобито имущество /КПКОНПИ/. Проверката установила, че Горанов като министър не е възлагал обществени поръчки на дружества на кръстника си и членове на неговото семейство. Според проверяващите министърът не е имал частен интерес, който би могъл да повлияе върху безпристрастното и обективно изпълнение на правомощията му по служба. Проверката потвърждава, че Горанов живее в жилището от над 180 кв. м в затворен жилищен комплекс от 2012 г. като през цялото време е плащал режийните разноски и сумите за поддръжка на общите части. Синът на кръстника му пък е бил назначен в министерството по заместване на командирован служител и на интервюто е показал, че квалификацията му е много по-висока от изискванията за заемане на длъжността младши експерт. Разпитани са и шефове на дирекции в министерството, които са потвърдили обясненията на министъра, дадени пред проверяващите. Проверката започна по искане на прокуратурата след като  вестник \"Сега\"  писа за случая, като цитира данни от  имуществената декларация на министъра за 2017 г.  , Горанов декларира за пръв път това обстоятелство през 2018 г. заради новите разширени законови изисквания, свързани с предотвратяването на конфликта на интереси. ", "date": "2019.03.01", "title": "Горанов не е в конфликт на интереси като живее в чужд апартамент, заключи проверката"}
{"url": "https://www.dnevnik.bg/sviat/2019/03/01/3398211_maduro_mesti_ot_lisabon_v_moskva_evropeiskiia_ofis_na/", "text": "Венецуелският президент Николас Мадуро е решил да премести европейския офис на държавната петролна компания \"Петролеос де Венесуела\" (PDVSA) от Лисабон в Москва. Това съобщи вицепрезидентът Делси Родригес,  която е на посещение в Русия . На пресконференция след среща с руския външен министър Сергей Лавров тя каза, че Каракас ще вземе мерки, за да си възстанови активи на PDVSA и други компании, вече предадени на опозицията. Родригес обвини капиталистическия свят, че \"нарушава собствените си закони\", като дава достъп на опозицията до активи, преди това използвани от чависткото правителство. Мерката трябва да укрепи сътрудничеството между Русия и Венецуела, обясни Родригес, цитирана от \"Евронюз\" и телевизия РТ. По думите ѝ така се разширява сътрудничеството в енергетиката с руските енергийни компании като \"Роснефт\" и \"Газпром\". Лавров изрази солидарност с чависткото правителство и повтори, че е в постоянен разговор с екипа на Мадуро заради политическата криза, започнала, след като председателят на парламента Хуан Гуайдо се обяви за президент и бе признат от десетки държави. Съобщението идва месец след като САЩ наложиха санкции на PDVSA и отвориха пътя за достъп до активи на Венецуела, намиращи се в САЩ, на Гуайдо и опозицията. Вчера бяха публикувани и данни, според които за този месец износът на петрол на Венецуела  се е свил с 40 на сто , сравнено със средния за предходното тримесечие. Екипът на Гуайдо възприема PDVSA като компания, управлявана от назначен от него екип (макар да не е във фактическо владение), и се очаква да оспори решението.", "date": "2019.03.01", "title": "Мадуро мести от Лисабон в Москва европейския офис на венецуелската петролна компания"}
{"url": "https://www.dnevnik.bg/evropa/2019/03/01/3398227_dori_da_objalva_bulgariia_triabva_da_izpulni/", "text": "Дори да обжалва решението на Европейската комисия за налагане на глоба на Българския енергиен холдинг (БЕХ), България ще трябва да го изпълни. Това заяви днес говорител на комисията в отговор на въпрос, свързан с  обявените намерения за обжалване на решението , предаде БТА. През декември  комисията глоби БЕХ със 77 милиона евро  за възпрепятстване на достъпа до газопреносната мрежа в страната. Глобата засяга БЕХ, \"Булгаргаз\" и \"Булгартрансгаз\". Както при всеки подобен случай, еврокомисията ще защити решението си пред Съда на ЕС, заяви говорителят. Обжалването на решението не отменя неговото изпълнение до момента, в който жалбата бъде уважена от съда, добави той. Попитан дали комисията е изненадана от обжалването, говорителят поясни, че прилагането на решенията в областта на конкуренцията не е въпрос на чувства. \"Затова не може да се каже, че сме изненадани или че изпитваме някакво друго подобно чувство. По силата на процедурите, когато Европейската комисия вземе дадено решение в тази област, то може да бъде обжалвано. Това е част от нашата работа и от правото на защита на засегнатите страни\", посочи говорителят. Жалбата на енергийния холдинг пред Общия съд на ЕС е подадена на 28 февруари. БЕХ и дъщерните му дружества не приемат заключението на Европейската комисия, че са злоупотребили с господстващо положение на българския газов пазар и настояват съдът да отмени санкцията. Разследването е започнало през 2013 г.  От стенограма на правителствено заседание , проведено два дни след оповестяването на глобата, се разбира, че в продължение на три години България е предлагала на Брюксел различни мерки, но не се е съгласила с предложението на еврокомисията собствеността на \"Булгартрансгаз\" да бъде сменена чрез продажба на мажоритарен дял. Тогава като български успех беше изтъкнато, че размерът на глобата е намален над три пъти - от 300 млн. на 77 млн. евро.", "date": "2019.03.01", "title": "Дори да обжалва, България трябва да изпълни решението за глобата на енергийния холдинг"}
{"url": "https://www.dnevnik.bg/bulgaria/2019/03/01/3398229_promeni_predvijdat_2000_lv_globa_za_posegatelstvo_nad/", "text": "Две хиляди лева глоба за физическо посегателство срещу полицай при изпълнение на служебното му задължение, включително и удар с предмет, ако деянието не представлява по-тежко престъпление. Това предвиждат промени в Закона за МВР, които ведомството е подготвило, обяви днес по време на парламентарния контрол министърът на вътрешните работи Младен Маринов, цитиран от БНР. Той отчете двойно намаляване на използването на пиротехнически изделия на мачовете за година. Според него това се дължи на влизането в сила на промените в Закона за опазване на обществения ред при провеждане на спортни мероприятия. \"Като статистика - от 776 случая за есенен полусезон 2017-2018, на 412 за есенен полусезон 2018-2019 г. От друга страна е увеличен броят на наложените принудителни административни мерки - от 22 за есенен полусезон 2017-2018, на 39 за есенен полусезон 2018-2019. Тези принудителни административни мерки имат изключително превантивен и възпиращ ефект, тъй като на лицата, на които са наложени, са за забрана за посещение на спортни мероприятия в страната и чужбина за срок от една до пет години\", каза Маринов. Само на последния мач между Левски и ЦСКА 17 души са глобени, а други 17 са със забрани за посещаване на стадиони. Срещу четирима има дела за притежание на наркотици, а други петима са разследвани за хулиганство.", "date": "2019.03.01", "title": "Промени предвиждат 2 хил. лв. глоба за посегателство над полицай"}
{"url": "https://www.dnevnik.bg/bulgaria/2019/03/01/3398232_izbiratelnata_komisiia_se_gotvi_da_obiavi_poruchka_za/", "text": "Централната избирателна комисия (ЦИК) уведомява всички заинтересовани страни, че подготвя за възлагане обществена поръчка за осигуряване на специализирани устройства за машинно гласуване, съобщиха от комисията. \"Следете интернет страницата на Агенцията за обществени поръчки, \"Профил на купувача\" на интернет страницата на Централната избирателна комисия, както и \"Официален вестник\" на Европейския съюз\", се казва в съобщението.  Според последните промени в Изборния кодекс на изборите за евродепутати трябва да има възможност за гласуване с машини в не по-малко от 3000 секции, на местния вот - в не по-малко от 6000, а на следващи избори в страната да се гласува само с машини, без да има възможност за гласуване с хартиена бюлетина. Преди промените за евровота трябваше да има машинно гласуване навсякъде, т.е. да се осигурят около 12 500 машини. ", "date": "2019.03.01", "title": "Избирателната комисия се готви да обяви поръчка за осигуряване на машини за гласуване"}
{"url": "https://www.dnevnik.bg/evropa/2019/03/01/3398231_brjuksel_ne_e_suglasen_s_mini_sdelki_za_pravata_na/", "text": "Европейският съюз отхвърли призивите за споразумение за защита на правата на британските емигранти и на тези от съюза в случай на Брекзит без сделка, предаде Би Би Си. Поправка, призоваваща за защитата,  бе подкрепена  от правителството в сряда. Европейската комисия обаче заяви, че няма да \"договаря мини сделки\" защото това би предполагало, че преговорите са се провалили. Сделката, която премиерът Тереза Мей постигна с ЕС, включва ангажимент за защита на британските граждани в ЕС и на европейските във Великобритания след Брекзит. Британските депутати обаче я отхвърлиха, което увеличи риска от Брекзит без сделка на 29 март. В поправката се настояваше премиерът да пише на председателя на Европейския съвет Доналд Туск с молба за гаранции за правата на гражданите дори и при Брекзит без споразумение. Тя бе подкрепена от 141 депутати от различни партии и бе приета от правителството. Поправката бе одобрена единодушно от депутатите без гласуване. В отговор говорителят на Европейската комисия Мина Андреева заяви, че \"най-добрият начин да се защитят правата на тези 4.5 милиона засегнати хора е чрез споразумение за оттегляне\". \"Ние няма да договаряме мини сделки, защото договарянето на такива минисделки извън споразумението за оттеглянето би предполагало, че преговорите са се провалили. Комисията винаги е давала ясно да се разбере, че правата на гражданите на ЕС във Великобритания и на британските граждани в ЕС са наш основен приоритет, те не трябва да плащат цената за Брекзит\", допълни Андреева. По-рано Тереза Мей заяви, че европейските граждани във Великобритания ще могат да останат дори и ако няма сделка за Брекзит. Правата на гражданите на ЕС с право на постоянно пребиваване, получено, след като живели във Великобритания пет години, няма да бъдат засегнати след Брекзит. Има обаче неяснота какво ще означава Брекзит без сделка за британците, които живеят във Франция, Испания, Германия или другаде, отбелязва Би Би Си.", "date": "2019.03.01", "title": "Брюксел не е съгласен с \"минисделки\" за правата на гражданите при \"твърд\" Брекзит"}
{"url": "https://www.dnevnik.bg/biznes/2019/03/01/3398230_publikuvan_e_nov_proekt_na_naredbata_za_kasovite/", "text": "Министерството на финансите е  публикувало  за обществено обсъждане наредбата, с която се въвеждат нови изисквания към касовите апарати и софтуера за управление на продажбите, съобщи Националната агенция за приходите, след като на среща при премиера  в началото на седмицата се реши  срокът за въвеждане на новите изисквания от търговците да се удължи. Междувременно агенцията започва поредица от срещи с различни браншови организации, с които да се обсъдят проблемите, които съпътстват прилагането на новите изисквания от наредбата. В публикуваната наредба са обозначени важни срокове за фирмите. Наредбата беше променена през есента на 2018 г., като целта на измененията е да се ограничи сивата икономика. От НАП твърдят, че при проверки на търговски обекти се установява укриване на оборот средно между 30 и 70%, а загубите за бюджета са около 500 млн. лв. Най-рискови са ресторанти, заведения и хотели, които ползват системи за управление на софтуера  годишно, съобщава \"Капитал\". Проблемът според бизнеса обаче е, че текстовете в наредбата са писани именно с идея да се предотвратят измамите в този сектор, без да се вземат предвид спецификите на компаниите от други сектори и браншове, както и на ползващите ERP системи за бизнес управление.", "date": "2019.03.01", "title": "Публикуван е нов проект на наредбата за касовите апарати"}
{"url": "https://www.dnevnik.bg/sport/2019/03/01/3398159_cska_ochakva_otgovor_dali_dimitur_berbatov_shte_se/", "text": "Треньорът на ЦСКА Любослав Пенев заяви, че изчаква отговор по темата за евентуалното връщане на Димитър Бербатов в игра. Клубът е поканил бившия нападател на \"Манчестър юнайтед\" преди десетина дни, но до момента футболистът не е представил решението си, съобщи в четвъртък \"Нова телевизия\". \"Не знам да има развитие, така че по-добре да изчакаме\", каза Пенев. Бербатов тренира с \"Берое\" през зимата, а за последно се състезава в индийския \"Керала бластърс\" до 2018 г. Той говори пред журналистите в навечерието на домакинството срещу \"Септември\". Треньорът на червените заяви, че не е имало никаква символика в  обявяването на 13.23 ч. за начален час на пресконференцията . \"Трябваше да дойда от Панчарево, може би това беше най-удобният час, така го пресметнах. И след това отивам на лагер. Според мен не е нестандартно. За мен 13:23 часа е като 13:15, 13:34, 16:22, например. На линия сме тук, честитихме си баба Марта, чакам въпроси\", започна той. По думите му новопривлеченият защитник Нуно Томаш може да се появи в игра още в събота. Пенев е изправен пред куп проблеми заради контузени и наказани играчи, а преди два дни  беше продаден голмайсторът Мауридес . \"Трябват ни още футболисти, за да бъдем на високото ниво, което се изисква от нас и което отговаря на марката ЦСКА. Трябват ни 20 полеви играчи и трима вратари, по двама за всеки пост. Това е идеалният вариант. Само така ще има много добри резултати. Ще стане постепенно, убеден съм\", каза Пенев. Треньорът смята, че отборът му е възстановен след загубата от \"Левски\" преди близо седмица. И добави, че целта пред ЦСКА остава достигане на \"най-високото място\". Пенев отклони въпроси, свързани с критиките му към БФС. \"Това е удар по водещия спорт в света, не може да се управлява по този начин. Ако искате да помогнете, вземете по-дейно участие, изразете позиция. Управлява се така вече 15 години. Спираме вече с тази тема, момчета, дами и т.н. Всяка пресконференция говорим едно и също. Вие не сте ли наясно какво се случва? Защо питате мен?! Къде са другите? Жалко е, че малко като мен си изразяват публично мнението. Нали искаме революция? Нали искаме по-добри времена.\"", "date": "2019.03.01", "title": "ЦСКА очаква отговорa на Димитър Бербатов дали ще се върне в игра"}
{"url": "https://www.dnevnik.bg/sport/2019/03/01/3398246_dermendjiev_slaviia_e_truden_supernik_za_levski/", "text": "Старши треньорът на \"Левски\" Георги Дерменджиев изиска голямо внимание и концентрация от своите играчи в предстоящия мач със \"Славия\". Двата отбора се изправят  един срещу друг на националния стадион \"Васил Левски\" в неделя от 17.30 часа. \"Най-старото столично дерби. Отборът се подготвя нормално. \"Славия\" по принцип е труден съперник за \"Левски\" и ние ще подходим много внимателно към този мач\", каза Дерменджиев на пресконференция в петък. По думите му отборът е изцяло фокусиран върху предстоящия двубой и все още не мисли за мача с \"Лудогорец\" на \"Герена\" на 10 март. \"Наистина е още рано\", заяви oще Дерменджиев. \"Сега се подготвяме за \"Славия\". Мач с мач не си приличат. Разучаваме ги и мисля да подходим по най-добрия начин\", допълни треньорът на \"Левски\". Според него в отбора няма еуфория след победата срещу ЦСКА в предишния кръг. \"Още след мача казах на футболистите, че това е един мач, който те го спечелиха - вярно е, важен мач, но с него не свършва първенството\", завърши Дерменджиев.", "date": "2019.03.01", "title": "Дерменджиев: \"Славия\" е труден съперник за \"Левски\", трябва да внимаваме много"}
{"url": "https://www.dnevnik.bg/biznes/2019/03/01/3398271_sled_proverki_na_vlastite_shte_budat_zatvoreni_6/", "text": "След специализирана операция за противодействие на нелегалните практики и сивия сектор при вноса, складирането и дистрибуция на горива ще бъдат запечатани 6 бензиностанции, съобщава МВР. Информацията е от Междуведомствения координационен център за противодействие на контрабандата на ГДБОП за периода 26 - 28 февруари. В хода на операцията са извършени проверки на 39 бензиностанции в 9 области в страната. Регистрирани са множество нарушения - проблеми със средствата за измерване, нарушения на данъчното законодателство и на правилата и нормите за пожарна безопасност. Съставени са общо 29 акта за административни нарушения, 6 протокола за задължително предписание и са дадени 11 писмени разпореждания. От приходната агенция е запечатан 1 обект, а други 6 предстои да бъдат запечатани. Три бензиноколонки, които мерят в ущърб на клиента, са запечатани от метрологичната агенция, която извършва и анализ на взетите проби за установяване на качеството на разпространяваните горива. Засиленият контрол ще продължи и през следващите месец, гласи съобщението. Междуведомственият координационен център създава единна база данни за всички търговски обекти и опериращи търговски дружества в сектора, гласи съобщението.", "date": "2019.03.01", "title": "След проверки на властите ще бъдат затворени 6 бензиностанции"}
{"url": "https://www.dnevnik.bg/zdrave/2019/03/01/3398273_medicinskite_specialisti_dadoha_20_dni_otsrochka_za_da/", "text": "Отсрочка от 20 дни, в които да се види как  отпуснатите допълнително на общинските и областни болници 30 млн. лв.  ще бъдат разпределени и до какво увеличение на заплатите на медицинските специалисти ще се стигне. За това се разбраха на среща днес  представители на протестиращите медицински сестри, акушерки, лаборанти и др.  и ръководството на здравното министерство. Въпреки призивите на министър Кирил Ананиев и синдикатите да не се стига до протести и че това не е начинът да се решават наистина сериозните проблеми, днес сестри, акушерки и други медицински специалисти излязоха на протест с искане за достойно заплащане. Настояванията са те да получават поне две минимални работни заплати и допълнителни надбавки в зависимост от извънредни дежурства и нощен труд. Представители на събралите се в София бяха приети от министъра и екипа му. И пред тях, както и по-рано в парламента, Ананиев пое ангажимент лично да проследи как ще бъдат разпределени допълнителните 30 млн. лв., отпуснати наскоро от кабинета. И да съдейства те да са основно за увеличение на заплатите. Самото разпределение зависи от директорите на болници, но Ананиев коментира, че в болниците, където здравното министерство е принципал, той ще подпомогне ръководствата при разчетите. По-рано в парламента Ананиев коментира, че в много болници гарантираното в колективния трудов договор минимално заплащане за медицинските специалисти от 900 лева ще бъде постигнато. А в други ще се доближава до това. Притесненията са за това, че няма разписани ясни аргументи за това как ще се разпределят парите, които се отпускат общо за цялата болница, коментираха и медицинските специалисти. А след срещата с Ананиев се съгласиха да дадат отсрочката от 20 дни, за да се види все пак каква част от допълнителното финансиране ще стигне до тях. Заявиха обаче, че след този срок могат отново да подновят протестите.", "date": "2019.03.01", "title": "Медицинските специалисти дадоха 20 дни отсрочка, за да видят дали ще имат увеличение на заплатите"}
{"url": "https://www.dnevnik.bg/skorost/avtomobilna_industriia/2019/03/01/3398379_pejo_se_vrushta_na_pazara_v_sasht_sled_pauza_ot_30/", "text": "Френският производител \"Пежо\" ще се завърне на пазара в САЩ след отсъствие от 30 години, съобщи главния изпълнителен директор на PSA Карлос Таварес. Целта е да се намали зависимостта на цялата група от европейските пазари. \"Вярвам, че знаем как да се завърнем, така че да сме на печалба\", обяви Таварес. Той допълни, че експанзията на групата включва още лансиране на автомобили с марката \"Ситроен\" в Индия и \"Опел\" в Русия. Намеренията за влизането на нови пазари бяха обявени при отчитането на друг исторически успех за групата – \"Опел-Воксъл\", купени от PSA преди две години, са завършили миналата година на печалба, което им се случва за пръв път от 1999 г. Печалбата е в размер на 859 млн. евро. Нетните печалби на групата PSA, която обединява марките \"Пежо\", \"Ситроен\", DS, \"Опел\" и \"Воксъл\", са скочили с 40% до 3.3 млрд. евро. Продажбите са се повишили с 6.8% до 3.9 млн. автомобила. Според главния изпълнителен директор на PSA Карлос Таварес тези резултати показват, че групата е способна да работи на печалба, като има и здравословен растеж. Той допълни, че плановете са до 2021 година продажбите извън Европа да нараснат с 50%. Освен пробиви в САЩ, Индия и Русия за постигането им са изключително важни и резултатите в Китай, където концернът има производство и местни партньори. Лошата новина е, че там пазарът върви надолу. \"Пежо\" не се продават в САЩ от 1991 година, а първите доставки вероятно ще са през 2021 година. Колите ще се внасят от Европа и Китай. За момента няма планове за производство в САЩ. Това е причината да не се бърза с експанзията, преди да се изясни ситуацията с митата, които Тръмп се кани да въведе за вносните коли. За момента не се споменава с кои модели \"Пежо\" ще влезе в САЩ. Ясно е обаче, че от 2016 година инженери на \"Опел\" са натоварените с промени в определени автомобили, така че те да отговарят на нормите в САЩ и Канада. Таварес прогнозира, че тази година продажбите на нови автомобили в Европа ще останат на нивата на 2018, през която пък имаше символично повишение спрямо 2017 г. Брекзит без сделка обаче може да доведе и до приключване на годината с намаление на продажбите. Карлос Таварес уточни, че групата, която произвежда автомобили с марките \"Опел\" и \"Воксъл\" в Елсмер и ванове от всичките си марки в Лутън, може да бъде принудена да затвори заводите си във Великобритания.", "date": "2019.03.01", "title": "\"Пежо\" се връща на пазара в САЩ след пауза от 30 години"}
{"url": "https://www.dnevnik.bg/bulgaria/2019/03/01/3398479_poseshtenieto_na_medvedev_pokazva_degradirane_na/", "text": "Посещението на руския премиер Дмитри Медведев, което ще се състои следващата седмица, показва деградиране на двустранни отношения между България и Русия, това каза днес по Би Ти Ви бившият военен министър и посланик на България в НАТО Бойко Ноев. Той поясни, че обикновенно Русия се представлява от президента, а не от министър-председателя. Това е послание - вие не заслужавате ниво президент\", допълни Ноев. Според него на срещите с Медведев премиер и президент трябва да поставят въпроса с отравянето на трима български граждани, за което се подозира, че е направено от служители на руските специални служби. \"И за двете страни, не е изгодно този въпрос да виси. Той може да се използват от други страни, за да влошават нашите отношения\", каза още Ноев. Призив, въпросът с предполагаемото отравяне на Емилиян Гебрев и още двама души от служители на руското разузнаване, да се постави пред Медведев, отправи по БНТ бившият военен министър Велизар Шаламанов. И неговото мнение е, съмненията трябва да се изчистят, защото добрите двустранни отношение предполагат ненамеса във вътрешните работи на другата страна. До момента Русия  не е коментирала по същество съмненията . Велизар Шаламанов призова също да бъдат изчистени зависимостите на България от Русия, включително и скритите, по линия на т.нар. \"специални служби\". Бойко Ноев пък посочи, че трябва да се деполитизира въпросът за газа. Той не вижда връзка между посещенията на генералния секретар на НАТО и това на Медведев. \"Моето предположение е, че Столтенберг и делегацията му бяха тук, за да тестват готовността на България да играе по-голяма роля в своя регион - Черноморският\", посочи от Бойко Ноев. За Шаламанов посещението на генералния секретар на НАТО е важно, защото България от 15 години е в пакта, а още не е закупила ново въоръжение. \"Много дълго продължи процесът за модернизация. За да върви той са нужни пари, програма, сътрудничество с НАТО и ЕС, и участието на нашата индустрия\", допълни той.", "date": "2019.03.01", "title": "Посещението на Медведев показва деградиране на отношенията с Русия, смята Бойко Ноев"}
{"url": "https://www.dnevnik.bg/bulgaria/2019/03/01/3398486_chuvat_se_mneniia_che_radev_e_bulgarskiiat_maduro/", "text": "След като президента Румен Радев зае позицията на Мадуро по случая Венецуела, в обществото започват да се чуват мнения, че Радев е българският Мадуро, каза днес пред журналисти в Кърджали председателят на парламентарната група на ГЕРБ и зам.-председател на партията Цветан Цветанов. Той допълни, че не иска българският Мадуро да води страната към режима на Венецуела. \"Ние трябва да се числим към развитите демократични общества, каквито несъмнено са ЕС и САЩ\", подчерта Цветанов. Според него президентът иска да отклони страната от нейния евроатлантически път, като за целта подкрепя посланията на БСП за насочване на България на Изток и използва антиевропейска риторика. \"Нека си дадем сметка, че живеем на най-хубавото място в света – Европа. Нека осъзнаем колко много ЕС прави за нас. Наскоро Европейският парламент подкрепи увеличение с близо 4 млрд. лв. на финансирането за България след 2020 година. Това ще бъде най-високият ни бюджет откакто сме в ЕС\", каза още Цветанов. Според него, коментарите, които президентът е направил  след срещата си със свои колеги от осем европейски страни , са били неясни и никой не разбрал какво иска да каже. \"Благодаря на всички останали участници в срещата, които не са позволили на президента Радев да изкаже своята позиция относно притесненията на всички членки на НАТО от нарушаването на международното право с анексирането на Крим и напрежението в Черноморския регион\", посочи още Цветан Цветанов. Той допълни, че досега не е чул каква е позицията на президента за нарушаването на международното право от страна на Русия. Зам.-председателят на ГЕРБ подчерта, че президентът Радев трябва да обясни какво точно е имал предвид с израза, че няма да позволи други държави да решават енергийните проекти на България. \"Нека припомня на Радев, че докато той още беше летец България се присъедини към ЕС и по този начин се задължи да спазва европейското законодателство, сред което е и Третият енергиен пакет. Енергийната независимост може да се осигури само ако спазваме европейските правила. Подобни коментари на президента могат да доведат само до противопоставяне\", посочи Цветанов.", "date": "2019.03.01", "title": "Чуват се мнения, че Радев е българският Мадуро, обяви Цветанов"}
{"url": "https://www.dnevnik.bg/razvlechenie/2019/03/01/3398174_kardiologut_prof_d-r_ivo_petrov_be_izbran_za_muj_na/", "text": "Кардиологът проф. д-р Иво Петров беше обявен за \"Мъж на годината\" за 2018 г. в отличията на \"Дарик радио\", които се дават на български мъже, показали кураж и достойнство през изминалата година. На официално събитието вчера, 28 февруари, той получи парадна стоманена офицерска сабя, която се дава на носителите на отличието вече 11 поредни години. Тя му бе връчена от изпълнителния директор на \"Дарик\" Радосвет Радев. Кардиологът бе номиниран за  безпрецедентното спасяване  на пациент с разкъсана аорта чрез безкръвна операция през бедрената артерия, с която за първи път в света той и екипът му успяват да поставят стент в подобен рисков случай. Информация за операцията му бе публикувана в журнала на американското медицинско дружество. Той бе номиниран за приза заедно с проф. Христо Пимпирев и Михаил Заимов и бе избран с онлайн вот, при който в рамките на 40 дни са гласували 5000 души, от които гласовете за победителя са били близо 80%. Д-р Петров става професор по кардиология към Медицински факултет на СУ \"Св. Климент Охридски\", а от 2012 г. е медицински директор и началник клиника по кардиология и ангиология към \"Аджибадем Сити клиник сърдечно-съдов център\" в София. През годините отличието е печелено от хора като президента Желю Желев, спортистите Христо Стоичков и Димитър Бербатов, учителя Теодосий Теодосиев. За 2017 г. призът отиде при режисьора Виктор Божинов.", "date": "2019.03.01", "title": "Кардиологът проф. д-р Иво Петров бе избран за \"Мъж на годината 2018\""}
{"url": "https://www.dnevnik.bg/sport/2019/03/01/3398485_cicipas_probi_v_top_10_sled_zrelishtna_pobeda_sreshtu/", "text": "Шампионът от младежките финали на АТП Стефанос Циципас си осигури дебют в топ 10 на световната ранглиста след зрелищна победа над Гаел Монфис в полуфиналите на турнира в Дубай. 20-годишният грък изоставаше със сет и пробив, но направи обрат и спечели с 4:6, 7:6 (4), 7:6 (4) в спектакъл, продължил точно три часа. Срещата беше изпълнена с много емоции и красиви отигравания. Циципас започна по-добре, проби рано и поведе с 3:0. Монфис обаче спечели шест от следващите седем гейма и измъкна втория сет. Французинът реализира ранен пробив във втория сет, затвърди го и поведе с 3:1. Циципас обаче изравни при 3:3, след което измъкна сета в тайбрек. В третата част и двамата имаха доста шансове за пробив, но до такъв не се стигна. Така победителят трябваше да бъде определен след втори пореден тайбрек. Циципас направи минипробив за 3:1 и до края беше много стабилен на начален удар, за да задържи предимството си. Циципас записа втора победа в третия си мач срещу Монфис и взе реванш за загубата от французина в четвъртфиналите в София в началото на февруари. В опит да спечели втора поредна титла през сезона полуфиналистът от Australian Open ще се изправи срещу победителя от мача между седемкратния шампион в Дубай Роджър Федерер и 22-годишната хърватска надежда Борна Чорич. С класирането за финала в Дубай Циципас си гарантира изкачване до десетото място в световната ранглиста. Дори да спечели трофея, той няма да може да измести Джон Иснър от деветата позиция. Само преди 14 месеца гръцкият тенисист се намираше под №91 в световната ранглиста.", "date": "2019.03.01", "title": "Циципас проби в топ 10 след зрелищна победа срещу Монфис"}
{"url": "https://www.dnevnik.bg/evropa/2019/03/01/3398213_struva_li_si_rabotata_na_cherno_v_germaniia/", "text": "Окосили сте тревата на съседа. След работа в автосервиза помагате на някой закъсал с автомобила си приятел. Когато става дума за приятелски услуги - няма страшно. Но когато работите на черно и получавате малко или повечко пари, които не декларирате пред данъчните власти, попадате под ударите на закона. Всякаква трудова дейност, свързана с укриване на данъци, неплащане на социални осигуровки и незаконно обогатяване, се счита за нелегална. Същото се отнася и до чужденци, които работят на черно и нямат разрешително за работа в Германия. Около 7 хил. сътрудници на германските митници се борят срещу такива нарушители на германското законодателство. Основната им задача е да проверяват как се спазват съответните предписания. И когато установят нарушения, привличат под отговорност както работника, така и работодателя. 300 млрд. загуби от работа на черно Работата на черно унищожава законните работни места, води до покачване на безработицата и лишава държавата от постъпленията от данъци и социални отчисления. Експертите от Института за приложни икономически проучвания изчисляват, че през 2018 година германската икономика е загубила най-малко 300 милиарда евро от работа на черно. Лъвският дял на сивата икономика се пада на строителния сектор. При това разликата в оценките е голяма - от 9 до 30 процента от общите загуби. В средата на февруари 250 сътрудници на полицията, митниците и прокуратурата проведоха масирана акция в четири федерални провинции едновременно. В полезрението на митничарите и прокуратурата попаднаха 17 строителни обекта. Само в един конкретен случай загубите, нанесени на икономиката в резултат от неплащане на социални осигуровки, се оценяват на 1 милиард евро. От главната дирекция на митниците подчертават, че това е само върхът на айсберга. Работата на черно се концентрира в такива отрасли, в които работят нискоквалифицирани работници и езиковите познания не играят голяма роля. Това са хранително-вкусовата промишленост, строителството и услугите по почистването. Глоби и екстрадиране от страната Германците често помагат на своите съседи и познати. Ако някой познат е помогнал за орязването на дърветата и е получил някаква сума, той не нарушава закона, подчертават митничарите. \"Услугите, оказани в помощ на съседи, не са незаконни. Дори ако за тях извършителят е получил някаква неголяма сума\", подчертават от главната дирекция на митниците. Каква сума обаче се смята за \"неголяма\"? От германските митници казват, че не съществуват твърди граници в това отношение. \"Предоставянето на работа на чужденец, който няма разрешително за престой в Германия, се наказва от закона с глоба в размер до 500 хил. евро. При определени условия работодателят може да бъде осъден на лишаване от свобода. Присъдата може да стигне и до десет години, ако работодателят многократно и организирано използва нелегална работна ръка\", казват от германските митници. Но това е най-тежкото наказание. По правило става дума за административно нарушение, при което максималната глоба е 50 хил.евро. Работодателят е длъжен да плати и социалните отчисления. Дори на чистачката, която работи един път в седмицата и получава 20 - 30 евро. Блюстителите на реда почти винаги попадат в следите на нелегалните работници. Особено когато става дума за организирана група или фирма, която извършва нелегална дейност. Достатъчно е митничарите да сравнят обема на извършените дейности, броя на работниците и размера на социалните отчисления. Германската митница обръща внимание и на още един важен аспект. Гражданите от страни извън ЕС, в това число руснаци и украинци, трябва да имат разрешително за престой в Германия, което им дава право да упражняват една или друга трудова дейност. Какво следва, ако митничарите заловят нарушителя? Той може да бъде екстрадиран от страната. Освен това властите могат да му забранят да влиза в шенгенското пространство за няколко години. От главната митническа дирекция обаче казват, че гражданите на Русия и Украйна не са особено много сред нелегалните работници.", "date": "2019.03.01", "title": "Струва ли си работата на черно в Германия"}
{"url": "https://www.dnevnik.bg/sviat/2019/03/01/3398496_sasht_nalojiha_sankcii_na_venecuelci_spreli_vlizaneto/", "text": "САЩ наложиха санкции на шестима настоящи и бивши служители от венецуелските сили за сигурност, които са контролирали групите, попречили на вкарването на хуманитарната помощ във Венецуела, предаде агенция \"Ройтерс\". Според разпространено днес съобщение на американското министерство на финансите мярката е в отговор на \"осъдителното насилие, трагичните смъртни случаи и безскрупулното подпалване на храна и лекарства, предназначени за болни и гладуващи венецуелци\". САЩ \"ще продължат да наказват привърженици на Мадуро, които удължават страданията на жертвите на предизвиканата от хора хуманитарна криза\", се казва в съобщението. За тази седмица това са вторите санкции на САЩ срещу представители на венецуелския режим. В понеделник бяха санкционирани губернаторите на провинциите във Венецуела, които поддържат Николас Мадуро. Същия ден Вашингтон призова страните съюзници да замразят сметките на венецуелската петролна компания PDVSA. Санкциите на САЩ блокират личните банкови сметки на лицата в американски банки и забраняват на американски компании да влизат във финансов и бизнес отношения с тях. / БТА", "date": "2019.03.01", "title": "САЩ наложиха санкции на венецуелци, спрели влизането на хуманитарната помощ"}
{"url": "https://www.dnevnik.bg/sport/2019/03/01/3398475_la_liga_nosi_blizo_16_miliarda_evro_na_ispanskata/", "text": "Ла Лига – органът на испанския футбол, който менажира професионалните дивизии в страната носи 15.7 милиарда евро на испанската икономика. Това гласи проучване на консултантската фирма \"Прайсуотърхаус Купърс\" (PwC), което обхваща периода в сезон 2016-17. Икономическият ефект на Ла Лига е равен на 1.37% от брутния вътрешен продукт на Испания за същия период. Освен това футболната индустрия в страната осигурява работа на 185 хиляди души. В сумата от 15.7 милиарда се включват 3 милиарда евро, които имат \"пряко въздействие\" от самите футболни клубове. Други 5.6 милиарда са \"непряко въздействие\" от други страни. Останалите източници са \"сектори, свързани с футбола\" (4 млрд. евро), както и \"кетъринг, настаняване и заведения, и разходи на феновете\" (3.1 милиарда). За пръв път Ла Лига и \"Прайсуотърхаус Купърс\" публикуваха доклад през 2014 г., който обхващаше периода през сезон 2012-13. Тогава икономическият ефект беше 7.6 милиарда евро. Сега увеличението е над два пъти. Докладът заключва, че заетостта, свързана с футболната индустрия в страната, се е увеличила с 28%, сравнена с предходното изследване. \"Всичко това потвърждава огромното финансово и социално значение на професионалните клубове в Испания. Виждаме последствията от добре обмислени решения за всичко, което засяга индустрията, толкова важна за едно общество\", каза президентът на Ла Лига  Хавиер Тебас .", "date": "2019.03.01", "title": "Ла Лига носи близо 16 милиарда евро на испанската икономика"}
{"url": "https://www.dnevnik.bg/sport/2019/03/01/3398482_zografski_ostana_37-i_na_malkata_shanca_na_svetovnoto/", "text": "Владимир Зографски остана на 37-мо място в първия скок и не успя да се класира за втория на състезанието на малка шанца на  световното първенство в Зеефелд , Австрия. Българинът не успя да се адаптира към лошите условия и скочи само 87 метра, което му донесе 80.1 точки. Заради силния вятър и обилния снеговалеж организаторите на четири пъти променяха стартовата позиция, а това обърка сметките и на някои от фаворитите. Пьотр Жила (Полша), Андре Форфанг (Норвегия), Тими Зайц (Словения) и Евгений Климов (Русия) също не успяха да се класират за втория кръг. Всички те останаха извън първите 30. Във втория кръг надпреварата се разви много интересно, като лидерът след първите скокове  Рьойо Кобаяши  от Япония имаше 101 метра. Във втория скок японецът беше потърпевш от лошите условия и взе само 47 точки, потъвайки до 24-о място. Полякът Давид Кубацки обаче направи невероятен прогрес от 27-о място до върха, с което грабна световната титла с актив от 104.5 точки. Той е едва вторият представител на Полша, който печели на малка шанца след Адам Малиш през 2001, 2003 и 2007 г. Двама състезатели разделиха второто място, като така имаше двама сребърни медалисти. Германецът Рихард Фрайтаг и представителят на домакините Филиш Ашенвалд завършиха със 103.5 точки.", "date": "2019.03.01", "title": "Зографски остана 37-и на малката шанца на световното по ски скокове"}
{"url": "https://www.dnevnik.bg/skorost/2019/03/01/3398508_sus_zakusnenie_ot_dve_godini_tesla_pusna_evtinata/", "text": "Тесла\" най-после ще пусне на пазара базовата версия на своя Model 3, който в САЩ ще се продава за 35 хиляди долара, съобщи Би Би Си. В момента хитовият модел може да се купи средно за 50 хиляди долара. Базовият Модел 3 трябваше да се продава още преди две години. За да може да си позволи ниската цена, компанията планира да съкрати драстично разходите, като затвори шоуруми и да заложи на продажби он-лайн. Главният изпълнителен директор на Tesla Илън Мъск не посочи колко физически магазина ще бъдат закрити. В момента електромобилите на компанията се предлагат в 378 шоурума. Изявлението на Мъск доведе до спад на акциите с 8% днес. При анонса за пускането на Модел 3 над 400 хиляди потенциални клиенти платиха капаро и се записаха. Заради забавянето в производството и доста по-високата от обявената цена, накараха немалко от тях да се откажат. Илън Мъск не очаква закриването на физическите магазини да отблъсне клиенти. Той посочи, че и към момента продажбите на \"Тесла\" в тях са доста под нормалните нива за автомобилната индустрия. В блога на \"Тесла\" се посочва, че клиентите няма смисъл предварително да тества автомобила, което е една от основните задачи на шоурумите, тъй като всеки купувач може да върне колата до седмица след сделката, като получи обратно цялата платена сума. На сайта на компанията се твърди, че поръчаните днес автомобили ще бъдат доставени в срок от две до четири седмици. Очакванията са базовата версия на Moдел 3 да започне да се продава в Европа и Китай след три до шест месеца.", "date": "2019.03.01", "title": "Със закъснение от две години \"Тесла\" пусна евтината версия на Модел 3"}
{"url": "https://www.dnevnik.bg/photos/2019/03/01/3398104_fotogaleriia_svetovnite_snimki_na_denia_-_1_mart_2019_g/", "text": "Изглед към новата джамия на хълма Камлика в Истанбул, Турция.", "date": "2019.03.01", "title": "Фотогалерия: Световните снимки на деня - 1 март 2019 г."}
{"url": "https://www.dnevnik.bg/biznes/2019/03/01/3398511_rastiashtoto_neravenstvo_predizvikva_antiglobalistkite/", "text": "Растящото социално и икономическо неравенство е причината за засилване на антиглобалитските настроения, каза днес по БНТ временният директор на Световната банка Кристалина Георгиева. Тя обаче посочи, че световната търговия служи добре и е причината светът да е по-мирен. \"Основният двигател за увеличаването на разликата между богати и бедни е, че ние като общество не можем достатъчно добре да се концентрираме върху тези, които имат нужда от подадена ръка\", каза още Георгиева. В отговор на въпрос тя посочи, че растежът на световната икономика се забавя, но България до някъде е имунизирана срещу спад в икономиката, заради липсата на голям дълг и разумното използване на бюджета. Георгиева все пак отбеляза, че макар макроикономическата ситуация в България да е добра, ако икономиката на страните около нея се забавят, няма как това да не даде отражение и на нашата страна. Тя призова да се инвестира в хората, иновациите, да се работи за премахване на пречките за бизнеса и даване свобода на таланта. \"Малко повече оптимизъм няма да ни навреди\", посочи още Кристалина Георгиева. В интервюто тя повтори и изнесените днес на конференция в София данни за това колко губи световната икономика от неравенството между мъже и жени.", "date": "2019.03.01", "title": "Растящото неравенство предизвиква антиглобалистките настроения, смята Кристалина Георгиева"}
{"url": "https://www.dnevnik.bg/sviat/2019/03/01/3398512_siriiskiiat_grad_duma_e_bil_atakuvan_s_hlor_sochi/", "text": "При  атаката срещу сирийския град Дума  през април 2018 г. е бил използван хлор, заключи Организацията за забрана на химическите оръжия (ОЗХО) в окончателния си доклад, огласен днес и цитиран от \"Франс прес\", предаде БТА. Съществуват \"основателни причини да се смята, че при атаката на 7 април 2018 г.\" срещу сирийския град Дума, близо да Дамаск, е бил използван като оръжие химически агент и \"този химически агент е съдържал хлор\", посочва организацията. По това време градът беше под контрола на бунтовници и бе обкръжен от проправителствени сили. Нападението взе десетки цивилни жертви и беше последвано от въздушни удари срещу сирийското правителство от страна на Великобритания, Франция и САЩ, припомня Ройтерс. Вашингтон обвини сирийското правителство, че е използвало химическо оръжие. Дамаск отрича да е използвал някога химически оръжия. В хода на разследване в средата на април миналата година инспектори от ОЗХО посетиха две места в Дума, разговаряха с очевидци и взеха проби, които бяха анализирани в национални лаборатории. Разследването не хвърля вината върху конкретен извършител. Според събраната информация обаче има основателни причини да се смята, че при атаката е бил използван токсичен химикал. \"Този токсичен химикал е съдържал реактивен хлор. Отровният химикал вероятно е бил молекулярен хлор\", посочи в изявление ОЗХО. Използването на хлор като оръжие е забранено от Конвенцията за химическите оръжия, ратифицирана през 2013 г., и от обичайното международно хуманитарно право.", "date": "2019.03.01", "title": "Сирийският град Дума е бил атакуван с хлор, сочи окончателният доклад"}
{"url": "https://www.dnevnik.bg/bulgaria/2019/03/01/3398525_diversifikaciiata_e_kljuchova_i_za_otbranata_i_za/", "text": "Вярвам, че разнообразяването на енергийните източници е добро за всички нации. Диверсификацията е ключова – и от гледна точна на отбраната, и на търговията, така генералният секретар на НАТО Йенс Столтенберг отговори на въпрос дали пактът се притеснява от общите енергийни проекти на България и Русия. Попитан за ролята на България в отношенията на НАТО с Русия, Столтенберг посочи, че тя е важна. \"Имате обща граница в Черно море, а в исторически план имате близки връзки. Посланието от срещите ми в София е, че България подкрепя 100% подхода на НАТО към Русия – сдържане, отбрана и диалог. Диалогът с Русия не е признак на слабост, а на сила. Доколкото сме единни и предвидими, можем да го водим\", посочва той. На въпрос дали Русия е най-голямата заплаха днес, Столтенберг отговори, че основната заплаха е непредвидимостта и несигурността, идваща от различни посоки. Той уточни, че НАТО не вижда непосредствена заплаха пред нито един съюзник. Това е и причината, поради която пактът трябва да е подготвен за различни предизвикателства и заплахи едновременно - кибертерористи, но и по-дръзка Русия. \"Русия нарушава Договора за ликвидиране на ракетите със среден обсег на действие, като притежава такива ракети. Алиансът е обезпокоен от това. Но същевременно работим за диалог с Русия. Тя ни е съсед. Не искаме нова Студена война, искаме контрол върху въоръженията. И не искаме да я изолираме, а да общуваме и да намерим начин за смекчаване на напрежението\", уточни генералният секретар на НАТО. \"България има ключова роля в черноморския регион, стратегическото ѝ положение е важно за алианса. Тя допринася за споделената сигурност, но и за различни дейности и мисии на НАТО – Косово, Афганистан, битката срещу тероризма и тренировъчната ни мисия в Ирак. България е отдаден съюзник\", обобщи Столтенберт. На въпрос за предстоящите сделки за модернизация на българската армия, той отговори, че тя е важна, за да може България да изпълнява поетите ангажименти в отбранителното планиране. \"Споразумели сме се за различните способности на всяка нация, така че да се допълваме. Това включва и сухопътните войски. И те трябва да бъдат модернизирани\", допълни Столтенберг. На въпрос за хибридните войни, Йенс Столтенберг отговори, че те замъгляват ясното разграничение между война и мир. \"Виждаме кибер атаки, пропаганда, опити за вмешателство във вътрешната политика\", каза още той.", "date": "2019.03.01", "title": "Диверсификацията е ключова и за отбраната, и за търговията, каза Столтенберг"}
{"url": "https://www.dnevnik.bg/bulgaria/2019/03/01/3398534_timoshenko_predupredi_che_poroshenko_gotvi_izborna/", "text": "Кандидатката за президент на Украйна Юлия Тимошенко обвини днес държавния глава Петро Порошенко, че готви измами по време на президентските избори, който са след по-малко от месец, съобщи \"Франс прес\", цитирана от БТА. Тимошенко се яви в централата на полицията в Киев, за да предаде, по думите й, \"доказателства и свидетелски показания, че се готвят измами и купуване на гласове в голям мащаб\". \"Днес корупцията е системна в цяла Украйна\", заяви тя и обвини депутат от партията на Порошенко, че стои зад \"голяма пирамидална система за раздаване на пари\" за купуване на гласове за изборите на 31 март. Полицията потвърди пред АФП, че е започнала разследване и добави, че води още десетки разследвания за нарушаване на изборния кодекс по сигнали и жалби на кандидати. \"Няма никакво доказателство за опити за купуване на избиратели от страна на екипа на г-н Порошенко\", каза пред журналисти говорителят на кампанията на президента Олег Медведев.", "date": "2019.03.01", "title": "Тимошенко предупреди, че Порошенко готви изборна измама"}
