{"url": "https://www.dnevnik.bg/sport/2018/04/10/3160691_manchestur_siti_pomechta_no_livurpul_specheli_duela_i/", "text": "Манчестър сити\" положи усилия и помечта, но загуби с 1:2 от \"Ливърпул\". Червените направиха обрат и след две победи и общ резултат 5:1 се класираха за полуфиналите в Шампионската лига. \"Гражданите\" имаха мечтано начало с гол още във втората минута, дело на Габриел Жезус. Впоследствие те усилваха натиска и все по-силно притискаха съперника си. Малко преди почивката Бернардо Силва удари греда, а след това съдиите не признаха гол за \"Манчестър сити\". Заради бурната си реакция мениджърът на домакините Хосеп Гуардиола беше изгонен. След почивката неудържимият Мохамед Салах вкара гола, който предреши крайния изход. \"Ливърпул\" стигна до победата с гола на Роберто Фирмино. Мачът започна по най-добрия начин за \"Манчестър сити\". Грешка при изнасянето на топката от страна на \"Ливърпул\" позволи на \"гражданите\" да направят бърза атака. Рахим Стърлин се възползва и пусна вляво към Габриел, който със силен удар даде преднина на отбора си. Последваха минути на пълно надмощие за водача във Висшата лига. \"Сити\" атакуваше почти непрекъснато, като държеше повече топката. Няколко пъти Стърлинг опита да си изпроси дузпа със симулации, но съдията подмина ситуациите. В последните минути на първата част натискът се усили значително и \"Ливърпул\" беше поставен до стената. Бернардо Силва отправи мощен удар в 41-ата минута, но улучи гредата. Малко по-късно се стигна до най-спорното положение в мача. Вратарят на червените Лорис Кириус изби, Джеймс Милнър игра с топката и тя се върна към собствената му врата, където Лирой Сане я вкара. Помощник-съдията даде знак за засада и гол не беше зачетен. Едва в края на първата част \"Ливърпул\" организира първата си добра атака. Мърсисайдци направиха красиво нападение с бързи подавания между Фирмино, Салах и Алекс Окслейд-Чембърлейн, като последният получи в наказателното поле и излъга вратаря, но стреля неточно. По пътя към съблекалните Гуардиола реагира бурно срещу съдиите и впоследствие беше изгонен на трибуните. Съперничеството на практика приключи в 56-ата минута с гола на Салах. В основата беше Садио Мане, който проби между двама защитници на съперника и падна, египтянинът получи топката и я вкара. \"Ливърпул\" стигна до победата в 77-ата минута, когато след грешка Фирмино се възползва, за да отбележи второто попадение.", "date": "2018.04.10", "title": "\"Манчестър сити\" помечта, но \"Ливърпул\" спечели дуела и е на полуфинал"}
{"url": "https://www.dnevnik.bg/sport/2018/04/10/3160487_transseksualnite_begachi_shte_mogat_sami_da_izbirat/", "text": "Маратонът в Бостън ще премине с участието на хора от ЛГБТ общността (лесбийки, гейове, бисексуални и транссексуални). Те ще имат право да изберат в коя от двете категории (мъже или жени) да се включат, обявиха организаторите. \"Приемаме хората според тяхното разбиране. Регистрираме хората според това как се определят самите те. Членовете на ЛГБТ общността е трябвало да се справят с много трудности през годините и не бихме усложнили положението им допълнително\", каза пред CBS директорът на Бостънската лекоатлетическа асоциация Том Грилк. Организаторите допълниха, че поне петима транссексуални ще се включат в надпреварата, която ще се проведе на 16 април. Според домакините участието на състезатели с различна полова идентичност е стъпка напред към признаването им от бегаческата общност. \"Ние сме толкова малък процент от населението и обикновено оставаме далеч от вниманието\", заяви транссексуалната Амелия Гапин. Тя допълни, че се страхува от това как обществото ще приеме участието й в маратона. В спортовете като лека атлетика транссексуалните жени може да се състезават като такива само ако се вместят в определени нива на хормона тестостерон. Това може и да се окаже проблем за бегачите на дълги разстояния в бъдеще. Напоследък се появява все по-голямо недоволство срещу мъжете, които са сменили пола си и се състезават при жените. Според мнозина те имат нечестно предимство заради физиологията си и трябва да бъдат изключени от квалификациите и надпреварите при дамите. Последният голям скандал  беше свързан с транссексуалната Лоръл Хъбард, родена като Гавин Хъбард, която  спечели сребърен медал от световното първенство  по вдигане на тежести. ", "date": "2018.04.10", "title": "Транссексуалните бегачи ще могат сами да избират категорията си в Бостънския маратон"}
{"url": "https://www.dnevnik.bg/bulgaria/2018/04/10/3160529_iliia_troianov_vlastite_sa_bili_velikodushni_kum/", "text": "Сред множеството статии в германския печат се появи и анализ от българо-германския писател Илия Троянов във \"Франкфуртер алгемайне цайтунг\" под заглавие \"Властите са били великодушни\", съобщи \" Дойче веле \". Статията визира случая \"Юлия Кръстева\", за която миналата седмица Комисията по досиетата обяви, че е била секретен сътрудник на Първо главно управление (ПГУ) на бившата ДС. Поради големия интерес комисията публикува досието на Кръстева, от което се видя, че няма написани от нея материали. Илия Троянов е писател и преводач от български произход, живеещ и работещ от 1971 г. в чужбина, първо в Германия. Най-известен у нас е с книгата, по която бе създаден и филмът \"Светът е голям и спасение дебне отвсякъде\". В подзаглавието на статията му се казва: \"Юлия Кръстева, една от най-известните интелектуалки на нашето време, предполагаемо е шпионирала свои колеги в полза на България.\" Троянов подробно анализира публикуваното досие на Кръстева и твърди, че през 1971 година досието е \"преминало от Шесто главно управление в Първо главно управление на ДС\". Това според него говорело \"за контакти на Кръстева със службите още преди официалното ѝ вербуване от ПГУ\", но не уточнява дали контактите са се изразявали в наблюдение на Кръстева, или тя съзнателно е контактувала със службите на комунистическия режим. \"Липсват писмените доклади на Сабина\", заявява Троянов, без да посочва защо смята, че е имало писмени доклади. Троянов е убеден, че досието е прочиствано и доказва това твърдение с двойното и тройно номериране на страниците. \"Бързо става ясно какво липсва: писмените доклади на агент Сабина. Няма нито един\", пише Илия Троянов. по пътя на логиката - защо им е било необходимо на комунистическите служби да фалшифицират, след като тя \"не е била враг на народната власт и не се е дори борила срещу тоталитарния режим\". Троянов казва: \"Аргументът, че липсата на писмени доклади сваля бремето от плещите на г-жа Кръстева, няма тежест. Фактът, че досието ѝ е било прочистено, може да означава тъкмо обратното: че властите са искали да опазят бившата си агентка\", заявява авторът на \"Власт и съпротива\", за когото не съществува никакво алтернативно обяснение на липсата на писмени сведения от Юлия Кръстева. Троянов анализира и реакцията на Кръстева, като поставя нейното публично отричане да е принадлежала към ДС в графата на всички, които отричали, тъй като - пише той - \"почти никога не се е случвало бивши информатори, шпиони или доносници да признаят вината си\". Прави впечатление доверието, с което Троянов се отнася към материалите на ДС, и изводите, които прави въз основа на тях, след като на неговата творба \"Власт и съпротива\", изследваща Държавна сигурност. Троянов написа през миналата година есе - пак във \"Франкфуртер алгемайне цайтунг\", в което обвини един от най-уважаваните български преводачи от немски език, че умишлено е пропуснал и променил пасажи от неговата книга. Поводът писателят да публикува есето четири месеца след излизането на книгата на български стана стихосбирката \"Балът на тираните\" на литературния историк Пламен Дойнов, който под прикритието на поезията прави изводи от документите, видени по време на проучванията му в архивите на ДС.", "date": "2018.04.10", "title": "Илия Троянов: Властите са били великодушни към Юлия Кръстева"}
{"url": "https://www.dnevnik.bg/sport/2018/04/10/3160498_prezidentut_na_real_madrid_klubut_nikoga_niama_da_ima/", "text": "Президентът на \"Реал\" (Мадрид)  Флорентино Перес  смята, че футболният свят се е променил, а доказателство за това е навлизането на китайски собственици начело на най-големите клубове в Европа. Въпреки това испанският бизнесмен е убеден, че \"Реал\" никога няма да има подобна съдба. \"Милан\" и \"Интер\"  имат китайски собственици, в Испания също го виждаме с \"Еспаньол\" и \"Гранада\", но в \"Реал\" това не може да стане. Клубът принадлежи на своите членове (сосиос), а сред почетните ни членове са хора като Пласидо Доминго, Хулио Иглесиас, Рафаел Надал, Фернандо Алонсо и голфърът Гарсия. Това значи, че \"Реал\" ще продължи да бъде на хората и никога няма да има едноличен собственик\", каза Перес пред \"Гадзета дело спорт\". Бизнесменът кара своя втори престой начело на \"Реал\". Той пое клуба през 2000 г. и остана до 2006-а, преди да се завърне през 2009 г. Целта на Перес е да изравни и дори да изпревари Сантяго Бернабеу, който е най-успешният президент на \"Реал\" в историята с шест купи от Шампионската лига (1956-1960 и 1966). В негова чест стадионът на тима носи името му, след като Бернабеу помага за строежа му. \"Бернабеу начертава пътя на нашия клуб и всички искаме да го следваме. ФИФА ни обяви за най-добрия клуб в света за 20-и век и ние правим всичко по силите си да заслужим това отличие и в края на този век. Разбира се, ще се радвам, ако спечеля шест европейски купи като президент\", каза Перес, който до този момент има четири (2001-2002, 2013-2014, 2015-2016 и 2016-2017). Президентът на \"Реал\" описа  Кристиано Роналдо  като съвременната емблема на клуба, която може да се мери по успехи единствено с Алфредо ди Стефано. \"Кристиано е естественият наследник на Ди Стефано. Той е не само нашият голмайстор, но и съчетава всички ценности на \"Реал\" (Мадрид) – талант, работа, лишения, професионализъм, амбиция и успехи. В днешно време Роналдо е символът на \"Реал\", каза още Перес. Той смята, че предстоящият реванш с \"Ювентус\" в Шампионската лига не е протоколен въпреки победата с 3:0 в първата среща. За възможността \"Реал\" да играе с \"Барселона\" във финал - нещо, което не се е случвало, Перес отговори лаконично: \"Може да се случи, но на този етап първо трябва да отстраним \"Ювентус\".\"", "date": "2018.04.10", "title": "Президентът на \"Реал\" (Мадрид): Клубът никога няма да има китайски собственици"}
{"url": "https://www.dnevnik.bg/sviat/2018/04/10/3160559_v_sasht_i_velikobritaniia_be_podaden_kolektiven_isk/", "text": "Британски и американски адвокати са подали общ колективен иск срещу \"Фейсбук\", \" Кеймбридж аналитика \" ( Cambridge Analytica , CA) и две други компании заради злоупотреба с личните данни на над 71 млн. души, съобщава в. \"Гардиън\". Според иска фирмите са получили  частна информация  от социалната мрежа и са я използвали за \"политически пропагандни кампании\" в двете държави по време на референдума за Брекзит и на изборите за президент. Другите две компании освен \"Фейсбук\" и \"Кеймбридж аналитика\" са SCL Group (чийто клон е \"Кеймбридж аналитика\") и Science Research Limited (GSR). По това време бившият кампаниен мениджър на Доналд Тръмп, Стивън Банън, е бил ръководител на \"Кеймбридж аналитика\". В документите е споменат и ученият Александър Коган, който е основател на GSR. Джейсън Маккю от лондонската кантора \"Маккю и партньори\" води делото във Великобритания, а Робърт Руяк – в САЩ. \"Ответниците ефективно са нарушили човешкото право на неприкосновеност на обикновените фейсбук потребители и ако това не е достатъчно, плодовете на тези нарушения вероятно са подкопали демократичния процес. Донякъде процесът ще гарантира, че нито едно от тези неща няма да се случват в бъдеще\", коментира Маккю. Сред изнесените данни са имена, телефонни номера, имейли и пощенски адреси, политически и религиозни убеждения и други интереси. Те са използвани, за да се създадат психологически профили на избирателите. Макар Коган да е имал разрешение от \"Фейсбук\" да събере данните за научни изследвания, но те в крайна сметка са били използвани за политически и търговски цели.", "date": "2018.04.10", "title": "В САЩ и Великобритания бе подаден колективен иск срещу \"Фейсбук\""}
{"url": "https://www.dnevnik.bg/bulgaria/2018/04/10/3160561_slujbite_za_sigurnost_proveriavat_risskova_pratka_do/", "text": "Рискова пратка е била получена на служебния вход на Съдебната палата в София откъм улица \"Алабин\" по-рано днес. Службите за сигурност провериха съдържанието ѝ и се оказа детска играчка. Проверката приключи около 17.30 ч, а сигналът за нея бе подаден малко преди 16 ч, обясниха за \"Дневник\" от пресцентъра на МВР. По информация на БНР получател на пратката е бил главният прокурор Сотир Цацаров. При преминаването ѝ през скенер тя е реагирала, като е дала сигнал за наличие на рискови вещества. Според БНТ при проверката на скенер е установено, че вътре в пакета е намерена кукла, омотана с кабели, контакти и щепсели. От пресцентъра на вътрешното ведомство заявиха, че нямат информация за подателя и адресата на пакета. Проверката премина без нужда от евакуация на сградата.", "date": "2018.04.10", "title": "Службите за сигурност провериха рискова пратка в Съдебната палата, оказа се детска играчка (променена в 18:20)"}
{"url": "https://www.dnevnik.bg/bulgaria/2018/04/10/3160555_zdravnoto_ministerstvo_izteglia_promenite_svurzani_v/", "text": "Ден преди планиран национален протест на хората с увреждания, здравното министерство изтегля промените, свързани с медицинската експертиза и новата методика за определяне на трудоспособността. Това съобщи здравният министър Кирил Ананиев по време на брифинг, цитиран от \"Фокус\". Той допълни, че решението е било взето по указание на премиера, след среща между финансовия министър Владислав Горанов, министъра на труда и социалната политика Бисер Петков и вицепремиера Томислав Дончев. \"Предлаганите промени бяха от медицинската гилдия и националните консултанти\", посочи Кирил Ананиев. Той допълни, че целта на министерството не е да ощетява инвалидите, а точно обраното - да въведе справедливост, да няма субективизъм, да се завиши контролът и да се създадат условия за по-добър и бърз достъп на пациентите в процеса. \"Предлаганите промени нямат за цел да лишат хората с увреждания от права и да отнемат инвалидни пенсии. С този аргумент за протест се спекулира. Това не е било цел на концепцията ни\", заяви и социалният министър Бисер Петков. Той апелира към хората с увреждания да предложат своето виждане как да бъде реформирана системата на медицинската експертиза. \"Не се предвижда преосвидетелстване на хората с решения от ТЕЛК\", каза още министърът на труда и социалната политика. \"Социалната инвалидна пенсия е в размер на 140 лева, с добавка на чужда помощ, която е малко над 90 лева\", обясни той. Заради планираните промени з а утре беше планиран национален протест в столицата  на 18 национално представителни организации на хора с увреждания, с подкрепата на КТ \"Подкрепа\". Причината са условията, които поставя наредбата. Според недоволните промяната цели единствено \"стремеж към механично намаляване степента на увреждането, след като на лекарите е ясно, че при тежки увреждания има комбинация от свързани заболявания\". Въпреки уверенията на двамата министри, протест утре ще има. Срещата между недоволните и министрите Ананиев и Петков, ще се състои в петък.", "date": "2018.04.10", "title": "След планиран протест здравното министерство изтегля промените, свързани с ТЕЛК"}
{"url": "https://www.dnevnik.bg/biznes/2018/04/10/3160570_agenciia_mitnici_e_otnela_licenza_na_dostavchik_na/", "text": "Агенция \"Митници\" е отнела лицензите за данъчните складове на русенския търговец с горива \"Полисан\", съобщи  \"Капитал\" . Причина за това са нарушени процедури по доставка на 24.5 тона гориво за отопление, което е било обложено с по-ниска акцизна ставка - от 50 лв. вместо с 645 лв. Във вторник от митниците съобщиха на сайта си само, че са били отнети и прекратени лицензите на два данъчни склада за нарушение, установено от митница Русе. Изданието припомня, че нарушението е установено още през 2016 г., но сега съдът е потвърдил на втора инстанция издаденото от русенската митница наказателно постановление. С него на компанията е наложена санкция от 29.2 хил. лв., която по размер съответства на тежко нарушение. При такова следва отнемане на лиценза. Решенията, с които се отнемат и прекратяват лицензите, подлежат на предварително изпълнение. Те обаче могат да бъдат обжалвани в 14-дневен срок пред съда. \"Полисан\" е специализирана в производството на битум и котелни горива. Основана е през 1994 г. в Русе на територията на \"Комбинат за тежко машиностроене\" и собственик е русенският бизнесмен Христо Вълков. Според източници от пазара на светлите горива дружеството внася на българския пазар от Русия и Румъния. Компанията е една от големите в сектора, като за 2016 г. приходите й са 270 млн. лв. С разширяването на петролния бизнес на Веселин Марешки и веригата му VM Petroleum \"Полисан\" беше посочена като един от основните му доставчици на бензин и дизел. Пред \"Капитал\" Марешки заяви във вторник, че няма проблем с доставките на този склад. \"Работим и с други доставчици\", обясни лидерът на \"Воля\". В началото на 2017 г. ГДБОП и Агенция \"Митници\" проведоха операция в офисите на \"Полисан\" в Русе. Тогава Марешки определи акцията като проява на страх и паника от това, което ще се случи на изборите на 26 март. ", "date": "2018.04.10", "title": "Агенция \"Митници\" е отнела лиценза на доставчик на Марешки"}
{"url": "https://www.dnevnik.bg/zelen/2018/04/10/3160586_vsiaka_durjava_sama_triabva_da_kontrolira_vlizaneto_na/", "text": "Отделните държави трябва сами да контролират влизането на стари и замърсяващи дизелови автомобили на тяхна територия. Това обяви днес европейският комисар по околна среда, морско дело и рибарство Кармену Вела по време на пресконференцията в рамките на първия ден на неформалната среща на Съвета на министрите по околна среда на ЕС в София.  По-рано днес неправителствената организация \"Транспорт и околна среда\" призова за въвеждане на общи регулаторни мерки за овладяване на проблема на ниво Европейски съюз, като наблегна на правото на чист въздух за всички европейски граждани. От организацията публикуват актуални тревожни  данни  за заливането на Източна и Централна Европа – с акцент на  сериозността на проблема в България  – от опасно замърсяващи стари дизелови коли от Западна Европа.  С нарастващия брой  рестрикции, свързани с дизеловите автомобили  в редица западноевропейски градове, и увеличаващия се брой на зоните с ниски емисии в Западна Европа  много от тези коли вече заливат държавите членки от Централна и Източна Европа. \"Трябва да се предприемат мерки от държавите, за да не се позволява влизане на непреоборудвани автомобили, които замърсяват въздуха\", каза Кармену Вела в отговор на журналистически въпрос за гражданите в региона, които не могат да си позволят нови коли. Преоборудваните автомобили минават модернизации, които им позволяват да покрият минималните екологични изисквания, въведени след 2011 г. От думите на еврокомисаря стана известно, че по време на срещата е била обсъждана и темата за старите дизелови коли, навлизащи в Източна Европа. \"В нашата дискусия по-рано се спомена проблемът за това, че по-стари коли вероятно ще се придвижат на Изток, към източните държави. Не мога да кажа защо. Вероятно поради разлика в цените за преоборудване на двигателите\", каза Вела.  Еврокомисарят напомни и статистиката на европейската екоагенция за 400 хил. случая всяка година в Европа на преждевременна смърт, които се дължат на мръсния въздух, както и огромния брой хронични заболявания. \"Това, което правим като мерки и законодателство за справяне с проблема, не е толкова в интерес на околната среда, а най-вече е в интерес на гражданите\", заяви Кармену Вела. ", "date": "2018.04.10", "title": "Всяка държава сама трябва да контролира влизането на стари коли, заяви еврокомисар Вела"}
{"url": "https://www.dnevnik.bg/sport/2018/04/10/3160440_hamiltun_verstapen_e_neopiten_i_zatova_ne_moje_da/", "text": "Световният шампион във Формула 1  Люис Хамилтън  коментира поведението на пистата на един от основните си съперници през този сезон, Макс Верстапен. Пилотите на \"Мерцедес\" и \"Ред бул\" се оказаха в центъра на сблъсък още във втората обиколка в Гран при на Бахрейн, който беше предизвикан от Верстапен и завърши с неговото отпадане. След състезанието Хамилтън си позволи малко по-остри думи спрямо пилота на \"Ред бул\", но по-късно анализира спокойно поведението на 20-годишния Верстапен. \"Ред бул\" има кола, с която би трябвало да постигат лесно добри резултати, но заради неопитност или не толкова зрели постъпки те не успяват. Макс трябваше да направи добро състезание, но действаше прекалено рисковано. Ако Фернандо (Алонсо) беше в тази кола или аз, то \"Ред бул\" щеше да спечели точки. Надявам се, че Макс се учи от подобни грешки\", каза Хамилтън. Той заяви, че е имал същите проблеми в началото на своята кариера, но вече на 33 години разсъждава по съвсем различен начин. Той стартира девети заради смяна на скоростна кутия, но успя да се изкачи до третото място. Верстапен, който катастрофира в квалификацията, потегли 15-и и показа отлична скорост в първата обиколка, но малко по-късно вече беше отпаднал. \"Той притежава огромен талант, също и много скорост, но младите пилоти невинаги взимат най-правилните решения\", каза Хамилтън. По време на състезанието в Бахрейн британецът имаше проблеми с радиокомуникацията, след като екипът му не можеше да го чуе. Според Верстапен между него и Хамилтън няма проблеми и двамата се разбират добре. Белгиецът каза, че не се сърди за по-острите думи, изречени от британеца преди това. \"Разбирам го, все пак го попитаха точно, когато беше излязъл от кокпита. Тогава всеки още е под влияние на емоциите. Аз действах импулсивно, видях пространство на пистата и сметнах, че мога да мина оттам, но явно грешах\", каза Верстапен. След първите два старта от сезона \"Ред бул\" е на четвърто място при конструкторите с 20 точки, на две зад \"Макларън\". В  предсезонните тестове темпото на \"биковете\"  беше близо до това на \"Ферари\" и те бяха смятани за основни претенденти, но за сметка на това от скудерията спечелиха първите два старта, а най-високото класиране на \"Ред бул\" е четвъртото място на Даниел Рикардо в Австралия.", "date": "2018.04.10", "title": "Хамилтън: Верстапен е неопитен и затова не може да постигне добри резултати"}
{"url": "https://www.dnevnik.bg/politika/2018/04/10/3160598_cacheva_pravata_na_zatvornicite_sa_poveche_ot/", "text": "Правата на лишените от свобода като че ли са повече от задълженията им и това води до демотивация на служителите в затворите. Това каза министърът на правосъдието Цецка Цачева след свиканото от нея днес национално съвещание с участието на всички началници на затвори в страната и с ръководството на Главна дирекция \"Изпълнение на наказанията\", съобщава \"Фокус\". \"Действително държавата в последните няколко години полага усилия за подобряване на местата и условията за лишените от свобода. По тази линия има много строг контрол, който ни се оказва, но усещането за работещите в системата е, че като че ли правата на лишените от свобода са повече от задълженията им като такива. И това води до демотивация в състава на служителите\", обясни министър Цачева. Тя уточни, че в Главна дирекция \"Изпълнение на наказанията\" за тази година остават още 245 незаети щатни бройки. \"Мога категорично да заявя, че ако имаше до момента кандидати, досега местата щяха да са заети. Освен това не е тайна, че макар и спечелили конкурс, само след месец-два на работа основно млади хора напускат заради непривлекателния труд, който упражняват\", обясни министърът и уточни, че самият факт, че няма желаещи да работят в тази система и че текучеството е процес, а не еднократен акт, говори, че този труд в момента е непривлекателен. \"Едно е обаче това да се констатира, а друго е да се посочи необходимост от законова промяна – дали самият закон би могъл да го направи по-привлекателен. Ще изисквам от правителството повече средства за правосъдната система, защото през последните години са извършени и съкращения, но в момента и човешкият фактор, и надзорно-техническият са тези, които биха могли да решат проблема\", коментира тя. По думите ѝ 35 млн. лв. са предвидени за изграждане на изцяло нов затвор в район Кремиковци, предстои подписване на договор. Основно средства за подобряване на политиките в правосъдната система идвали по линията на Норвежкия механизъм. \"С колегите говорихме за необходимите краткосрочни мерки, които трябва да се предприемат за преодоляване на напрежението в системата. Уточнихме се, че работна група под ръководството на зам.-министър проф. Николай Проданов до края на април с участие на служители на Министерството на правосъдието, Главна дирекция \"Изпълнение на наказанията\" и с директори на някои от затворите в страната ще търси вариант за оптимизиране на щатовете на служителите в затворите. Целта е да бъдат засилени онези възлови места, за които се прецени от работата група, че към момента са с недостиг на личен състав - недостатъчно хора, които да изпълняват тази функция\", каза още тя и уточни, че министерството подкрепя увеличаване числената бройка на щатовете, които са необходими за нормалното функциониране на правосъдието. \"Ние ще настояваме пред правителството за осигуряване на средства и по отношение на необходимите надзорно-охранителни системи, които да бъдат в помощ на хората, които пряко работят със затворници. Затова втора работна група под ръководството на зам.-директора на затвора във Видин г-н Димитров трябва да предложат надзорно-технически средства като заглушители, клетки и др. Трябва да споделят добрия опит от затворите в Белене, където със заглушители се постига по-добра охрана за самия затвор, но те са неприложими например за Софийския затвор, тъй като заглушават и мобилните устройства на работещи наблизо граждани. Затова работната група трябва да изследва техническата възможност за разработване на такива методи, които биха могли да бъдат ефективни на разстояние от 1 м. Търсим технически средства, които да бъдат в услуга на работещите, така че да бъде в услуга на тежкия труд на тези, които работят в затворите\", обясни министър Цачева.", "date": "2018.04.10", "title": "Цачева: Правата на затворниците са повече от задълженията им и това демотивира надзирателите"}
{"url": "https://www.dnevnik.bg/sviat/2018/04/10/3160612_eksperti_po_himicheskite_orujiia_shte_posetiat_siriia/", "text": "Организацията за забрана на химически оръжия (ОЗХО) ще изпрати екип експерти, които да проверят на терен твърденията за химическа атака в сирийския град Дума. Това съобщи  на сайта си  самата организация часове след като Русия поиска от нея да разследва съобщенията, че е имало такова нападение в Дума, доскоро контролиран от бунтовници срещу президента Башар Асад. \"От първата информация за предполагаема употреба на химически оръжия в Дума... ОЗХО събира информация от всички достъпни източници и я анализира\", гласи съобщението. Според него председателят на организацията Ахмет Юзюмджю е решил да \"установи фактите\" със специална мисия, за която е поискано разрешение от властите в Сирия. \"Това съвпадна с молба от (Сирия) и (Русия) за разследване на твърденията за употреба на химически оръжия в Дума.\" Предстои екипът да потегли скоро за Дума. По-рано Русия обяви, че е поискала от ОЗХО да разследва информацията за атаката, която според Москва е измислена и цели да дискредитира сирийския режим и да спре офанзивата му в доскоро доминирания от бунтовници анклав Източна Гута, от който Дума известно време беше последният голям бастион, оказвал съпротива, след като военната кампания на Дамаск достигна до него. Според руския външен министър Сергей Лавров обаче организацията не е отвърнала на исканията за разследване и трябва тя да изпълни задълженията си, а това  може да стане чрез резолюция  на ООН. Междувременно дипломати, цитирани от \"Ройтерс\", съобщиха, че на заседанието на Съвета за сигурност на ООН, на което Москва щеше да отправи призива, постоянният представител на Русия все пак ще предложи резолюция за ново разследване за употреба на химически оръжия в Сирия, като първо отхвърли проектодокумента със сходно искане, предложен от САЩ. Миналата година след химическата атака в Хан Шейхун (провинция Идлиб) съвместен доклад на ОЗХО и ООН установи, че \"Сирийската арабска република е отговорна за употребата на зарин\" при обгазяването, в което загинаха и бяха ранени десетки цивилни.", "date": "2018.04.10", "title": "Експерти по химическите оръжия ще посетят Сирия \"скоро\" заради съмненията за атака в Дума"}
{"url": "https://www.dnevnik.bg/sport/2018/04/10/3160549_taen_konsorcium_e_predlojil_25_mlrd_dolara_za_pravata/", "text": "Инвеститори от Близкия изток и Азия са предложили 25 милиона долара, за да придобият правата върху два турнира на ФИФА, съобщи \"Ню Йорк таймс\". Предложението е за разширена версия на Световното клубно първенство и нова глобална лига за национални отбори, чието създаване се обсъжда в момента. Президентът на ФИФА Джани Инфантино е представил офертата по време на среща на изпълнителния борд на световната централа в Богота през март. Подробностите около предложението обаче не са били достатъчни, а швейцарецът не е разкрил самоличността на инвеститорите, твърди \"Ню Йорк таймс\", като се позовава на \"няколко души с директна информация от срещата\". Инфантино е заявил, че консорциумът иска бързо решение за офертата. Членовете на Съвета на ФИФА обаче са отказали бързи действия, тъй като \"имат нужда от повече информация\". Ако се стигне до подобно споразумение, това би било безпрецедентен ход в историята на ФИФА. Световната централа никога не е продавал контрола върху някой от турнирите си и не е сключвала сделки с инвестиционни фондове. С подобен ход Инфантино иска да върне финансовата мощ на ФИФА, която беше отслабена след големия корупционен скандал през 2015 г. Световната футболна централа обяви, че очаква загуби от близо 400 милиона долара за финансовата 2017 г. Освен това швейцарецът иска да увеличи средствата за федерациите, които членуват във ФИФА, тъй като догодина предстоят президентски избори.  Неговата победа в президентските избори след наказанието на Сеп Блатер беше свързана с обещание да финансира с близо 1 милиард долара 211-те членки на ФИФА. Този ангажимент, продължаващите съдебни разходи около корупционния скандал и слабият спонсорски интерес към световното първенство в Русия могат да се окажат удар по амбициите на Инфантино да бъде преизбран през 2019 г. До този момент не са известни много подробности около офертата на инвестиционния фонд, а ФИФА е отказала коментар, пише oще \"Ню Йорк таймс\". Известно е, че евентуална сделка ще обхване до три издания на двата турнира. В момента Световното клубно първенство, в което участват континенталните шампиони, се оценява на 100 милиона долара, а интересът към надпреварата намалява в последните години. Идеята е турнирът да бъде разширен и в него да участват най-малко 12 отбора от Европа. Плановете за надпреварата на националните тимове е да има предварителен кръг, последван от мачове на регионален принцип и финална фаза, в която да участват малък брой от топ отборите в света.", "date": "2018.04.10", "title": "Таен консорциум е предложил 25 млрд. долара за правата върху два турнира на ФИФА"}
{"url": "https://www.dnevnik.bg/bulgaria/2018/04/10/3160619_ne_burzame_da_harchim_darenite_nad_2_mln_leva_obiavi/", "text": "Не бързаме да харчи  завещаните от живялата в Австралия емигрантка Маргарита Занеф  близо 2 млн. лева, каза днес по Би Ти Ви нейният директор Слава Иванова. В отговор на въпрос тя обяви, че няма обявени претенции от наследници на дарителя. Иванова подчерта, че парите ще се използват за обогатяване и развитие на колекцията, каквото е и желанието на Маргарита Занеф. Директорът на НХГ посочи, че от 1990 година насам картини са купувани единствено през 2012 година. През годините обаче имало доста дарения на картини. Слава Иванова обяви, че сега се подготвя юридическата рамка, която да регламентира покупките, а след това ще бъдат поканени хората, от които галерията би искала творби. Тя допълни, че сред новите картини задължително ще има и такива на млади художници. Галерията е започнала и проект, наречен \"Българските художници днес\", който ще е дългосрочен.", "date": "2018.04.10", "title": "Не бързаме да харчим дарените близо 2 млн. лева, обяви директорът на Националната художествена галерия"}
{"url": "https://www.dnevnik.bg/biznes/companii/2018/04/10/3160622_noviiat_sobstvenik_na_faliraloto_drlujestvo_polimeri/", "text": "Пловдивското дружество \"Хъс\", което в началото на юни м.г. придоби активите на фалиралата компания \"Полимери\" в Девня е представил пред Регионалната инспекция по околната среда инвестиционното си намерение. Това става ясно от съобщение, публикувано на сайта на инспекцията. Според публикуваната информация \"Хъс\" предвижда \"възстановяване производството на неорганични хлорни продукти в България чрез изграждане на инсталации за високо-технологична и екологична хлор-алкална електролиза\". Намерението на компанията е да изгради на терена на някогашното дружество, чийто бивши собственици бяха Николай и Евгения Баневи, завод за неорганични химически вещества - течен хлор, натриева основа, солна киселина, натриев хипохлорит и ферихлорид. В края на 2000 г. заводът спря работа, уж временно, но през декември 2012 г., а за синдик на дружеството бе назначен Иван Балабанов. Според публикуваното инвестиционно намерение хлоралкалната електролиза се извършва чрез използването на очистен разсол и вакуумна сол. Тази технология изключвала генерирането на отпадъци. След влизането в експлоатация на новите съоръжения в Девня химически замърсените води от случайни разливи или течове трябва да бъдат обработвани от собствена пречиствателна станция преди да бъдат заустени, се казва в текста на инвестиционното предложение. Отпадъчните производствени води от инсталацията за производство на ферихлорид ще се събират в резервоар на място и ще се използват като \"вторична вода\" в производството на железни коагуланти. В съобщението на сайта на РИОСВ във Варна се уточнява, че след придобиването на терена на бившия завод \"Полимери\" независимо от факта ,че причинителят им е фалиралото акционерно дружество \"Полимери\". По тази причина новият собственик ще трябва да възстанови за своя сметка качествата на околната среда, в т.ч. и рекултивацията на депото за карбонатен шлам. На територията на завода в момента продължават да се намират два резервоара с изключително опасния химикал трихлоретан. За транспортирането и обезвреждането на тежките фракции бе обявен търг за възлагане на обществена поръчка. Той бе спечелен от консорциума \"Ви Пи Инд-Еко\" с оферта от 12 млн. лв. без ДДС. Резултатите от конкурса обаче бяха обжалвани. В крайна сметка транспортирането за Франция на 2700 тона с опасния химикал трихлоретан от бившия завод \"Полимери\" - Девня започна в следата на януари т.г. Според плановете месечно ще бъдат извозвани по 12 цистерни с химикала. Би трябвало цялото количество да бъде транспортирано за 6-7 месеца. В началото на тази година заради опасността от изтичане на трихлоретан, в Девня беше обявено частично бедствено положение. Причината беше корозирал контейнер, в който се е намирал опасният химикал. създадена през 1990 г. в Пловдив. Сега собственици са братята Александър и Иван Асенови, които държат по 50%, но компанията е основана от родителите им. Основната й дейност е търговия с метали, макар че в базата си в Пловдив произвежда също различни метални изделия като профили, заварени мрежи за строителството и др. По информация на \"Капитал\" през последните години продажбите й нарастват, като за 2016 г. компанията отчита 305.5 млн. лв. приходи (ръст от 1.4%). Печалбата й се увеличава близо три пъти и половина до 27.2 млн. лв. За скока в резултатите значение има и разширяването на бизнеса на \"Хъс\". През 2013 г. дружеството купи конкурента си \"Кльокнер Металснаб\" от германската Kloeckner, макар че самата сделка мина през междинен купувач - физическо лице, което по принцип ускорява антимонополните процедури. Впоследствие компанията беше преименувана на \"Металснаб България\". Практически \"Хъс\" в момента държи 99.8% от акциите в дружеството, останалите са собственост на физически лица. За 2016 г. \"Металснаб\" има 92.6 млн. лв. приходи, като отчита спад от около 9% от предходната година. Преди три години \"Хъс\" активно навлезе и в производството. които преди бяха собственост на свързаното с Васил Божков \"Бургаски корабостроителници\", и направи завод за производство на метални тръби, като обяви, че производството ще заема все по-голяма част от дейността. Част от проекта, в който бяха инвестирани 10 млн. лв., беше финансирана по оперативна програма \"Конкурентоспособност\". Продукцията е насочена основно за износ към Европа и това е причината компанията да избере крайдунавския град за предприятието си. Подобни предимства има и площадката в Девня, където наблизо е морското пристанище Варна-запад.", "date": "2018.04.10", "title": "Новият собственик на фалиралото дружество \"Полимери\" ще строи завод в Девня"}
{"url": "https://www.dnevnik.bg/evropa/2018/04/10/3160517_vse_oshte_gnevni_protestirashtite_v_slovakiia/", "text": "Протестите в Словакия заради  убийството на журналист  доведоха до  оставката на министър-председателя  и до промени в правителството. Демонстрантите все още  не са доволни  и сега искат оставката на шефа на полицията и сурови мерки срещу корупцията. Близо 50 000 души се включиха в шествие в столицата Братислава и други градове в четвъртък. Това беше нов знак за гнева срещу прикритата политическа система, която според мнозина си затваря очите за практиките за незаконно забогатяване. Недоволството започна през февруари, когато 27-годишният Ян Куцяк беше намерен застрелян с годеницата си Мартина Кушнирова. Неговите  разследващи репортажи  бяха съсредоточени върху практики за незаконно забогатяване с участието на бизнесмени с политически връзки, затова общественият гняв от убийството му беше насочен и към министър-председателя Роберт Фицо, който оглавяваше правителството на партия \"Смер\" през 10 от последните 12 години. Фицо подаде оставка през март и това доведе до промени в правителството, които оставиха \"Смер\" на власт и макар че убийствата все още не са разкрити, мнозина очакваха протестите да стихнат. Вместо това те се съсредоточиха върху началника на полицията Тибор Гашпар, който е на поста от пет години и през това време имаше няколко големи наказателни преследвания за корупция. Гашпар казва, че няма причина да подава оставка. и най-добрият сценарий, на който могат да се надяват, е реформа на полицията - ключово условие, ако те искат да видят някакво развитие в наказателното преследване на корупцията на високо равнище\", каза Анета Вилаги от университета \"Коменски\". \"Но това няма да стане веднага.\" Полицията казва, че Куцяк вероятно е убит заради своите репортажи. Той е отразявал подозирани данъчни измами и други практики за незаконно забогатяване, извършвани от хора, имащи връзки със \"Смер\" и други партии. В последния си, недовършен репортаж Куцяк също така е разследвал подозирани във връзки с мафията италианци в Словакия. Единият в миналото е имал бизнес отношения с двама словаци, работили по-късно в канцеларията на Фицо. Те са напуснали и отричат да имат връзка с убийството, а тези, които в репортажите на Куцяк са обвинявани в корупция, също отричат да са извършили нещо нередно. след като сега министър-председател е заместникът на Фицо Петер Пелегрини. Предишните правителства предприеха стъпки за борба с корупцията, но това доведе най-вече до наказателно преследване за дребни подкупи. Например кардиолог получи двегодишна условна присъда през 2015 г. за получаване на подкуп от 1000 евро, кутия шоколадови бонбони и две патици. Друг лекар се призна за виновен в получаване на подкупи в пари в брой, бутилка водка, трийсет яйца от свободно отглеждани кокошки и два килограма орехи по-миналата седмица. Безнаказаност Протестите в Словакия отчасти са отражение на уникалната й траектория в Източна Европа при управлението на Фицо. Страната с 5.4-милионно население бележи силен икономически растеж през последното десетилетие, движен от автомобилното производство. В същото време Фицо постави страната в положение на проевропейска крепост в  един евроскептичен регион . Словакия е член на Европейския съюз от 2004 г., но за разлика от съседите си Полша и Унгария избягва спорове с Брюксел за върховенството на закона. Освен това повечето анализатори казват, че ръководният стил на Фицо не е бил толкова авторитарен, колкото този на лидерите в Полша и Унгария, и хвалят правителството на \"Смер\" за това, че Първата знакова присъда в Словакия беше издадена миналата година, когато двама бивши министри бяха осъдени съответно на девет и 12 години за фалшифициране на обществен търг през 2007 г. И двамата остават на свобода в очакване на обжалването. Много скандали напоследък в словашките вестници все още не са отшумели. През 2011 г. изтече досие на тайните служби, известно като \"Горила\", свидетелстващо за корупция на високо равнище в целия политически спектър. През 2016 г. хиляди хора се включиха в шествие до луксозен жилищен комплекс с изглед към Братиславския замък, за да поискат Фицо да освободи апартамент, който наел от строителен предприемач, разследван за данъчна измама. Сега срещу строителния предприемач са повдигнати обвинения, но Фицо остава в апартамента. \"Когато хората прочетат във вестниците за най-големите скандали и после чуят за тези дребни случаи, това само ги разгневява още повече\", каза социологът Зора Буторова. Най-големите демонстрации от падането на комунистическия режим през 1989 г. показват как още една бивша комунистическа страна се мъчи да премахне продължаващите практики за незаконно забогатяване, вкоренени от Словакия е на 54-то място от 180 страни в Индекса за възприемане на корупцията на \"Трансперънси интернешънъл\" - зад своите съседи Полша и Чехия, но пред Унгария. Според организацията нито един висш словашки политик не е изпратен в затвора за корупция през последните шест години. Шестима регионални политици получиха условни присъди. \"Корупцията в Словакия е сравнима с тази в други централноевропейски страни. Разликата е в това колко рядко тя е преследвана и наказвана\", каза политическият анализатор Мариан Лешко от друга неправителствена организация - фондацията \"Спрете корупцията\". /БТА/", "date": "2018.04.10", "title": "Все още гневни, протестиращите в Словакия продължават натиска срещу корупцията"}
{"url": "https://www.dnevnik.bg/photos/2018/04/10/3159971_fotogaleriia_s_jujen_potok_kum_vas_pluva_ruski_mechok/", "text": "Дневник\" представя редакторския подбор сред най-препоръчваните комикси от изминалата седмица. Препоръчванията са засечени в 16 часа на 9 април.", "date": "2018.04.10", "title": "Фотогалерия: С \"Южен поток\" към вас плува руски мечок, и още препоръчвани комикси"}
{"url": "https://www.dnevnik.bg/bulgaria/2018/04/10/3158890_laboratorii_za_121_mln_lv_shte_podpomagat_biznesa_v/", "text": "Чисти технологии, зелени технологии, иновации с медицински и козметични цели, решения за креативните и рекреативните индустрии - това са част от целите на пазарно ориентираните изследвания, които ще се правят в шест новоизградени центъра за компетентност. Проектите ще се осъществят с 121 млн. лева по оперативна програма \"Наука и образование за интелигентен растеж\". Договорите с бенефициентите - университети и научни организации, бяха сключени преди дни, а крайният срок за изграждане на центровете е декември 2023 г. Част от парите ще отидат за строително-монтажни работи и оборудване на лаборатории. Друга - за провеждане на изследвания, чиято основна цел е да се подпомогне бизнесът и да се увеличи конкурентоспособността на икономиката. Мехатроника и чисти технологии  Софийският университет \"Св. Климент Охридски\" и Техническият университет - Габрово, са водещи партньори в двата проекта по компонент \"Мехатроника и чисти технологии\", всеки от които е с бюджет от 23.6 млн. лева. Първият е \"Чисти технологии за устойчива околна среда – води, отпадъци, енергия за кръгова икономика\", а вторият - \"Интелигентни мехатронни, eко- и енергоспестяващи системи и технологии\". Центърът за компетентност на Софийския университет и още шест научни организации ще бъде изграден на три модула \"Води\", \"Твърди отпадъци\" и \"Трансфер\", като за нуждите на първия ще бъде изградена нова сграда. За строително-монтажни дейности са заложени близо 3.5 млн. лева. В сумата влиза и оборудване на лабораторни комплекси. Целта на проекта е да се създаде ефективно функционираща инфраструктура, за да се стимулират иновациите в технологиите за устойчива околна среда и кръгова икономика, както и за обезвреждане на твърди отпадъци и за реализация на енергийно и ресурсно ефективна икономика. Ще се разработват иновативни биотехнологии за пречистване на води, ще се получават нови строителни материали и водород от отпадъчни води. Техническият университет - Габрово, и още шест научни организации ще изградят втория център за компетентности по компонент \"Мехатроника и чисти технологии\". В него ще се извършват пазарно ориентирани научни изследвания от водещи изследователи и техните екипи в две направления - интелигентни мехатронни системи и технологии и енергоспестяващи системи и чисти технологии. Ще се създават нови технологии за подобряване на ресурсната ефективност, конкурентни предимства и повишаване на добавената стойност на продуктите при производство на специализирано оборудване, машиностроене и уредостроене, компоненти за производство на автомобили, сервосистеми, електронни и електромеханични изделия, роботика, химически продукти и др. Идеята е центърът да стане място, където \"бизнесът, държавата и науката си подават ръка\". Предстои реконструкция на четири сгради в Габрово, Пловдив и София, в които ще се изградят лаборатории, а за целта са отделени 4.8 млн. лева. Медицина, зелени технологии, биоресурси  С общ бюджет над 47 млн. лева са още два проекта, които ще се изпълняват по компонент \"Индустрия за здравословен живот и биотехнологии\". Водещ партньор по първия проект, който се нарича \"Устойчиво оползотворяване на биоресурси и отпадъци от лечебни и ароматични растения за иновативни биоактивни продукти\", е Институтът по органична химия с Център по фитохимия към Българската академия на науките (БАН). Вторият се нарича \"Център за компетентност \"Персонализирана иновативна медицина (ПЕРИМЕД)\" и ще се осъществява от Медицинския университет - Пловдив. Изграждането на центъра за компетентност на Института по органична химия на БАН ще струва 23.7 млн. лева. Целите са разработване на зелени технологии за създаване на иновативни фитопродукти за медицински, козметични и хранителни цели, стимулиране на земеделски производители от различни райони за култивиране на ЛАР като устойчив поминък, както и опазване на растителното биоразнообразие в страната чрез разработване на интелигентни и щадящи подходи и технологии за оползотворяването му. С 1.5 млн. лева ще бъдат изградени 14 лаборатории, които са част от научна инфраструктура за извършване на пазарно ориентирани изследвания, фокусирани към ефективно и устойчиво използване на националните биоресурси от лечебни и ароматни растения и оползотворяване на агробиоотпадъци и др. В центъра ПАРИМЕД, който ще бъде изграден с 23.4 млн. лева, ще се правят научни изследвания в областта на персонализираната медицина с акцент върху онкологията, онкохематологията, интензивната медицина, иновативни лекарствени носители за прицелна терапия, биоинженерни технологии и биосензори. За целта с 1.5 млн. лева ще бъдат изградени няколко лаборатории. Дигитализация и креативни индустрии  Университетът за национално и световно стопанство (УНСС) ще реализира единствения проект по компонент \"Информатика и информационни и комуникационни технологии\" с бюджет 13.3 млн. лева. Проектът се нарича \"Дигитализация на икономиката в среда на Големи данни\". Водещ партньор по единствения проект в компонент \"Нови технологии в креативните и рекреативните индустрии\" е Висшето училище по мениджмънт, а бюджетът е същият - 13.3 млн. лева. Проектът е \"Център за компетентност за интелигентни решения в креативните и рекреативните индустрии (ИНКРЕА)\". В центъра за компетентност на УНСС ще извършват научни изследвания и ще създават иновативни решения, които ще осигуряват развитието на фирмите и организациите в България да осъществяват дигитализация на своята дейност с прилагане на информационно-комуникационни технологии в среда на Големи данни. Целта е да се повиши конкурентоспособността на икономиката. Центърът ще се помещава в преподавателската читалня в университета, която ще бъде оборудвана за 500 хил. лева. Висшето училище по мениджмънт във Варна и няколко научни организации са партньори в изграждането на център за компетентност, чието централно звено ще бъде в морската столица. За строително-монтажни работи са отделени около 800 хил. лева, с които ще се изградят няколко лаборатории. Сред тях за 3D заснемане, кинематика и следене на обекти, за 3D дигитализация, пространствена визуализация и репродукция на обекти, както и за ex citu консервация. Целта на проекта е създаване на научни продукти с добавена стойност за икономиката в съответствие с най-добрите международни стандарти и практика, партньорство с бизнеса и съвместно сътрудничество.", "date": "2018.04.10", "title": "Лаборатории за 121 млн. лв. ще подпомагат бизнеса в медицината, чистите технологии и креативните индустрии"}
{"url": "https://www.dnevnik.bg/bulgaria/2018/04/10/3159986_otnovo_na_rabota_nai-vajnoto_ot_novinite_po_praznicite/", "text": "Ако без да искате или нарочно не сте следили новините по Великденските празници, в първия работен ден след тях \"Дневник\" предлага резюме на най-важните събития от страната и света. В България В почивните дни Агенция \"Митници\" реши модулът \"Пътни такси и разрешителен режим\" по граничните пунктове да премине от автоматична работа на ръчен режим. Това се наложи заради  подмяна на софтуер . Това предизвика задръствания, които обаче не бяха толкова големи. Работата на техническите екипи приключи по-рано от предвиденото и още следобед в последния почивен ден започна нормалното пропускане на превозни средства. В същото време  в София тръгна нощен градски транспорт . Автобусите се движат по четири линии от кварталите \"Люлин\", \"Обеля\", \"Студентски град\", \"Дружба\", '\"Младост\", \"Овча купел\" и \"Гоце Делчев\", като са на интервал от 40 минути. Общата им спирка е площад \"Александър I Батенберг\", а билетът струва 2 лв. като важи за всички линии. Двадесет и девет годишния  Желяз Андреев пък беше задържан от полицията в родния му град Добрич  по искане на прокуратурата в Маями. Арестът му е във връзка с водено разследване от властите във Флорида срещу 11 души по обвинения, че са нарушили ембаргото за търговия със Сирия. Петима от тях - Желяз Андреев, Михаела Ненова, Любка Христова, Искрен Георгиев и Иван Сергиев са българи. В Индонезия българин беше прострелян смъртоносно  от местната полиция при опит да нападне униформен по време на ареста му в град Тангеранг в провинция Бантен. До опита за ареста се стигнало след разследване на полицията за източване на карти в друг индонезийски град - Йогякарта в провинция Ява. Мотористите от клуба \"Нощните вълци\" , наричани рокерите на Владимир Путин, обявиха, че отново ще минат през България, този път между 4 и 6 юли. Мотопоходът, наречен \"Славянский мир 2018\" (\"Славянски свят\"), ще започне в Москва и ще мине през всички държави от Източна Европа според сайта на руската федерация по мототуризъм. По света Световните новини бяха свързани с проблемите в Сирия. В бунтовническия град Дума край столицата Дамаск беше  извършено нападение с химическо оръжие , при което загинаха десетки цивилни, а стотици бяха ранени. Властите в Сирия отрекоха да са извършили атаката, въпреки че бяха обвинени от САЩ и ЕС. Получиха подкрепа обаче от Русия и Иран. След по-малко от 24 часа последва  ракетен удар по военновъздушна база на Сирия . Пентагонът отрече да стои зад ударите, докато Русия и Сирия обвиниха Израел за атаката. Партията на премиера Виктор Орбан \"Фидес\" пък спечели парламентарните избори в Унгария.  Тя запази конституционното мнозинство от две трети от депутатите в парламента и заедно с национал-популистите от \"Йобик\" изтласкват в периферията всички останали политически сили. Бившият полковник от руското военно разузнаване  Сергей Скрипал вече се намира в съзнание и може да говори . Това стана малко повече от месец, след като двамата с дъщеря му бяха открити в безпомощно състояние на пейка пред ресторант в британския град Солсбъри. На 15 март Великобритания, САЩ, Германия, Франция обявиха, че Русия е отговорна за първото използване на нервнопаралитично вещество за атака в Европа от Втората световна война насам. Спорт С невероятен обрат и два късни гола в последните шест минути  \"Лудогорец\" победи ЦСКА с 3:2  в Разград. Прекият сблъсък за първото място завърши с победа на шампионите, които увеличиха преднината си на шест точки и направиха огромна крачка към спечелването на седма поредна титла. В същото време  \"Левски\" загуби от \"Ботев\" в Пловдив с 0:1 , въпреки че игра с човек повече едно полувреме. Така сините отстъпиха третото място в класирането на \"Берое\". Старозагорци победиха местния си съперник \"Верея\", като в мача нападателят на зелените  Мартин Камбуров вкара две попадения, с което достигна 200 гола в Първа лига , ставайки едва втория в историята с подобно постижение. В Германия  \"Байерн\" (Мюнхен) спечели шеста поредна титла  след успех над \"Аугсбург\". \"Манчестър юнайтед\" пък отложи празненствата на градския си опонент \"Манчестър сити\",  след като направиха впечатляваш обрат от 0:2 до 3:2.  Така \"гражданите\" не успяха да станат шампиони, като това можеше да е рекорд за най-ранно печелене на титлата в Англия. Боксьорът  Тервел Пулев постигна десетата си победа на професионалния ринг.  Той нокаутира унгареца Ласло Пензеш във Виена. Победата дойде убедително, а и бързо, като мачът приключи преди края на втория рунд. Себастиан Фетел пък спечели втора поредна победа от началото на сезона във Формула 1 , след като триумфира в Гран при на Бахрейн. Четирикратният световен шампион удържа устрема на Валтери Ботас от \"Мерцедес\" въпреки че караше 39 обиколки с меки гуми, които в края на състезанието бяха много износени. За пръв път от 2004 г. пилот на \"Ферари\" печели първите две състезания за сезона, когато това стори Михаел Шумахер.", "date": "2018.04.10", "title": "Отново на работа: най-важното от новините по празниците"}
{"url": "https://www.dnevnik.bg/sviat/2018/04/10/3158072_mariia_gabriel_potrebitelite_triabva_da_znaiat_kakvo/", "text": "За Мария Габриел, еврокомисарят за цифрова икономика и цифрово общество, 2018 г. се оказва сериозно предизвикателство, защото, от една страна, Европейската комисия си постави амбициозната задача да приключи до края на годината преговорите по всичките 25 предложения за цифров единен пазар, а от друга - заради предизвикателствата от избухналият скандал с това как \"Фейсбук\" защитава личните данни на милиони потребители от Европейския съюз. Освен това екипът ѝ опитва да ускори преговорите по предложената директива за защита на авторските права, предлагането на европейска стратегия за изкуствен интелект и поддържането на комуникацията с компаниите, зависещи от регулациите на Брюксел. Габриел, която е на поста по-малко от година, подготвя и предложение за регулация за онлайн платформите, изискваща да обясняват как подреждат резултатите си, с какви критерии и по какъв начин. Тук тя се изправя пред гигант като \"Гугъл\", например, за който се прогнозира, че към края на 2018 г. ще контролира 84% от световния пазар за онлайн реклама. Това се случва в контекста на българското европредседателство, в което цифровата тематика не е сред обявените основни приоритети, но наследи от Естония 13 отворени преговорни глави и от София се очаква да приключи до края на юни 10 от тях. За Цукърбърг и данните във \"Фейсбук\" За медиите и европейските граждани в момента кризата около \"Фейсбук\" привлича най-много внимание и позицията на Габриел е еднозначна - европейските граждани трябва да знаят какво се случва с техните данни, а за ЕС ще е неприемливо, ако се потвърдят обвиненията към компанията на Марк Зукърбърг за мащабни злоупотреби с тази информация. Това заяви еврокомисарят в  интервю за изданието \"Юрактив\" , публикувано в края на март. Тогава разкритията бяха за около 50 милиона засегнати потребители на \"Фейсбук\", но след това броят им нарасна до 87 милиона и милиони от тях са граждани на ЕС.", "date": "2018.04.10", "title": "Мария Габриел: Потребителите трябва да знаят какво се случва с личните им данни"}
{"url": "https://www.dnevnik.bg/sviat/2018/04/10/3158563_bivshiiat_prezident_na_ebay_dade_milioni_na_metoo/", "text": "Сайт, който улеснява подаването на сигнали за сексуално насилие, е един от шестте проекта, получили общо 7.5 млн. долара от бившия президент на Ebay Джеф Скол. Фондацията \"Скол\" награди проекти на пет жени и един мъж – социални предприемачи, борещи се с проблеми от достъпа до чиста енергия до подобряване на работата на държавните власти. \"Много е ценно, че могат да ни помогнат да продължим напред. С #МеТоо има големи възможности да разширим модела си\", казва Джесика Лад от наградената платформа Callisto. В нея студенти от 13 университета в САЩ могат да записват случаи на сексуално насилие дори ако се боят да го съобщят на властите. Една на всеки пет жени в университетите в САЩ е изпитала тормоз или неудачно поведение, показват данните на Асоциацията на американските университети. Но докладваните случаи са много по-малко. Лад обяснява, че организацията ѝ се опитва да промени системата още отпреди да избухне скандалът с Харви Уайнстийн, който отприщи движението #MeToo. \"В настоящия момент хората ги е грижа и говорят за тези проблеми\", обяснява тя пред фондация \"Томсън Ройтерс\". Тя иска да оползотвори енергията на движението и до края на годината ще увеличи екипа си от 10 на 30 души. Фондацията \"Скол\" търси организации, които имат доказани и иновативни решения на глобални проблеми, и всяка година разпределя на шест такива по 1.25 млн. долара финансиране.", "date": "2018.04.10", "title": "Бившият президент на Ebay даде милиони на #MeToo"}
{"url": "https://www.dnevnik.bg/analizi/2018/04/10/3159022_motivaciia_i_harakteristika_na_politicheskite/", "text": "Често ни се иска политиката и публичната администрация да нямат пресечни точки по ред причини. Опитът на България с политическите назначения е горчив и с висока цена на лоши политики, неуспешно администриране на публичните системи и ограничаване на възможностите за просперитет с години. Това се потвърждава като опит и в други страни, в които политическите назначения се разглеждат като пречка за развитието на икономиката, като източник на корупция и причина за по-ниския капацитет на администрацията, която трябва да провежда публичните политики. Нещо повече, счита се, че сред основните причини за неуспехите с реформите в определени страни са политическите назначения, особено когато са основен подход за попълване на администрацията с кадри. Политическите назначения отдавна са обект на изследване. Наскоро публикуван анализ* изследва феномена на политическия патронаж в 22 страни, като се спира на неговия обхват, причините за съществуването му, както и критериите, въз основа на които се избират хората, назначавани от политическите партии в администрацията и държавните фирми. Авторите на изследването посочват, че в Европа разликите могат да бъдат обяснени както с историческото наследство от комунизма, така и с клиентелисткия манталитет, ширещ се на юг в Европа. И обратно, отношението към бюрокрацията като добре работеща машина, която привлича подготвени хора и съответно политическите назначения са всъщност на хора, които са изявени експерти и професионалисти, е обяснението на високите стойности за Австрия и Германия. Индекс на политическите назначения по страни  Анализът представя индекс, съставен от отговорите на 947 експерти, които са попълвали въпросник, базиран на една и съща методология в периода 2006-2014 г. Въпросите покриват 179 области на публичната политика в 22 страни. Всяка област е допълнително разделена на три вида институции – министерства, изпълнителни агенции/комисии и държавни предприятия. Интересна е разбивката по сектори и тълкуването на авторите на доклада. Политическите назначения в обществените медии са логични доколкото политическите партии са винаги фокусирани в стремежа да останат на власт, съответно да имат добър образ и медийна подкрепа. Икономическата политика и здравеопазването са области, които са по-податливи на корупционен натиск и затова са по-привлекателни за извличане на конкретни облаги под различна форма за политическите партии. Обратното, финансите, образованието и културата, както и отбраната/полицията имат най-ниска привлекателност – финансовата политика, защото е централна за макроикономическата стабилност и затова са необходими отявлени специалисти, т.е. партиите осъзнават важността ѝ, а образованието и полицията поради силната роля на професионалните групи/организации на учители и полицаи, които са по принцип деполитизирани. Мотивации за политическите назначения Авторите посочват, че се идентифицират два основни мотива за партийните назначения: - Желание за контрол върху държавните институции с цел провеждане на желаните от партията политики; - Желание за възнаграждаване на поддръжниците на политическата партия и дори на приятелите и техните семействата. - Интересни тук са резултатите за Източна Европа, където с малък превес водеща мотивация при избора на конкретни хора е лоялността към партията и чак след това професионалните качества. Характеристика на назначенията Интересно е да се проследи и какви са качествата на хората, които биват избирани и назначавани от партиите на държавна служба. Докато в Западна Европа водещо качество са професионалните качества на кандидатите, то в Източна и Южна Европа превес вземат политическата лоялност и личните връзки. Разликите все пак са малки, което означава, че политическите партии вземат под внимание няколко критерия, когато назначават хора в публичния сектор. Това може и да е добра новина, тъй като шансът за добри професионалисти начело на администрацията е относително висок, но също така това означава, че добрите специалисти нямат шанс, ако не бъдат част от политическия живот, а това по-често не е налице, особено в България.", "date": "2018.04.10", "title": "Мотивация и характеристика на политическите назначения"}
{"url": "https://www.dnevnik.bg/sport/2018/04/10/3159980_siti_posreshta_livurpul_s_nadejdi_za_nai-velikata_si/", "text": "Убедителният лидер във Висшата лига \"Манчестър сити\" посреща вдъхновяващия \"Ливърпул\" във втория епизод от английската битка за място в полуфиналите на Шампионската лига. Миналата седмица тимът на Юрген Клоп изигра блестящо първо полувреме и показа добра защита през второто, за да  вземе перфектен аванс от 3:0 . Въпреки огромното предимство на червените обаче сблъсъкът все още не изглежда решен. Другият мач тази вечер противопоставя \"Рома\" и \"Барселона\" на стадион \"Олимпико\" в Рим. Каталунците спечелиха първата среща с 4:1 и гледат спокойно към първия си полуфинал в Шампионската лига от 2015 г. В цялата история на Шампионската лига само два отбора са преодолявали пасив от три и повече гола след първия мач. Миналата година в осминафиналите \"Барселона\" загуби от ПСЖ с 0:4, но спечели паметна победа с 6:1 в реванша на \"Камп ноу\". През сезон 2003-04 \"Депортиво\" (Ла Коруня) отстъпи с 1:4 като гост на \"Милан\", но продължи напред след успех с 4:0 в Испания. \"За да продължим напред, трябва да изиграем перфектният мач - да създаваме шансове за гол, да бъдем клинични, да допускаме малко ситуации пред нашата врата и да се защитаваме много добре, когато има такива. Всички условия трябва да работят перфектно за нас. Но във футбола всичко е възможно\", заяви Пеп Гуардиола. Неговата перфектно работеща машина за пръв път този сезон изглежда разколебана. Тежката загуба от \"Ливърпул\" беше последвана от  разочароващ обрат от 2:0 до 2:3 в дербито с \"Манчестър юнайтед\" , което попречи на \"Сити\" да спечели титлата във Висшата лига още през уикенда. Въпреки това \"гражданите\" имат качествата да преодолеят големия дефицит срещу \"Ливърпул\". През уикенда срещу \"Юнайтед\" \"Сити\" изигра страхотно първо полувреме, в което отбелязаха две попадения и пропуснаха още три-четири стопроцентови ситуации за гол. \"Гледах мача през уикенда. Това беше едно от най-добрите първи полувремена, които някога съм виждал. Беше като гръмотевична буря. Изобщо не мислим за това дали сме фаворити. Имаме добра преднина - по-добра, отколкото очаквах, но все още ни предстои много работа\", предупреди Клоп. През есента \"Сити\" победи \"Ливърпул\" с 5:0 в първия мач помежду им този сезон. Тогава \"мърсисайдци\" останаха с човек по-малко след червен картон на Садио Мане в 37-ата минута и \"гражданите\" се възползваха от възможността да разгромят своя съперник. \"Ливърпул\" обаче спечели двата си мача със \"Сити\" през 2018 г., а Юрген Клоп има най-добрият баланс срещу Пеп Гуардиола измежду всички треньори - седем победи и пет загуби в 13 мача. \"Мърсисайдци\" могат да станат първият отбор с три победи срещу \"гражданите\" в един сезон от \"Манчестър юнайтед\" през сезон 2009-10. Червените преследват първи полуфинал в Шампионската лига от 2008 г. Отбелязването на поне три попадения изглежда трудна, но не и невъзможна задача за \"Сити\". \"Гражданите\" спечелиха 15 от 60-те си мача този сезон с три или повече гола разлика. Големият проблем за отбора е как да опази вратата си \"суха\", тъй като едно попадение в полза на \"Ливърпул\" ще означава, че \"Сити\" трябва да отбележи минимум пет. Тимът на Юрген Клоп е впечатляващ в атака, като се е разписал 116 пъти в 47 мача през сезона. Червените не успяха да отбележат гол само в седем от тези двубои, като четири от тях бяха през 2017 г. \"Ливърпул\" е най-резултатният отбор в Шампионската лига този сезон с 31 попадения. Единственият английски отбор, който е вкарвал повече в рамките на един сезон в най-силния клубен турнир, е \"Манчестър юнайтед\" - 32 през 2002-03 г. \"Мърсисайдци\" се намират в серия от пет поредни мача без загуба като гости в Шампионската лига. Последният път, когато те не допуснаха поражение в шест последователни гостувания в турнира, беше в периода март-декември 2005 г. Новините Най-голямата въпросителна преди мача е състоянието на Мохамед Салах. Египтянинът получи разтежение в началото на второто полувреме на първия двубой със \"Сити\" и пропусна нулевото равенство с \"Евертън\" през уикенда. Клоп не даде ясен отговор дали най-резултатният футболист в европейския футбол ще е готов да започне като титуляр. По думите му решението ще бъде взето в последния момент, но има голяма вероятност да бъде в стартовия състав. Другите сериозни проблеми на германеца са свързани със зоната на левия бек. И двамата му играчи на този пост - Андрю Робъртсън и Алберто Морено, пропуснаха мача с \"Евертън\" заради контузии и са под въпрос за двубоя на \"Етихад\". В допълнение капитанът Джордън Хендерсън е наказан за натрупани картони. Емре Джан и Жоел Матип са аут до края на сезона, а извън строя са още Джо Гомес и Адам Лалана. Главоболията пред Пеп Гуардиола са значително по-малко. Той ще може да разчита на всички свои играч с изключение на трайно контузения Бенжамен Менди и Джон Стоунс, който има травма в аддукторите. Вероятни състави  Едерсон Мораеш, Кайл Уокър, Николас Отаменди, Емерик Лапорт, Фабиан Делф, Фернандиньо, Кевин де Бройне, Давид Силва, Рахим Стърлинг, Лерой Сане, Серхио Агуеро. Лорис Кариус, Трент Алекзандър-Арнолд, Върджил ван Дайк, Деян Ловрен, Андрю Робъртсън, Джеймс Милнър, Джорджиньо Вайналдум, Алекс Окслейд-Чембърлейн, Мохамед Салах, Садио Мане, Роберто Фирмино.", "date": "2018.04.10", "title": "\"Сити\" посреща \"Ливърпул\" с надежди за най-великата си европейска вечер"}
{"url": "https://www.dnevnik.bg/sviat/2018/04/10/3158895_zukurburg_shte_otgovaria_pred_kongresa_v_sasht_tazi/", "text": "Изпълнителният директор на \"Фейсбук\" Марк Зукърбърг се е съгласил да даде показания в Сената, предаде \"Асошиейтед прес\". Зукърбърг  ще се яви на рядко съвместно заседание на сенатските комисии за търговията и по юридическите въпроси на 10 април. Отделно той ще се яви и на заседание на комисията по енергетика и търговия на Камарата на представителите на 11 април. Американските конгресмени поискаха да разговарят лично с  шефа на \"Фейсбук\"  след разкритията, че свързаната с Тръмп фирма за политически консултации \"Кеймбридж аналитика\" се е сдобила неправомерно с личните данни на десетки милиони потребители без тяхно разрешение с намерението да повлияе на хода на президентските избори от 2016 г.  \"Фейсбук\"  вече привлече внимание върху себе си, след като руснаци използваха тази и други социални мрежи за намеса в същите избори. Техническият директор на  \"Фейсбук\"  Майк Шрьопфер призна в блога си, че засегнатите от \"Кеймбридж аналитика\" потребители на Фейсбук са 87 милиона, а не 50 милиона, както се говореше досега, предаде \"Франс прес\". Повечето от засегнатите потребители се намират в САЩ. През 2014 г. \"Кеймбридж аналитика\" е пуснала психологическа анкета във \"Фейсбук\", на която отговорили 270 000 души и чрез нея получила достъп до личните данни на 87 милиона техни приятели. Това позволило на британската фирма да се сдобие с ценна база данни за разработване на алгоритъм за анализ на политическите предпочитания на избиратели, преди да бъде наета от предизборния екип на Доналд Тръмп.", "date": "2018.04.10", "title": "Зукърбърг ще отговаря пред Конгреса в САЩ тази седмица"}
{"url": "https://www.dnevnik.bg/sviat/2018/04/10/3159109_turciia_opitva_da_upravliava_afrin_no_sreshta_trudnosti/", "text": "Докато операцията за овладяване на Африн се очакваше от месеци, оставаше въпросът кой ще управлява града след това така, че да отговаря на турските интереси. Турция твърди, че ще остане, докогато е необходимо, но ако не иска да бъде обвинена от Дамаск и Техеран в \"окупация\", това няма да може да продължи вечно. Анкара в момента залага на противниците на Партията на демократичния съюз (PYD), които се изтеглиха от града в средата на март и това позволи той да премине под турски контрол. Турция смята PYD и военното ѝ крило YPG за разклонения на забранената Кюрдска работническа партия (ПКК) и очаквано опитва да работи с партии, отхвърляли в продължение на години управлението на PYD като недемократично, дори авторитарно. Сега, след военната намеса в района на Африн (с която започна операция \"Маслинова клонка\" и според турски военни тепърва ще продължи), Турция пренася усилията си на политическата сцена, пише бившият външен министър и един от създателите на управляващата Партия на справедливостта и развитието (ПСР), Яшар Якъш, за онлайн изданието Arab News. След като тези, доскоро опозиционни, организации се срещнаха в турския град Газиантеп обаче, действията им отприщиха гнева на други, неучаствали в \"Конгреса за освобождаване на Африн\", партии. Те обвиниха групата от Газиантеп в предателство, а от своя страна нападнатите партии започнаха да се придържат към линията на президента Реджеп Тайип Ердоган, според когото Африн сега ще бъде \"върнат на истинските си собственици\", разказва \"Ал Монитор\". Тези кюрди - като например членът на Кюрдистанския национален съвет Абдулазиз Темо - сравняват открито PYD с ислямистки екстремисти и я наричат кюрдската \"Ислямска държава\", като по думите им тя иска да си направи база в Африн, каквато ПКК си създадоха в планината Кандил в Иракски Кюрдистан. Тези позиции се тиражираха многократно от кюрдски медии. Особеното при Кюрдистанския национален съвет, който беше създаден от бившия вече президент на Иракски Кюрдистан Масуд Барзани, е, че той първоначално беше създаден с идеята да управлява структурите на Рожава (самопровъзгласен регион в Северна Сирия, който тогава сирийските кюрди още не третираха като \"федерална\" единица). По-късно обаче той стана част от Сирийската национална коалиция, базирана в Турция и със смесени чувства към Анкара, но и към PYD, обвинявани от КНС в \"маргинализация\". Обещания Според Фехим Таштекин от \"Ал Монитор\" декларацията от Газиантеп - с която се полагат стъпки за бъдещото \"участие на хората\" в управлението - на практика е замислена като инструмент за турски контрол, а PYD гледа на това като \"окупация\". Според декларацията обаче управленският орган за Африн в началото ще бъде базиран в Газиантеп (\"временно събрание\"), а когато се премести, ще помогне за изграждане на местен съвет, разоръжаване на цивилните, възстановяване на институциите и управление на образователната, здравната и правосъдната системи и осигуряване на компенсации за жертвите на последния цикъл на насилие. Обещават се и свободни медии и свобода на словото - на фона на обвинения от доскорошната опозиция, че PYD са заглушавали всяка съпротива. \"Временният съвет\" от 35 души - 24-ма кюрди, осем араби, алевит, язид и туркмен - няма да управлява сам. Според говорителя на Конгреса за освобождаване на Африн Хасан Шинди Анкара ще назначи управител и заместник-управител на Африн, при това става въпрос за \"някого от Турция\", а Африн ще се координира със съседната турска провинция - Хатай. Очаква се Турция да обучи полицията на Африн и да приложи други управленски решения, вече въведени в турската \"буферна зона\" между кюрдските територии в Северна Сирия, тази между Ал Баб, Азаз и Джараблус, оформена при операция \"Щитът на Ефрат\". За турски управленски кадри в тези \"усвоени\" градове говори турският вътрешен министър Сюлейман Сойлу през януари. През март пък президентът Реджеп Тайип Ердоган каза, че назначаването на управител е въпрос на време. Какво може да се обърка В други части на Северна Сирия кюрдски партии отхвърлят събранието от Газиантеп като нелегитимно. Това се случва и с организацията \"Движение за демократично общество\", която управлява \"Рожава\" и осъди случващото се като \"предателство\", легитимиращо \"окупацията\" и приемащо \"демографски промени\" в Африн. Последният страх е свързан с факта, че хиляди кюрди напуснаха града и района около него заради турската интервенция. Въпросът е какво ще стане с кюрдската структура от Газиантеп, когато турските пари свършат, пише \"Ал Монитор\". Друг проблем е резолюция 2254 на Съвета за сигурност - тя гласи, че политическият преход в Сирия трябва да е \"воден от сирийци и извършван от сирийци\", отбелязва бившият първи дипломат Яшар Якъш за Arab News. Спорно е и доколко Конгресът за освобождаване на Африн отразява точно волята на кюрдите в града - районът на Африн е най-големият компактно населен с кюрди в Сирия и не е лесна задача да се намерят хора, които не подкрепят PYD независимо от реториката на Турция, отбелязва още изданието. Освен това, когато Сирия някой ден има правителство (след края на конфликта), този съвет е вероятно да бъде разпуснат и Анкара ще загуби контрол върху процеса. Иран също е възможен източник на проблеми - говорителят на президента Ердоган Ибрахим Калън каза, че Анкара няма да приеме искането на Техеран да се изтегли от Африн, и повтори, че операция \"Маслинова клонка\" \"ще продължи, докато целият район около Африн, включително Тел Рифаат, е прочистен от терористични елементи\". Според Калън Ердоган е обсъдил темата с колегата си Хасан Рохани на срещата им за Сирия в Анкара, съобщи \"Хюриет дейли нюз\", без да навлиза в подробности.", "date": "2018.04.10", "title": "Турция опитва да управлява Африн, но среща трудности"}
{"url": "https://www.dnevnik.bg/kultura/2018/04/10/3158991_purviiat_dokumentalen_film_za_shtazi_sled_promenite/", "text": "Първият документален филм за \"Щази\", направен след падането на Берлинската стена, една лична история от Втората световна война и ода за Берлин ще бъдат показани в минипанорама на германската режисьорка Тамара Трампе, която гостува тази седмица в \"Гьоте институт\". Всяка вечер от 10 до 13 април зрителите ще могат да гледат по един неин филм и да го обсъдят с Трампе в дискусия, модерирана от българския журналист Диана Иванова. Входът за всички прожекции е свободен. Трампе има интересна съдба. Родена е на фронта в Русия по време на Втората световна война, където майка й е медицинска сестра, а баща й - неизвестен руски войник. Отрасва там и при баба си в Украйна, а след войната се мести с майка си и новият й съпруг в ГДР. Семейството й дълбоко вярва в Йозеф Сталин. Тези теми бележат и дълбоко личните й филми, които са събития сред немското кинообщество. Панорамата ще бъде открита тази вечер с последното произведение на Трампе, филмът \"Майка ми, войната и аз\" от 2014 г., в който документалистката се връща в Украйна да търси своите корени. Филмът ще бъде показан днес от 18 ч. и в петък от 20 ч. в института. През 1990 г. Трампе и колегата й Йохан Файнт заснемат дълги разговори с Йохан Гирке - психолог и полковник от \"Щази\", който сам се идентифицира като човек от службите по време на едно четене на дисиденти след падането на стената и изявява желание да говори. В \"Черната кутия\" Трампе и Файнт се опитват да изградят психопортрет на човека, който сам се признава за съучастник на режима. Това е и първият документален филм за немските тайни служби. Той ще бъде показан на 11 април (сряда) от 18 ч. и на 13 април, петък, от 18 ч. Трампе ще присъства на първите три вечери от прожекциите. В четвъртък пък ще бъде единствената прожекция на поетичния й филм \"Приспивни песни\", в който режисьорката разпитва берлинчани за музиката на тяхното детство.  Прожекции и срещи с Тамара Трампе и Диана Иванова 10-13 април 2018 г.  Прожекции всеки ден от 18:00* ч. и от 20:00 ч. или 20:30 ч. (вж. програмата по-долу) \"Гьоте институт\" - България, ул. \"Будапеща\" 1, София Вход свободен за всички прожекции! Всички филми са на немски език с български субтитри Тамара Трампе е едно от големите имена на немската документалистика. Малко са режисьорите, чиито филми по такъв начин успяват да разтърсят публиката в киносалоните. Ключът е може би нейната искреност и пълна откритост – за основа тя неизменно използва лични истории от собствения си живот, преминал от Украйна до Берлин и белязан от историческите събития.  Родена е на фронта в Русия. Майка й е била медицинска сестра и забременява от руски войник. Първите години от живота си Тамара Трампе прекарва на фронта, след което при баба си в Украйна. Майката среща втория си мъж и семейството имигрира в ГДР след войната. Когато пристигат в Берлин Тамара е болна, недохранена, а децата в училище й се подиграват, че е от вражеска Русия и злобно, както само децата могат, подмятат, че изглежда като идваща от концентрационен лагер.  Детството й преминава в Източен Берлин в семейство, дълбоко вярващо в Сталин. Двайсетият конгрес на КПСС и разкриването престъпленията на Сталин води до скандал между майка ѝ и баща ѝ, след който портретът на съветския лидер си заминава от хола на семейството.  Трампе следва германистика в Рощок, а от 1970 до 1990 работи като драматург в източногерманското филмово студио за игрални филми Бабелсберг в ДЕФА. От 1990 година работи като автор, драматург и свободен режисьор в Берлин. Между високо ценените и награждавани филми са \"Черната кутия\" (1992), \"Приспивни песни\" (2010), \"Майка ми, войната и аз\" (2014).  Филмите на Тамара Трампе са показвани неведнъж по големи филмови форуми. През 2014 филмът й \"Майка ми, войната и аз\" предизвиква много емоционални реакции на берлинския филмов фестивал, а вестник \"Die Welt\" го определя не просто като лична история, а като \"портрет на цяло едно поколение съветски жени\". Много интересен е и филмът \"Черната кутия\", който тя и Йохан Файнт заснемат непосредствено след падането на стената. Във филма се разказва за психолога на Щази Гурке. В първите години след излизането си филмът в Германия е приет студено, но пък обикаля света, показван е в Англия и Франция, както и в МОМА – музея за модерно изкуство в Ню Йорк. Едва по-късно филмът е преоткрит и в Германия, а днес дори се показва и използва като учебен материал в университети.  По покана на \"Гьоте институт\" и българската журналистка Диана Иванова сега Тамара Трампе пристига в България, за да представи филмите си за първи път пред местната публика. Това обаче не е първото ѝ идване в България.  За първи път тя е била тук през 1978 г. Орландо Люберт, чилийски режисьор, тогава е успял да избяга в Европа от диктатурата след арест и репресии. Като драматург Тамара Трампе придружава първия му игрален филм \"Преходът\", история за бежанци от Чили. Той е сниман в България, в планината. Години по-късно Трампе отново идва този път с режисьора Улрих Вайс. Ръководството на ДЕФА тогава цензурира всяка негова идея, защото той е приеман за политически неблагонадежден. Вайс и Трампе се свързват с българската киностудия, Анжел Вагенщайн им помага, и почти се е стигнало до кино продукция, но планът в крайна сметка е пропаднал.  Между 10 и 13 април в \"Гьоте институт\" - България, ще се покажат три от филмите на Тамара Трампе. Публиката ще има възможност и да се срещне лично с нея, а модератор на срещите ще бъде Диана Иванова. ", "date": "2018.04.10", "title": "Първият документален филм за \"Щази\" след промените гостува в София, представен от автора си"}
{"url": "https://www.dnevnik.bg/sport/2018/04/10/3160069_botev_i_slaviia_otkrivat_polufinalite_za_kupata_na/", "text": "С двубоя между носителя на трофея \"Ботев\" (Пловдив) и \"Славия\" започват полуфиналите за Купата на България. Мачът на стадиона в кв. \"Коматево\" стартира в 18.00 часа, а реваншът в София е на 24 април. Другият полуфинал противопоставя ЦСКА и \"Левски\". Те ще излязат за първата си среща в сряда от 18.00 часа, а реваншът е на 25 април, като и двете срещи ще се играят на националния стадион \"Васил Левски\". Четирите мача от полуфиналите ще бъдат излъчени пряко по \"Диема спорт\". \"Славия\" е първият елитен отбор, който \"Ботев\" среща по пътя към защитата на Купата на България. В първия кръг тимът на Николай Киров победи \"Локомотив\" (Горна Оряховица) с 3:1, във втория спечели драматична победа с 4:3 след продължения срещу \"Царско село\", а в четвъртфиналите разгроми \"Литекс\" с 5:0. \"Славия\" започна турнира с успех с 2:0 над \"Черноморец\" (Балчик), след което елиминира два отбора от Първа лига. Във втория кръг столичани победиха \"Локомотив\" (Пловдив) с 2:1, след което надиграха \"Етър\" във Велико Търново с 3:1. \"Ботев\" и \"Славия\" изиграха два мача помежду си този сезон. Първата среща се игра на стадиона в кв. \"Овча купел\" и завърши с победа за пловдивчани с 3:2. През ноември двата отбора се срещнаха в \"Коматево\" и не излъчиха победител след равенство 1:1. \"Славия\" не е достигал до финала за Купата на България от 2011 г., когато загуби от ЦСКА с 0:1. Последният от седемте триумфа на белите в този турнир беше през 1996 г. Тогава те спечелиха служебно с 4:0 срещу \"Левски\", след като при 1:0 в 75-ата минута президентът на сините Томас Лафчис извади отбора. \"Ботев\" преследва трети финал за купата в последните пет години. Миналата година \"канарчетата\" победиха \"Лудогорец\" с 2:1 и вдигнаха първия си трофей от 1981 г. През 2014 г. пловдивчани отстъпиха на разградчани с 0:1 във финала. Старши треньорът на \"Ботев\" Николай Киров няма съществени проблеми преди финала. Капитанът Лъчезар Балтанов е възстановен и се очаква да започне като титуляр в халфовата линия със Серкан Юсейн. Жоао Пауло ще води атаката на жълто-черните, подкрепян от Тодор Неделев, Густаво Алфонсо и Диого Кампос. Единственият отсъстващ е Димитър Пиргов, който има наказание. Златомир Загорчич има повече проблеми, като не може да разчита на Момчил Цветанов, Милчо Ангелов, Сашо Александров и Емил Мартинов. Вратарят Георги Петков ще се завърне в групата и ще бъде резерва на титуляря Антонис Стериакис. Бившият нападател на \"Ботев\" Цветелин Чунчуков вероятно ще води атаката на белите.", "date": "2018.04.10", "title": "\"Ботев\" и \"Славия\" откриват полуфиналите за Купата на България"}
{"url": "https://www.dnevnik.bg/bulgaria/2018/04/10/3158546_aleksandur_stoianov_cid_ako_prokuraturata_se_namesi_v/", "text": "- В България е най-нисък е процентът на доверието на фирмите в разследващите и съда - едва 11%. Най-висок е в Дания с 63%, а средната стойност за Европа е 38%.  На въпроса каква е вероятността корумпирани хора или фирми да бъдат докладвани на разследващите в България процентът е 24 при средна за Европа стойност от 43%. Най-високият е в Полша - 63, а най-ниският - в Словакия - 22, показва още данните от проучване на Евробарометър от 2017 година, което сме използвали в нашия анализ. Според него България се нарежда на второ място по опит с корупционен натиск (16%) при средни за Европа - 5%. Преди нас е само Румъния с 19%. Има четири държави, където процентът е нула - Белгия, Финландия, Естония и Швеция.  Основното, което характеризира оценките за разпространение на различни сценарии на частна корупция (т.е. отношенията между фирми в частния сектор и отношенията служител – фирма) е, че повечето форми на корупция (с изключение на измамите от страна на служители) се срещат много често или често. Най-често срещани са корупционните сценарии \"непотизъм и конфликт на интереси при търгове\" (64,9%) - служител, отговарящ за възлагането на поръчки или за закупуване на стоки или услуги, дава поръчка на стой близък приятел или роднина и \"даване на подкупи от посреднически фирми\" (66,9%) - посредническа компания, вместо да препоръча най-доброто и най-евтиното решение, предлага друго (друга фирма), която от своя страна връща обратно пари на посредничеката компания. Следват подкупите за получаване на информация, на финансови институции, от клиентски компании и на контролни органи. След това са и кражбите от служители. Една четвърт от търговците казват, че има риск за корупция в техните фирми. Най-рисковата дейност, ясно откроима от другите са обществените поръчки. Според собствениците на фирми най-успешните антикорупционне мерки са т.нар. \"твърди\" - уволнение, система за вътрешен контрол. По-слабо работещи биха били \"меките\" мерки като създаване на гореща анонимна телефонна линия, приемане на етичен кодекс и др.  - Различен тип проблеми възникват при различния обем на бизнеса. В големите компании има няколко нива на власт и там вероятността от възникване на вътрешните проблеми - кражба от служителя, сключването на сепаративни сделки и т.н. не е малка. В микрокомпания, където шефът отговаря за всичко, няма как той да лъже себе си. Инфлацията например също се отразява различно - по-тежко на големите компании, защото работят с повече пари и т.н. Рискът от корупция не зависи и от вида бизнес - дали ще е индустрия, търговия, услуги и др.  - Има два лагера в корупционните теории. Първият лагер казва, че корупцията е развала на държавата. Т.е. има я, когато се злоупотребява с публична власт. Когато служител краде шефа си, това не е корупция, а кражба, измама. Корупция е, когато го прави държавен служител, използвайки публичната власт, която има. Другата теория взема за пример обществените поръчки, при които и в частния, и в държавния сектор участват често големи компании. В този смисъл явленията, които се случват са сходни - когато става дума за лоши явления, нелегитимни действия. Просто тези, които отговарят за търга в частния сектор, се опитват да извлекат полза за себе си за сметка на собственика. Теорията казва, че за да има корупция - има организация. Тя може да е публична или частна, която си има принципал, който държи властта. Има и агенти - това са служителите. Има и трети страни, които са външни за организацията хора. Корупцията е, когато агентът сключи някаква сделка с третата страна за сметка на принципала. Този тип дефиниция се случва и в частния сектор, където също има агенти с дискреционна власт. Разликата е, че в частната сфера агентът ощетява собственика, а след него е господ, няма друг. Т.е. той понася щетите и ако те са много големи - фалира. В държавата е друго. Там има организация, но нейният принципал си има началник - министър например. След министъра е министър-председателят. В крайна сметка принципал на администрацията е премиера, но той не може да прави каквото си иска, а се явява на избори. В този смисъл принципалът е народът. Тази връзка е по-особена. Не е за сметка на министър-председателя, каквото и да стане, а за сметка на народа.  - Отношенията им наистина се уреждат от гражданското право. Не може от всичко да се направи престъпление. Мен ме притеснява, че като се случи нещо в държавата, веднага измислят закон и го криминализират и става роднина, милиционер, роднина, милиционер. Не става така. Не може прокуратурата да бъде арбитър алегатум, който решава кое е правилно и неправилно - хубаво и нехубаво. Не може тя да решава и да е съдник за обществения морал. - Да, ама принципалът е различен. В публичния сектор плащат всички данъкоплатци. Едно е детето да вземе 20 лв. от портмонето на майка си, а друго майката да бъде ограбена от колега в офиса например. Защо да намесваме прокуратурата в отношенията между майка и дете. Именно това ще стане с предлаганите промени. Прокуратурата ще разследва частния сектор и никой няма да смее да направи и една крачка, защото рискува прокуратурата да го арестува и тикне в затвора, и накрая да се откаже от бизнеса. Трябва много внимателно да се приказва за това. Защото намесата на прокуратура в борбата с корупцията в частния сектор ще бъдат като слон в стъкларски магазин, те ще сринат всичко. Държавата трябва да си оправи първо корупцията в собствените си редици.  - В заключението му има препоръки, свързани със законопроекта. Те са основно две - едната е, че държавата - Комисията за защита на конкуренцията (КЗК), Комисията за финансов надзор (КФН) и други институции, трябва да си върши работата. При изследването повечето фирми споделиха, че се нарушават конкурентни практики, има сив пазар в сектора на труда и други подобни притеснения. Често се срещат споразумения за неконкуриране - неформални картели. Тука е ролята на държавата - да регулира това. Тъй като тези отношения определят пазарната среда. Това винаги и навсякъде го е имало, и го има и в момента, затова са антимонополните закони и регулатори, но институциите трябва да се намесват.  Втората препоръка е какво да правят самите фирми вътре - как да си организират работата. Нашата препоръка е бизнес асоциациите да им помогнат, да им дадат ноу-хау кое как се прави; системи за контрол и др. Най-често срещаната практика е отговорният за договори и доставки да сключва отделни споразумения с доставчици и други външни лица, от което взема пари - за сметка на собственика. Той краде за сметка на собственика. Проблемът е, че в много компании няма много опит как да се справят с този проблем, и да си контролират служителите. И второ хората са свикнали нещо да вземат за себе си. Имаме такъв манталитет, който трудно се преборва. Така сме научени - че всичко изработено от нас, ни се дължи. При дълбочинни интервюта някои компании изглеждаха като разграден двор.  Все пак се забелязва известно подобрение на проблема с корупцията в сравнение с 2005 г., когато пак правихме изследване. Проучване на Евробарометъра от 2017 г. , което изследва отношенията между частния сектор и държавата, показа, че на 16 % от българските фирми им е искан подкуп. Нашето изследване, което е само за бизнеса показва по-висок процент на корупция - 20 %. В анализа участие взеха 164 шефове на фирми в София. Разговорите с тях бяха \"лице в лице\" или по телефон. - През април ще представим общия доклад и Европейската комисия (ЕК) трябва да каже дали сме се справили. Ние смятаме, че сме, защото изработихме индикатори, повечето от които работят. Главният признак, че работят е, че нямаме неотговорили на анкетите извън нормалния брой от 3-4 процента. Въпросите се разбират, на тях се отговаря. Очертава се картинка, която прилича на публичната корупция. В момента в Германия, Испания и Италия се прави същото проучване и този месец ще се направи общ доклад на четирите държави. ", "date": "2018.04.10", "title": "Александър Стоянов, ЦИД: Ако прокуратурата се намеси в корупцията в частния сектор, ще е като слон в стъкларски магазин"}
{"url": "https://www.dnevnik.bg/evropa/2018/04/10/3160083_viktor_orban_bivshiiat_disident_prevurnal_se_v/", "text": "Автократичен лидер за едни, герой на нацията за други, наречен на шега от Жан-Клод Юнкер \"диктатор\", в неделя  Виктор Орбан постигна убедителна победа  в третите последователни парламентарни избори. Това му осигури още четири години на власт начело на една страна, която бившият либерал и  противник на имиграцията , промени дълбоко, отбелязва \"Франс прес\". Орбан, който е на 54 години, е прекарал 12 от тях на власт, като премиер на Унгария. При преброени почти всички бюлетини (95 процента) партията \"Фидес\" получава 48.9 процента, според избирателната комисия. Това е с четири пункта повече от постигнатото от партията преди четири години.  Избирателната активност  беше почти рекордно висока, като някои изборни секции останаха отворени три часа след предвиденото. Резултатът от вота показва, че Орбан ще има 133 места в парламента от общо 199, тоест ще разполага отново със супермнозинство от две трети, което ще му позволи да прокара промени на конституцията. Европейските лидери не се разбързаха да поздравяват Орбан за успеха му. Неговите националистически изявления срещу  \"миграционната инвазия\" ,  мултикултурализма  и  предполагаемата намеса на Брюксел  във вътрешните дела са повод за безпокойство и за главоблъсканици за част от страните членки. Премиерът, който през 2015 г., нареди да се изградят стотици километри ограда от бодлива тел по границите, за да се спре бежанската вълна и който сравнява бежанците с терористи, се чувства уверен в позициите си заради осезаемото втвърдяване на миграционната политика на някои европейски столици. Орбан, вече съюзник с няколко страни от Централна Европа в \"суверенисткия си поход\", казва, че  иска да работи и с Италия и Австрия  за създаването на съюз на страните, които са противници на мюсюлманската имиграция. Победата на Орбан вече бе приветствана от лидерът на френската крайна десница Марин Льо Пен и от холандския антиислямски депутат Герт Вилдерс, който често посещава Унгария. Модел за твърдите десници в Европа и отвъд Атлантика, Орбан неотдавна бе наречен \"герой\" от Стив Банън, бившия съветник на американския президент Доналд Тръмп. Орбан печели известност, когато е млад либерал на 26 години, и дръзва да се противопостави на комунистическия режим в Унгария с пламенна реч през юни 1989 г. на церемония по отдаване на почит на жертвите от въстанието през 1956 г., в която отправя призиви за свобода. Година преди това той е съосновател на Съюза на младите демократи (превърнал се през 2003 г. настоящия Унгарски граждански съюз (\"Фидес\") и става и да приеме западните ценности. През 1998 г. Орбан става премиер, но четири години след това той е принуден да се откаже от властта след поражение на партията му от социалистите, наследници на бившите комунисти. Това унижение той не забравя никога. Връща се на власт през 2010 г., докато страната му е дълбоко разтърсена от икономическата криза и от скандалите, свързани с предишното правителство на либералната левица. Орбан започва да затяга хватката на партията си върху всички институции в страната, казвайки, че го прави в името на унгарската нация. Преизбран с убедително мнозинство през 2014 г., Орбан, който е баща на пет деца, заявява възхищението си към руския президент Владимир Путин. Той е и първият лидер от ЕС, срещнал се с Путин след анексията на Крим. От 2010 г. партията на Орбан \"Фидес\" затяга контрола върху редица институции и \"противотежести на властта\", като медиите или съдебната система, но също и икономиката и културата. Всичко това Орбан направи благодарение на своето супермнозинство, без да се вълнува от критиките на Европейската комисия, на САЩ и на редица международни наблюдатели. Преди изборите Орбан каза, че иска да вземе \"морални, политически и юридически мерки\" срещу своите противници след изборите. Той каза, че разполага със списък от 2000 души, на които е било платено да свалят правителството му. Критиките от чужбина срещу Орбан заради накърняването на баланса на властите или за отказа му да приема бежанци, не промениха неговата политика. Освен това той превърна американския филантроп и милиардер Джордж Сорос, финансиращ редица неправителствени организации за граждански права,  в своя предпочитана изкупителна жертва , обвинявайки го, че готви план, целящ да удави Европа с мигранти. Интересното е, че Орбан е учил в Оксфордския университет благодарение на стипендия от същия този Сорос. За след изборите Орбан обеща нов пакет от мерки, кръстен \"Спрете Сорос\", предвиждащ облагането с данъци на неправителствените организации, подкрепящи имиграцията. Но тъй като страната му е зависима от европейските фондове за почти всички структурни инвестиции. Въпреки че в социологическите анкети преди изборите едно леко мнозинство от избирателите се обявяваше за промяна на управлението, опозицията  не успя да се мобилизира  и да извлече ползи от умората от крайностите на Орбан. Критикуващи емиграцията на младите, клиентелизма и  съмнителните практики във властта , по-специално при използването на европейските фондове, както проблемите в системата на общественото здравеопазване, левицата и либералите, разпокъсани в редица конкуриращи се политически формации, така и не се сториха на унгарците пораждаща доверие алтернатива на тези избори. Електоратът на Орбан пък му е благодарен за спада в безработицата (3.8 процента) и  за динамичния икономически растеж ( 4 процента през 2017 г.). Но второ място на изборите остана дясната  националистическа партия \"Йоббик\" , която се очертава да получи 26 места в парламента, а лявата коалиция, оглавявана от социалистите, се очертава да има 20 места, оставайки на трето място./БТА", "date": "2018.04.10", "title": "Виктор Орбан: бившият дисидент, превърнал се в противоречив лидер на Унгария"}
{"url": "https://www.dnevnik.bg/sport/2018/04/10/3160077_osem_arjentinski_grada_vlizat_v_kandidaturata_na_jujna/", "text": "Общата кандидатура на Южна Америка за  световното първенство по футбол през 2030 г.  включва осем града в Аржентина и два в Парагвай и Уругвай. Трите държави потвърдиха желанието си да приемат първенството, с което ще се отбележат 100 години от първото световно първенство, което се проведе в Уругвай. \"Нашата страна е готова да има осем града домакини, но все още не можем да кажем кои ще са градовете. Това ще стане на по-късен етап\", каза президентът на футболната федерация на Аржентина Клаудио Тапия. Аржентина и Уругвай са печелили световното първенство по два пъти, като идеята за съвместно домакинство беше тяхна. По-късно към идеята се присъедини и Парагвай. До този момент това е единствената кандидатура за турнира през 2030 г. През лятото световното първенство ще се проведе в Русия, а това след четири години в Катар. За надпреварата през 2026 г. има две кандидатури – едната е на Мароко, а другата съвместна на Канада, Мексико и САЩ.", "date": "2018.04.10", "title": "Осем аржентински града влизат в кандидатурата на Южна Америка за световното първенство през 2030 г."}
{"url": "https://www.dnevnik.bg/bulgaria/2018/04/10/3160076_ruskata_mig_shte_remontira_bulgarskite_iztrebiteli_v/", "text": "Договорът с РСК МиГ е за следващите четири години и ремонтите на българските МиГ-29 ще се извършват в България, а не в Русия, съобщи министърът на отбраната Красимир Каракачанов в интервю за БНТ. Частите ще се купуват от Русия, както и Полша купува части за своите бойни ескадрили от производителя им, но ремонтите ще се извършват в България като се използват възможностите на военните заводи \"Терем\", поясни той. Каракачанов допълни, че намерението му е в следващите седем години да летят всичките 15 български многоцелеви изтребители МиГ-29, а в същото време да се ремонтират и самолетите Су-25, от които в момента летят четири. Предстои сключване на договор със \"значително коригирана\" сума за ремонта на военнотранспортните \"Спартан\", допълни министърът. Той потвърди, че  ще бъдат изпратени покани  до шест производители с предложение за оферти за доставка на изтребител, а не до три, както беше в предишния конкурс. Между тях са САЩ, Израел, Франция. коментира Каракачанов факта, че Благодатният огън стигна до Македония за Великден с посредничеството на Българската православна църква (БПЦ). Ако вземете средновековната българска история, да не говорим за руската история руската политика и православието днес. Винаги е било част от политиката, било в Гърция, било в Румъния, било в Русия. Така че политиката на България за отваряне на отношенията с Македония би следвало да бъде подпомогната от БПЦ така както правят другите православни църкви, когато защитават интересите на Гърция, Румъния или Русия\", каза той. Политиката на България за отваряне на отношенията с Македония би следвало да бъде подпомогната от Българската православна църква, препоръча вицепремиерът. \"Нашата църква трябва да е е една идея по-смела въпреки очакваната съпротива от 2 и дори 3 църкви\", каза той по повод желанието на Охридската епископия да приеме БПЦ за църква - майка. Ще има съпротива и тя е единствено на политическа основа, допълни той.", "date": "2018.04.10", "title": "Руската МиГ ще ремонтира българските изтребители в България"}
{"url": "https://www.dnevnik.bg/evropa/2018/04/10/3160096_v_germaniia_prehvurchaha_iskri_mejdu_vodeshti_figuri_v/", "text": "Искри прехвърчаха между водещи представители на партиите в управляващата коалиция в Германия, съобщи \"Ройтерс\", цитирана от БТА. Миналата седмица здравният министър Йенс Шпан заяви в интервю за местен вестник, че в някои работнически квартали на градовете Хесен, Дуисбург и Берлин \"се създава впечатление, че държавата вече не е склонна или не е способна да прилага закона\". Лидерът на парламентарната група на социалдемократите Андреа Налес реагира остро на изказването на консерватора. Тя заяви, че Шпан трябва \"да си гледа собствената работа\", вместо да \"злослови по адрес на ситуацията във вътрешните работи и да се прави на всезнайко\" пред медиите. \"Служителите, които само приказват и не си вършат работата, дразнят колегите си и в реалния живот си имат проблеми с началника\", добави тя. Вътрешният министър Хорст Зеехофер застана на страната на Шпан и заяви пред в. \"Билд\", че повдигнатият от него въпрос за прилагането на закона \"е добър за нашата страна\". Задочната размяна на реплики показва колко ще бъде трудно за Меркел да сплоти колектива в новата голяма коалиция, отбеляза \"Ройтерс\". Във вторник канцлерът ще събере министрите си на двудневна среща в двореца \"Мезеберг\" в опит да изгради отборен дух.", "date": "2018.04.10", "title": "В Германия прехвърчаха искри между водещи фигури в коалицията"}
{"url": "https://www.dnevnik.bg/sport/2018/04/10/3160079_novak_djokovich_se_gotvi_za_sezona_na_klei_sus_stariia/", "text": "Бившият №1 в света Новак Джокович вероятно ще върне в треньорския си екип Мариан Вайда. Двамата работиха повече от десетилетие, преди да се разделят изненадващо през 2017 г. Сръбският тенисист в момента тренира под ръководството на Вайда в Монако, готвейки се за старта на сезона на клей. Джокович е без треньор от седмица, когато в рамките на няколко дни се раздели с Андре Агаси и Радек Щепанек. Сръбският тенисист спечели 12 турнира от Големия шлем под ръководството на Вайда, но през 2017 г. двамата се разделиха. Това съвпадна с проблемите на Джокович на корта, а по-късно щаба напусна и Борис Бекер. След раздялата с Джокович словакът Вайда прекрати кариерата си. Все още няма официално потвърждение дали той се завръща официално. \"Вайда никога не е напускал Новак. Той работеше много близо до него и семейството му като съветник\", пише сръбското издание \"Спортски журнал\". В момента сърбинът е №12 в световната ранглиста, а пропадането му продължи с  ранно отпадане на турнира в Маями . През 2018 г. Джокович има три победи и две загуби, а в първия турнир от Големия шлем Australian Open отпадна на осминафинал, когато беше победен от Хьон Чун.", "date": "2018.04.10", "title": "Новак Джокович се готви за сезона на клей със стария си треньор"}
{"url": "https://www.dnevnik.bg/sport/2018/04/10/3160094_nju_orliuns_san_antonio_i_oklahoma_siti_se_klasiraha/", "text": "Ню Орлиънс пеликанс\", \"Сан Антонио спърс\" и \"Оклахома Сити тъндър\" се класираха за плейофите в Националната баскетболна асоциация (НБА). По този начин станаха ясни имената на 15 от 16-те участника в директните елиминации. \"Ню Орлиънс\" победи \"Лос Анджелис клипърс\" като гост със 113:100, \"Сан Антонио\" спечели със 98:85 срещу \"Сакраменто кингс\" у дома, а \"Оклахома Сити\" се наложи със 115:93 при гостуването на \"Маями хийт\". Трите тима имат по 47 победи от 81 мача и вече не могат да бъдат изместени от челната осмица в Западната конференция. \"Пеликаните\" ще участват в плейофите за първи път от 2015 г. и едва за втори в последните седем сезона. \"Гръмотевиците\" ще са част от директните елиминации за осми път в последните девет години. \"Шпорите\" ще запишат 21-o последователно участие в плейофите. \"Сан Антонио\" изравни рекорда за най-много поредни участия в плейофите от един град. \"Портланд\" също записа 21 между 1983 и 2003 г. Рекордът за най-много последователни появи в директните елиминации се държи от \"Филаделфия 76\" (\"Сюракюз нешънълс\" до 1963 г.) - 22 от 1950 до 1971 г. За последното място в плейофите ще се борят \"Минесота тимбъруулвс\" и \"Денвър нъгетс\". Двата тима се изправят един срещу друг в последния ден от редовния сезон - 12 април. Те имат по 46 победи и 35 загуби преди решаващия сблъсък, в който победителят ще хване последния влак за плейофите. Битката за разпределение на позициите в плейофите също ще бъде изключително интригуваща до последната минута от редовния сезон. Особено непредвидима е ситуацията на запад, където седем отбора са събрани в две победи разлика. \"Хюстън рокетс\" има 64 победи в 80 двубоя, като ще завърши с най-добрите показатели в редовния сезон и ще има домакинско предимство до края на плейофите. \"Голдън стейт уориърс\", който преследва трета титла в последните четири години, е твърдо втори в конференцията с 58 спечелени и 23 загубени срещи. \"Портланд трейл блейзърс\" заема третото място с 48 победи и 33 загуби, но постави добрата си позиция под сериозна въпросителна. През изминалата нощ отборът, воден от Тери Стотс, отстъпи с 82:88 като гост на \"Денвър\" и допусна четвърто поредно поражение. В последния ден от сезона \"блейзърс\" посрещат \"Юта джаз\", който има 47 спечелени от 80 изиграни срещи. Победителят в този мач ще заеме третото място в класирането, докато загубилият може дори да изпадне от четворката и да загуби домакинското си предимство в първия кръг в зависимост от представянето на \"Ню Орлиънс\", \"Сан Антонио\" и \"Оклахома Сити\".  \"Пеликаните\" посрещат \"шпорите\" в последния ден от редовния сезон, а \"гръмотевиците\" имат най-лесната задача - домакинство на \"Мемфис гризлис\", който прави кошмарен шампионат с едва 22 победи от 81 мача. На изток и осемте участника в плейофите бяха излъчени още в средата на миналата седмица. \"Торонто раптърс\" (59-22) спечели редовния сезон в конференцията, \"Бостън селтикс\" (54-26) ще стартира елиминациите от втора позиция, а \"Филаделфия 76\" (50-30) и \"Кливланд кавалиърс\" (50-31) ще си оспорват третото място. \"Индиана пейсърс\" (48-33) ще завърши пети в Източната конференция, а \"Милуоки бъкс\" (44-37), \"Маями хийт\" (43-38) и \"Вашингтон уизърдс\" (42-38) ще си разпределят местата от шесто до осмо. Оставащите мачове от редовния сезон \"Индиана пейсърс\" - \"Шарлот хорнетс\" \"Атланта хоукс\" - \"Филаделфия 76\" \"Вашингтон уизърдс\" - \"Бостън селтикс\" \"Далас маверикс\" - \"Финикс сънс\" \"Юта джаз\" - \"Голдън стейт уориърс\" \"Лос Анджелис лейкърс\" - \"Хюстън рокетс\" \"Бостън селтикс\" - \"Бруклин нетс\" \"Чикаго булс\" - \"Детройт пистънс\" \"Кливланд кавалиърс\" - \"Ню Йорк никс\" \"Маями хийт\" - \"Торонто раптърс\" \"Минесота тимбъруулвс\" - \"Денвър нъгетс\" \"Ню Орлиънс пеликанс\" - \"Сан Антонио спърс\" \"Оклахома Сити тъндър\" - \"Мемфис гризлис\" \"Орландо межик\" - \"Вашингтон уизърдс\" \"Филаделфия 76\" - \"Милуоки бъкс\" \"Лос Анджелис клипърс\" - \"Лос Анджелис лейкърс\" \"Портланд трейл блейзърс\" - \"Юта джаз\" \"Сакраменто кингс\" - \"Хюстън рокетс\"", "date": "2018.04.10", "title": "\"Ню Орлиънс\", \"Сан Антонио\" и \"Оклахома Сити\" се класираха за плейофите в НБА"}
{"url": "https://www.dnevnik.bg/sviat/2018/04/10/3160115_stiv_vozniak_deaktivira_profila_si_vuv_feisbuk/", "text": "Съоснователят на \"Епъл\" (Apple) Стив Возняк напусна \"Фейсбук\" заради тревогата във връзка с начина, по който социалната мрежа борави с личните данни на потребителите, предаде ДПА. \"Потребителите предоставят всяка подробност от живота си на \"Фейсбук\"... а \"Фейсбук\" прави много пари от реклама с това\", написа Возняк в имейл до вестник \"Ю Ес Ей тудей\". \"Печалбите изцяло се основават на данните на потребителите, но потребителите не получават нищо от печалбите\", заяви той. Возняк е деактивирал своя профил във \"Фейсбук\", след като е пуснал съобщение, че социалната мрежа му е донесла \"повече негативи, отколкото позитиви\". \"Епъл\" има по-сигурни начини да споделя неща за вас. Все още мога да се занимавам с имейлите и текстовите съобщения от старата школа\", заяви той. Возняк обаче не е изтрил профила си, тъй като не е искал да се раздели с потребителското си име. Той каза, че би предпочел да си плаща за \"Фейсбук\", отколкото личните му данни да се използват за реклама. \"Епъл\" прави своите пари от добри продукти, не от вас\", заяви Возняк. \"Както се казва, при \"Фейсбук\" вие сте продуктът\", заяви той. /БТА", "date": "2018.04.10", "title": "Стив Возняк деактивира профила си във \"Фейсбук\""}
{"url": "https://www.dnevnik.bg/sviat/2018/04/10/3160119_za_pruv_put_amerikanski_senator_rodi_po_vreme_na/", "text": "Сенаторът от Демократическата партия на САЩ Тами Дъкуърт роди вчера момиченце, с което стана  първият сенатор , родила по време на мандата си, предаде агенция \"Асошиейтед прес\". Дъкуърт обяви, че втората ѝ дъщеря ще се казва Майли Пърл Боулсби. Майката се възстановява добре и моли да не бъде безпокоена. Дъкуърт е ветеран от  войната в Ирак  и първата  жена с увреждания , избрана в горната камара на Конгреса. Тя е изгубила двата си крака по време на службата си като пилот на хеликоптер в армията. Друг рекорд също е неин - тя е и първият член на Сената, роден в Тайланд. Дъкуърт е една от деветте жени, родили по време на работата си като конгресмени. Тя бе избрана в Камарата на представителите през 2012 г. и роди дъщеря на име Абигейл през 2014 г., на 47 години. За нея и съпруга ѝ е било трудно да се сдобият с деца – наложило им се е да преминат през инвитро, за да заченат първото, а по време на кампанията за Сената през 2016 г. Дъкуърт е преживяла аборт. \"Минах през много инвитро процедури и през аборт в опитите си да зачена отново, така че със съпруга ми сме много благодарни\", каза тя.", "date": "2018.04.10", "title": "За пръв път американски сенатор роди по време на мандата си"}
{"url": "https://www.dnevnik.bg/sport/2018/04/10/3160117_antuni_djoshua_iska_sledvashtiiat_mu_mach_da_bude/", "text": "Световният шампион в тежка категория на четири от версиите в бокса Антъни Джошуа е готов да се бие с Дионтей Уайлдър. Британецът, който в края на март  победи по точки Джоузеф Паркър  и прибави пояса на Световната боксова организация (WBO) към своите на Международната боксова федерация (IBF), Световната боксова асоциация (WBA) и Международната боксова организация (IBO), иска следващият му мач да бъде за определяне на абсолютен световен шампион. \"Искам да се бия, няма съмнение в това. Той (Дионтей Уайлдър) е много шумен и постоянно говори, иска мач от много време. Моята цел е да спечеля всички титли, затова се надявам неговият щаб да приеме моето предложение\", каза Джошуа. Уайлдър , който държи най-ценната титла в тежката категория – на Световния боксов съвет (WBC), често говори как иска да се бие с британеца. \"Единственото ми желание е Уайлдър, 100% искам този мач. Ще направим още едно предложение на екипа му, което е много добро и вярвам, че ще го заинтригува. Ще видим колко сериозен е той в намеренията си. След такава оферта трябва да спре да говори и да се оплаква\", добави британският боксьор. Джошуа се заяде с Бронзовия бомбардировач, след като заяви, че той рискува много повече в един такъв мач. Британецът обяви, че \"слага на масата\" всичките си титли. \"Ако аз съм на негово място и ми се предлага да се бия за четири титли, щях да грабна този шанс с две ръце\", завърши Джошуа. Междувременно Световната боксова асоциация номинира Александър Поветкин за официален претендент за една от титлите на Джошуа. Руснакът се би в същата галавечер в Кардиф, в която британецът победи Паркър. Тогава Поветкин, който изтърпя наказание за употреба на допинг, нокаутира Дейвид Прайс. \"Поветкин не ме интересува в момента. Надявам се, че такъв мач може да изчака до 2019 г. Той е много добър боксьор, има тежък удар, малко наподобява на Тайсън. Въпреки това ми се струва, че е като Паркър – разчита само на това да пласира един нокаутиращ удар, не се надиграва.\"", "date": "2018.04.10", "title": "Антъни Джошуа иска следващият му мач да бъде срещу Дионтей Уайлдър"}
{"url": "https://www.dnevnik.bg/evropa/2018/04/10/3160121_evrostat_cenata_na_truda_v_bulgariia_e_nai-niskata_v/", "text": "Най-ниската средна цена на труда (изключвайки работещите в земеделието или администрацията) в Европейския съюз е в България (4.9 евро на час), следвана от Румъния (6.3 евро). Най-висока е цената на труда в Дания, с 42,50 евро на час. Това показват  данни  на Европейската статистическа служба Евростат за миналата година. През 2017 г. цената на труда в ЕС е нараснала с общо 2.3%, и само с 1.9 на сто в еврозоната. В еврозоната най-голямо е било повишението в Литва - с 9%. В страните извън еврозоната най-голямото повишение в цената на труда е отбелязано в Румъния (увеличение от 17.1%) и в България (12%).", "date": "2018.04.10", "title": "Евростат: Цената на труда в България е най-ниската в ЕС (графика)"}
{"url": "https://www.dnevnik.bg/biznes/2018/04/10/3160144_koi_e_istinskiiat_kubinski_rom/", "text": "Между революцията и търговските права от десетилетия бушува битката за \"истинския\" кубински ром и контрола върху дистрибуцията му по света. Тя се води от американската компания \"Бакарди (Bacardi) и френската \"Перно Рикар\" (Pernod Ricard), предаде \"Франс прес\". \"Перно Рикар\" държи правата върху рома, който се произвежда в Куба, придобити при режима на Фидел Кастро през 1993 година, и го комерсиализира под името \"Хавана клуб\" (Havana Club). Компанията \"Бакарди\" обаче, която придоби през 1994 година търговските права на оригиналната рецепта от основателите, семейство Аречабала, притежава правата за американския пазар. За френската компания \"Перно Рикар\" няма никакво съмнение, че \"истинският\" кубински ром е произвежданият от тях, тъй като е дестилиран в Куба със 100 процента кубински съставки. През 1995 година \"Бакарди\" е започнала да продава своя ром под същото име - \"Хавана клуб\". Той е произведен в Пуерто Рико (американска територия) и продаван в САЩ с мотото \"Прогонен от дома, остарял в изгнание, но завинаги кубински\". Семействата Аречабала и Бакарди са напуснали Куба по време на кастристката революция през 1959 година и цялото тяхно имущество е конфискувано, включително и дестилериите за ром. И ако Бакарди притежава вече дестилерии извън Куба, най-вече в Пуерто Рико, семейство Аречабала, което произвежда \"Хавана клуб\" от 1934 година, няма средства да се установи другаде и правата им върху марката са изтекли през 1974 година.  Възползвайки се от това, кубинската държавна компания е регистрирала името пред властите в САЩ, но поради американското ембарго срещу Куба тя не може да продава в САЩ рома, произвеждан под това име. От 1993 година тази компания има смесено дружество с \"Перно Рикар\", втория най-голям концерн за спиртни напитки в света, който е предприел правни действия срещу \"Бакарди\" за използването на името, обвинявайки компанията, че лъже потребителите, като твърди, че продава истински кубински ром. Представителите на \"Бакарди\" обаче настояват, че тяхната рецепта е оригиналната и се радва на подкрепа от американските парламентаристи, избрани от щата Флорида, където има голяма кубинска общност от изгнаници. Тяхното мото е \"Не ни казвайте, че не сме кубинци\". Компанията ще представи \"театрален\" спектакъл, който разказва историята на семейство Аречабала и на \"наследството, което кубинското правителство се опитва да заличи\". Кой обаче е \"истинският ром\"? Който се прави в Куба или дестилираният според оригиналната рецепта? Иън Бъръл, експерт по рома от Лондон, признава, че рецептата е важна, защото maestros roneros (майсторите в производството на ром) смесват различни партиди и дрожди, за да създадат \"уникален вкус\". \"Впрочем може да има голяма разлика между двата продукта\", подчертава той, като добавя, че те могат да бъдат използвани по различни начини, както и да се създават оригинални коктейли. Никоя от двете версии обаче не прилича на съществувалата преди кастристката революция заради промяната в методите на дестилация с течение на времето. Борбата се води предимно за използването на наименованието \"кубински\", много важен елемент от маркетингова гледна точка.  Компанията \"Бакарди\" е внесла жалба в края на 2017 година срещу американското правителство за това, че е подновило със задна дата правата за продажба на американска територия на рома \"Хавана клуб\", след като икономическото ембарго срещу Хавана бъде вдигнато. Перспектива, за която се е подготвила и компанията \"Перно Рикар\", регистрирайки в САЩ името \"Хаваниста\", за да продава там рома си, ако един ден това ембарго бъде вдигнато.", "date": "2018.04.10", "title": "Кой е истинският кубински ром"}
{"url": "https://www.dnevnik.bg/sviat/2018/04/10/3160152_bi_bi_si_juliia_skripal_e_izpisana_ot_bolnicata/", "text": "Дъщерята на отровения руски агент  Сергей Скрипал  - Юлия, е била изписана от болницата, в която се намираше след нападението, съобщава Би Би Си. 33-годишната жена е напуснала лечебното заведение и е преместена \"на сигурно място\". Баща ѝ, 66-годишният  Сергей,  все още е под лекарско наблюдение, но състоянието му се подобрява бързо. Двамата бяха хоспитализирани на 4 март заради въздействието на  нервнопаралитичния агент \"Новичок\".  Един полицай също бе засегнат. На 15 март Великобритания, САЩ, Германия, Франция обявиха, че Русия е отговорна за първото използване на  нервнопаралитично вещество  за атака в Европа от Втората световна война насам. Четирите държави определиха случилото се като \"нападение срещу суверенитета на Великобритания\" и добавиха, че това е недвусмислено нарушение на Конвенцията за химически оръжия и на международното право. Центърът за химически и биологични оръжия в Портън Даун  потвърди , че става дума за атака с нервнопаралитично вещество, но не посочи то да е било произведено в Русия. В първите дни след най-тежкия подобен инцидент от Втората световна война насам в Европа специалисти коментираха, че ако наистина срещу Скрипал е използвано вещество от групата \"Новичок\", те имат нищожни шансове да оцелеят и дори това да се случи, ще останат с тежки увреждания за цял живот. Случаят предизвика безпрецедентна криза в отношенията между Русия и Великобритания, която се разшири до конфликт между ЕС и САЩ от една страна, и Москва от друга.", "date": "2018.04.10", "title": "Би Би Си: Юлия Скрипал е изписана от болницата"}
{"url": "https://www.dnevnik.bg/analizi/2018/04/10/3160146_krusteva_i_komisiiata/", "text": "Преди Великден ДС в своя бурен задгробен живот постигна един вторичен ефект – помогна името на френската семиотичка, психоаналитичка и писателка от български произход Юлия Кръстева да стигне до широката аудитория. Преди да бъде огласена истината за връзките й с тайните служби на комунизма, тя беше известна само на хуманитарната интелигенция, която впрочем веднага се усъмни дали тази истина за Кръстева днес ни е нужна и доколко е истина. Можеше ли обаче Комисията по досиетата да не обяви Юлия Кръстева за съпричастна към ДС? Едва ли. Първо, защото това щеше да е незаконно – комисията сама щеше да наруши закона (добър или лош), който е избрана да прилага, тъй като документите, изисквани от него за подобно решение, за Кръстева са налични. И второ, защото щеше да е несправедливо към стотиците други, обявени на базата на същите документи, та по някой път и на по-малко – без писмени следи за срещите им с офицери от ДС и за изложенията им пред тях. Защо тогава точно това решение на комисията генерира бурен дебат (чуха се дори апели за закриването й), а не, както питат оттам, при обявяването примерно на Георги Първанов за агент Гоце? Просто на Първанов идеологически му отива да е такъв, а на Кръстева – не. Образът й, създаден от интелигенцията, без да е особено дисидентски, влиза в мъчително противоречие с представата за човек с агентурно минало. Води до ценностен колапс, какъвто повече или по-малко са предизвиквали и други \"осветлени\" учени и творци, но в случая става дума за фигура, интегрирана на високо интелектуално ниво в западната култура, от която се очаква да е историческа алтернатива на комунизма, негово спасително отрицание. Освен това страда и критическото мислене въобще – то предполага очертаването на ясни граници, а ако и Кръстева е била сътрудник на ДС, те стават твърде обтекаеми и релативизмът им негласно започва да оправдава бившите тайни служби. Това е причината политическото \"ляво\" да е доволно от огласяването на Кръстева, а интелектуалното \"дясно\" да изпитва съпротива. Поне част от него. Другата обратно – пази устойчивостта на границите, като отказва оттук нататък да припознава Кръстева за лице на комунистическата алтернатива (за което помагат и маоиските залитания в младостта й). Виновни ли са обаче комисията и законът за разминаванията между образите, които интелигенцията си създава, и архива на ДС? Не, разбира се. Вината, или по-точно който се свежда до списъци с имена и бланкетно позоваване на няколко типа документи. Вярно, който се интересува, може да проучи в библиотеката на комисията много повече архивни единици, но първо това е специализирано занимание, което изисква време и компетентност. И второ, именно за тази цел е създадена комисията – орган от 9 души, който да гласува по съвест отделните случаи, нещо различно от нормативния автоматизъм при взимането на решения. През изминалите години след приемането на закона се наложи практиката на \"братски могили\" от вербувани (далеч по-видими публично от вербовчиците им) и тя не беше оспорвана (освен от време на време от самите вербувани), защото и без това отварянето на архивите на ДС у нас много се забави и имаше глад в обществото час по-скоро да се запознае със съдържанието им. Количеството отхвърлена работа можеше да компенсира качеството й \"в детайл\". Пък и поправянето на една голяма несправедливост от миналото няма как да стане без допускането на по-малки в настоящето. Благодарение на случая с Кръстева обаче стана ясно, че обществото изпитва и друг глад – за повече информация за осветлените лица (комисията дори в порядъка на изключение се принуди да огласи цялото й налично досие). Дебатът показа, че вече общият негативен етикет ДС не е достатъчен, а трябва да има възможност за последваща го морална преценка, ако не по всеки персонален казус, то за личностите с влияние върху културата ни. Защото отношението ни към тях повече или по-малко има значение за собствената ни идентичност. В някаква далечна перспектива въпросът коя е Юлия Кръстева или Богдан Богданов, Вера Мутафчиева и пр. се пресича с въпроса кой съм аз. Тези случаи изискват напрегната морална работа, в която трябва да вложиш нещо от себе си, да си способен на \"авторски избор между добро и зло\", както Зигмунд Бауман определя морала. Нашето общество не възприе никаква друга форма на лустрация на съпричастните към репресивния апарат на комунизма освен моралната и тя дава смисъл на съществуването на закона и комисията. Иначе за какво са? Ако е само за да подпомогнат историци и журналисти, то те спокойно биха мигли да осъществяват своите проучвания в архива на ДС и без публичното му огласяване. Така че, когато политици правят опити да защитят закона и комисията, като отричат моралната им функция, фактически ги отричат и тях, изпразват ги от съдържание.  Което не значи комисията като институция да дава морална оценка, а да съдейства максимално на гражданите да я направят, да им чете \"на глас\" архивите така, че да си набавят материал за нея. Ако не го извърши, фактически именно тя се нагърбва с оценката, която огласяването само по себе си носи – еднаква за всички огласени. Разбира се, това може да стане едва когато законът се промени и й осигури правомощия, ресурс и кадри за нов тип публично поведение. Защото в сегашната ситуация Свидетелство за това са офицери от бившите служби и сътрудници с тежко агентурно минало, които продължават да се държат като арбитри и да се радват на медийно и партийно гостоприемство, а основната вина е стоварена върху такива, чиято принадлежност към ДС е далеч по-периферен и случаен персонален белег. Причината, разбира се, е и в тях самите, в неспособността им да проговорят публично, особено преди огласяването им. Причината е и в онези първите, които пък достатъчно добре владеят манипулативните техники, за да се изкарат патриоти, демократи, герои... докато масовото съзнание съвсем \"му изпусне края\". Но причината е и в Спестени са човешките истории в и отвъд документите, а моралът принадлежи на човека, не на ролите му. Възможността огласените сами да ги разкажат в своя защита не е кой знае колко перспективна, защото те са позицията да се оправдават. Отношението е – \"хвърляш ни прах в очите\", и в повечето случаи действително е така. Давам си сметка, че подобно персонално нюансиране при огласяването е сложна нормативна задача, но има няколко многократно обсъждани различия зад принадлежността, които могат да бъдат публично комуникирани и да задвижат авторския избор между добро и зло. Защото не е едно и също дали си се съгласил да сътрудничиш под натиска на \"лош произход\", скалъпени обвинения и заплахи, дали си го направил, за да имаш шанс да се реализираш, но си се пазил да не навредиш някому, или пък си вредил целенасочено за пари и облаги, бил си острие на системата. Не е без значение и колко осъзнато си го вършил, както и къде свършва разработката и откъде започва сътрудничеството, които не рядко се преплитат. Важно за идентифицирането на същинското зло е и – трансформация, която произведе изненадващ, включително и политически, консенсус. Струва ми се, че един период от живота на комисията – да го наречем информационно-неутралният, свършва и й предстои (с решаващото участие на законодателя) да влезе в следващия – да го наречем ценностно-аналитичния. Ако не успее, ще постави под съмнение смисъла от създаването си. Което би било жалко, защото институционалното осветляване на архива на ДС през последното десетилетие бе единственият процес, който, въпреки всички нерешени въпроси, реално се противопоставяше на плашещата рекомунизация в оценката на комунизма. Позволявам си да имам ангажирано мнение по темата, защото през 2006-а бях инициатор на гражданската акция \"Чисти гласове\", която даде израз на изнервеното тогава очакване истината, съдържаща се в архива на ДС, да стане достояние на обществото. Но тя не е равна на написаното от служителите и сътрудниците на тайните служби, а може да бъде постигната само в резултат от морална работа при прочита му.", "date": "2018.04.10", "title": "Кръстева и комисията"}
{"url": "https://www.dnevnik.bg/biznes/2018/04/10/3160150_promishlenoto_proizvodstvo_se_sviva_s_1_prez_fevruari/", "text": "Промишленото производство се свива с 1% през февруари в сравнение със същия месец на предходната година, показват данните на Националния статистически институт. В сравнение с януари спадът е с 1.5%.  Най-големият годишен ръст се отчита в добивната промишленост - от 14.2%, следван от производството и разпределението на електрическа и топлоенергия и газ - с 2.3% и преработващата промишленост с 1 на сто. По-значително увеличение в преработващата промишленост спрямо предходната година се наблюдава при: производството на превозни средства, без автомобили - с 62.2%, производството на автомобили, ремаркета и полуремаркета - с 15.8%, ремонта и инсталирането на машини и оборудване - с 11.5%, производството на мебели - с 10.3%. Намаление е отчетено при: производството на дървен материал и изделия от него, без мебели - с 18.7%, производството на текстил и изделия от текстил, без облекло - с 10.4%, производството на химични продукти - със 7.9%, печатната дейност и възпроизвеждането на записани носители - със 7.8%. През февруари 2018 г. увеличение спрямо предходния месец е регистрирано в производството и разпределението на електрическа и топлоенергия и газ - с 1.4%, а намаление е отчетено в добивната промишленост - с 4.3%, и в преработващата промишленост - с 3.2%.  По значителен спад в преработващата промишленост е регистриран при: производството на изделия от други неметални минерални суровини - с 9.2%, производството на дървен материал и изделия от него, без мебели - с 9.1%, печатната дейност и възпроизвеждането на записани носители - с 8.2%, производството на хранителни продукти - със 7.0%. Ръст се наблюдава при: производството на тютюневи изделия - с 14.1%, обработката на кожи; производството на обувки и други изделия от обработени кожи без косъм - с 8.5%, производството на превозни средства, без автомобили - с 4%. ", "date": "2018.04.10", "title": "Промишленото производство се свива с 1% през февруари"}
{"url": "https://www.dnevnik.bg/biznes/2018/04/10/3160162_prez_fevruari_nai-goliam_rust_imat_prodajbite_na/", "text": "През февруари търговията на дребно по календарно изгладени данни расте с 3.1% спрямо година по-рано. В сравнение с януари няма промяна в обемите, сочат данните на Националния статистически институт. От тях се вижда, че през втория месец на годината, когато в страната бе обявена и грипна епидемия, най-силно расте търговията на дребно с лекарства - с 15.3% спрямо година по-рано. Търговията на дребно с битова техника, мебели и други стоки за бита се увеличава с 6.3%, и търговията на дребно с хранителни стоки, напитки и тютюневи изделия - с 5.4%. Спад е регистриран при: търговията на дребно чрез поръчки по пощата, телефона или интернет - с 9.8%, търговията на дребно с автомобилни горива и смазочни материали - със 7.5%, и търговията на дребно с текстил, облекло, обувки и кожени изделия - със 7.4%.   През февруари 2018 г. се наблюдава по-значителен ръст на оборота спрямо предходния месец при търговията на дребно с фармацевтични и медицински стоки - с 6.5%. Намаление е отбелязано при: търговията на дребно чрез поръчки по пощата, телефона или интернет - с 6.8%, търговията на дребно с автомобилни горива и смазочни материали - с 5.3%, търговията на дребно с компютърна и комуникационна техника - с 4.8%, и търговията на дребно с разнообразни стоки - с 1.2%. ", "date": "2018.04.10", "title": "През февруари най-голям ръст имат продажбите на лекарства"}
{"url": "https://www.dnevnik.bg/sport/2018/04/10/3160183_niko_rozberg_stana_akcioner_vuv_formula_e/", "text": "Световният шампион във Формула 1 за 2016 г. Нико Розберг стана акционер във Формула Е – надпреварата с електрически болиди под егидата на  Световната автомобилна федерация (ФИА) . Германецът, който се оттегли от активната състезателна кариера веднага след като триумфура във Формула 1, ще покаже новия болид от следващото поколение, който ще се използва във Формула Е от сезон 2018-19. \"Откакто се оттеглих, започнах много да се интересувам от електирческите автомобили, както и техния положителен ефект върху нашето общество и планетата ни\", каза 32-годишният Розберг в съобщение, публикувано от официалния сайт на Формула Е. \"Винаги съм вярвал в потенциала на тази състезална серия и много се радвам, че имам възможност да вляза като инвеститор\". След оттеглянето си от Формула 1 германецът остана посланик на \"Мерцедес\", а информациите гласят, че той може да оглави отбора на германския производител във Формула Е. Очаква се \"Мерцедес\" да влезе в спорта през сезон 2019-20, а Розберг да бъде шеф. При откриването на настоящия сезон в Шанхай в края на 2017 г. Розберг обясни че с удоволствие би влязъл в надпреварите, но не като пилот. В момента германецът работи като експерт за две от телевизиите, които излъчват Формула 1.  Розберг замени Ники Лауда , който му беше шеф в \"Мерцедес\", в RTL, а освен това коментира и за британската Sky Sports. Формула Е постоянно търси ангажиране на все по-млада аудитория. Според шефовете на спорта целевата група на надпреварите е 13-24 години.", "date": "2018.04.10", "title": "Нико Розберг стана акционер във Формула Е"}
{"url": "https://www.dnevnik.bg/na_put/2018/03/30/3135597_fotogaleriia_belite_gradove_na_puliia/", "text": "Пулия е италианската провинция, обхващаща токчето на Ботуша, а градовете й са бели като варовикът, от който са изградени, и морската пяна, която ги гали. Според местните жители бялото доминира по съвсем тривиална причина - като са варосвали домовете си, дедите им са се предпазвали от болести. На снимката: Отранто", "date": "2018.04.10", "title": "Фотогалерия: Белите градове на Пулия"}
{"url": "https://www.dnevnik.bg/biznes/2018/04/10/3160173_stroitelstvoto_raste_prez_fevruari_s_41/", "text": "Строителната продукция се увеличава с 4.1% през февруари спрямо година по-рано, сочат календарно изгладените данни на Националния статистически институт. Спрямо януари обаче производството в сектора се свива с 13.9% според сезонно изгладените данни.  Годишният ръст се определя от сградното строителство, което се увеличава със 7.4%, докато при гражданското няма промяна.  През февруари произведената строителна продукция е под равнището от предходния месец, като намалението на продукцията от сградното строителство е с 18.2%, а от гражданското/инженерното строителство - със 7.5%.", "date": "2018.04.10", "title": "Строителството расте през февруари с 4.1%"}
{"url": "https://www.dnevnik.bg/sport/2018/04/10/3160189_lebron_djeims_podobri_oshte_edin_ot_golemite_rekordi_v/", "text": "Лидерът на \"Кливланд кавалиърс\" Леброн Джеймс записа още едно легендарно постижение в един от най-силните сезони в своята кариера. 33-годишният играч стана първият в историята, който печели десет порени титли в дивизиите на Националната баскетболна асоциация (НБА). \"Кливланд\" спечели безпроблемна победа със 123:109 при гостуването на \"Ню Йорк никс\" и си гарантира първото място в централната дивизия на Източната конференция. \"Kавалерите\" записаха 50-ия си успех от 81 мача през сезона и вече са недостижими за \"Индиана пейсърс\" (48-33). \"Кливланд\" завоюва четвърта поредна и общо седма титла в централната дивизия. Джеймс беше в състава при спечелването на шест от тях - през 2009, 2010, 2015, 2016, 2017 и 2018 г. Той има и четири титли в югоизточната дивизия в четирите си сезона с екипа на \"Маями хийт\" между 2011 и 2014 г. Джеймс изпревари четири от големите имена в историята на НБА, които имат по девет поредни титли в дивизиите - Бил Ръсел и Том Хейнсон от \"Бостън селтикс\" (1957-1965 г.) и Меджик Джонсън и Майкъл Купър от \"Лос Анджелис лейкърс\" (1982-1990 г.). Звездата на \"Кливланд\" отново беше главното действащо лице при победата срещу \"Ню Йорк\". Той отбеляза 26 точки, направи 11 асистенции и взе шест борби. Кевин Лав беше най-резултатен с 28 точки, а Джордан Кларксън и Джей Ар Смит добавиха по 16 точки от пейката. Джеймс прави изключителен сезон, като има по 27.7 точки, 9.2 асистенции, 8.7 борби, 1.4 асистенции и един чадър средно на мач. Той е взел участие във всеки един от досегашните 81 двубоя на \"Кливланд\" в редовния сезон и за пръв път в кариерата си може да стигне до максималните 82. В хода на шампионата крилото на \"Кливланд\" записа няколко исторически постижения.  Той подобри рекорда на Майкъл Джордан  от поредни мачове с двуцифрен точков актив, а малко преди това стана едва третият играч, който отбелязва над 2000 точки в десет различни сезона. Досега това бяха правили само Джордан (11 сезона) и Карл Малоун (12 сезона). По-рано през сезона Джеймс стана първият баскетболист в историята на НБА, който  преминава границата от 30 000 точки, 8000 борби и 8000 асистенции.  През януари той се превърна в  най-младия играч, достигнал 30 000 точки в лигата .", "date": "2018.04.10", "title": "Леброн Джеймс подобри още един от големите рекорди в НБА"}
{"url": "https://www.dnevnik.bg/evropa/2018/04/10/3160192_liderut_na_iobbik_podade_ostavka_sled_porajenieto_na/", "text": "Председателят на унгарската националистическа партия \"Йоббик\" Габор Вона се отказа от лидерския си пост и от мястото си в парламента след поражението на изборите в неделя, на които Виктор Орбан си  спечели трети пореден мандат  като премиер, предаде \"Ройтерс\". \"Като кандидат за премиер на \"Йоббик\" аз поех лична отговорност за резултата от избори 2018\", написа Вона в страницата си във \"Фейсбук\". \"Предвид, че не постигнахме изборна победа, спазих думата си\". Вона каза, че ще продължи да работи с \"Йоббик\", но не като неин председател. Много други партийни лидери от опозицията също подадоха оставки след изборното поражение. След 2013 г. \"Йоббик\"  започна да се придвижва към центъра , докато в същото време Орбан се доближаваше все повече до крайнодясното заради  силната си антиимигрантска платформа  по време на европейската мигрантска криза. Стратегията на \"Йоббик\" да се премоделира в умерена сила дистанцирайки се от расистката и ксенофобска платформа, не донесе пробива, на който партията се надяваше. В същото време партията на Орбан \"Фидес\" даде знак, че ще използва победата си, за да продължи с  мерките срещу организации , защитаващи правата на мигрантите, след като парламентът се събере, отваряйки пътя за нови конфронтации с Европейския съюз. Според предварителните преброявания парламентарната група на \"Йоббик\" ще има 25 депутати, с един повече от предишния правителствен мандат. Тя ще бъде най-голямата отделна опозиционна група, но левите партии я надвишават по брой депутати – 38. Вона, на 39 години, е лидер на \"Йоббик\" от основаването й като студентско движение през 1999 г.", "date": "2018.04.10", "title": "Лидерът на \"Йоббик\" подаде оставка след поражението на изборите в Унгария"}
{"url": "https://www.dnevnik.bg/bulgaria/2018/04/10/3160160_ot_mostar_borisov_prizova_liderite_na_balkanite_da/", "text": "Българският премиер Бойко Борисов, който е на посещение в Босна и Херцеговина за откриване на международния панаир в Мостар, призова лидерите на държавите от Балканите да продължат да пазят мира като загърбят егоизма и да покажат на в  срещата на върха за Западните Балкани на 17 май в София , че са решили проблемите помежду си. В изявление пред медиите, излъчено на живо в профила му във \"Фейсбук\", Борисов призова: \"На 17 май трябва да влезем в този съвет с оптизмизъм и решени проблеми и да покажем, че сме готови за присъединяването на Западните Балкани. С проблемите си как да влезем?! Влизаме и им даваме проблемите си да ги решават те. Те си имат достатъчно проблеми. Ние - лидерите на Балканите, трябва да ги решим\", каза Борисов и допълни: \"Мирът е най-важното, всичко друго няма значение\". Конкретно той посочи  напрежението от последните седмици между Сърбия и Косово  и приемането на нов изборен кодекс в Босна и Херцеговина, което, ако се провали, по думите му, \"трайно ще блокира\" присъединителния процес на страната. Като премиер на страната, председателстваща в момента Съвета на Европейския съюз, Борисов на няколко пъти повтори, че \"конфликти тревожат всички, защото раните (от югоембаргото) са много пресни\". \"Не искам да ни се случи пак, не бива да бъдем егоисти и да си мислим, че това ще подмине някои от нас. (...) Да проявим разум, защото последиците ще са само за Балканите\". Добави и че \"настроението не е много оптимистично, усещането е, че ни предстои нещо лошо, а преди няколко месеца не беше така\". Борисов даде пример и със Стари мост в Мостар - обект на световното културно наследство под закрилата на ЮНЕСКО, разрушен по време на юговойната и възстановен 20 г. по-късно. \"За 1 секунда се троши, 20 г. се възстановява\". Той подкрепи сръбския президент Александър Вучич, който стоеше до него, за усилията, които полага за запазване на мира и изрази надежда, че с колегите си от Косово \"ще продължат в същия дух\".", "date": "2018.04.10", "title": "От Мостар Борисов призова лидерите на Балканите да загърбят егоизма"}
{"url": "https://www.dnevnik.bg/detski_dnevnik/2018/04/10/3160176_valsove_prikazki_zabavlenie_za_deca/", "text": "Приказка за валса\" е последният концерт за най-малките в тазгодишния сезон на  образователната поредицата \"Фортисимо фамилия\" , която цели да привлече децата към класическата музика и инструменти, съобщиха организаторите на проекта. На 15 април от 11. 30 ч. в зала \"България\" диригентът Найден Тодоров ще поведе оркестъра на Софийската филхармония по нотите на подбрана валсова музика. Младите почитатели на класиката ще се впуснат в историята на най-грациозния сред балните танци с помощта на актьорите Иван Бърнев и Богдана Трифонова. \"Фортисимо фамилия\" ще завърши сезона с на 27 май от 19 ч. В главната роля отново ще Софийската филхармония, а актьорският състав включва Деян Донков, Весела Бабинова, Михаела Филева и Валери Турманов. Билети и за двата концерта могат да бъдат купени на касите на зала \"България\" и  онлайн на уеб страницата  на Софийската филхармония.", "date": "2018.04.10", "title": "Валсове + приказки = забавление за деца"}
{"url": "https://www.dnevnik.bg/sviat/2018/04/10/3160223_edin_ot_dvata_opozicionni_ejednevnika_v_ungariia_spira/", "text": "Един от двата опозиционни ежедневника в Унгария затваря врати след 80-годишна история. Става въпрос за Magyar Nemzet (\"Мадяр немзет\"), чийто последен брой ще бъде публикуван утре. Сайтът също прекратява дейността си. В изявлението си медията се позовава на проблеми с финансирането. Радиото Lanchid, което е собственост на същия издател, също ще бъде затворено, а телевизия Hir ще претърпи промени. Консервативният  вестник  е собственост на Лайош Шимичка – бивш поддръжник на премиера Виктор Орбан, който бе един от най-ожесточените му опоненти в предизборната кампания и обяви подкрепата си за крайнодесните от \"Йоббик\". Днес сутринта лидерът на националистите  Г абор Вона се отказа  от лидерския си пост и от мястото си в парламента след поражението на изборите в неделя. Според предварителните преброявания парламентарната група на \"Йоббик\" ще има 25 депутати, с един повече от предишния правителствен мандат. Тя ще бъде най-голямата отделна опозиционна група, но левите партии я надвишават по брой депутати – 38. Партията \"Фидес\" на Орбан спечели близо 50% от гласовете и ще има 133 от 199 депутатски места. Това ѝ дава право да прави промени в конституцията. Шимичка, който навремето помогна на популистите от дясната партия \"Фидес\" да укрепят властта си, е в лоши отношения с Орбан от изборите през 2014 г., а година по-късно се стигна до  разрив между двамата  в спор, добил широка публичност.", "date": "2018.04.10", "title": "Един от двата опозиционни ежедневника в Унгария спира да излиза"}
{"url": "https://www.dnevnik.bg/zelen/2018/04/10/3160187_bulgariia_riskuva_da_bude_navodnena_ot/", "text": "България рискува да бъде наводнена от опасно замърсяващите въздуха дизелови двигатели, след като все повече шофьори от западните държави се стремят да се освободят бързо от своите дизелови автомобили. За това предупреждава европейската неправителствена организация  \"Транспорт и околна среда\" , като се позовава на  нови данни  за броя внесени автомобили втора употреба в страната за миналата година. Базираната в Брюксел зелена организация изчислява за първи път точния брой на дизеловите автомобили, които се внасят в България, както и замърсяването, което причиняват. В същото време  България, която в момента председателства Съвета на ЕС, обяви за свой приоритет именно справяне с мръсния въздух,  което е много сериозен проблем на страната. Днес и утре министрите по околна среда се срещат неформално в София, за да обсъдят мерки за подобряване на качеството на въздуха в Европа. Мръсният въздух като износ за Източна Европа С нарастващия брой  рестрикции, свързани с дизеловите автомобили  в редица европейски градове – Париж, Мадрид, Атина,  Рим , Осло, Оксфорд, както и увеличаващия се брой на зоните с ниски емисии в Западна Европа,  много от тези коли вече отиват държавите членки от Централна и Източна Европа.  Така проблемът с опасно мръсния въздух в Европа на практика се \"изнася\", а не се решава, а разделението между Изтока и Запада се задълбочава. Разделението вече съществува, когато става дума качеството на въздуха в Европа и се вижда на  интерактивната карта  на  Европейската агенция на околната среда  и водите , която е активна вече от няколко месеца.  35 хил. коли на дизел влизат в страната през 2017 г. Само през миналата година България е внесла над 100 000 автомобили втора употреба, над една трета от които – или 35 хил. броя – са замърсяващи дизелови коли, сочат новите данни, предоставени от НПО \"Транспорт и околна среда\". Повече от половината от дизеловите двигатели са на възраст над 10 години и без стандартните филтри за дизелови частици, които имат всички автомобили след 2011 г. Така тези автомобили изпускат опасните фини прахови частици, които причиняват над 13 000 преждевременни смъртни случая в България годишно, сочат данните на ЕАОС. Според европейската статистика България е страната-членка с най-замърсен въздух в Европа, на челните места в класациите на агенцията са и няколко български градове. През 2017 г. страната беше осъдена заради системно превишение на нормите на ЕС за фини прахови частици. Над 430 000 души в ЕС умират преждевременно всяка година в резултат на замърсяването на въздуха. Дизелови двигатели, внесени в България през миналата година, средно отделят 12 пъти по-високи от сегашните допустими граници за азотен диоксид в ЕС (или 1030 mg / km вместо изискваните 80mg ). Азотният диоксид беше в основата  на скандала с дизеловото гориво . Осреднено една дизелова кола, внесена миналата година в страна, отделя 10-15 кг токсично замърсяване с азотен диоксид за една година (въз основа на годишния пробег от 10-15 километра), изчисляват от организацията. Повечето автомобили идват от Италия през 2017 г. , предимно \"Фиат\" - най-замърсяващият дизелов автомобилен производител в Европа. Правото на чист въздух като право за всички в ЕС Всичко това налага мерки, които да гарантират, че замърсяващите дизелови двигатели, които вече не са търсят на Запад, в крайна сметка не замърсяват въздуха в страните в Източна и Централна Европа, заключват от \"Транспорт и околна среда\" и припомнят, че случващото се в момента противоречи на идеята за единна Европа и духа на нейните правила - право на чист въздух.  \"Потокът от дизелови двигатели втора употреба трябва да бъде ограничен по начин, който защитава околната среда и е съобразен с правилата на единния пазар. Като минимум само правилно монтираните автомобили, които са съобразени с граничните стойности на вредните емисии, трябва да могат да бъдат регистрирани в друга държава членка,\" е позицията на организацията. Двудневната среща на екоминистрите в София, която се открива официално в момента, е възможност да се обсъди темата с мръсния въздух и дизеловите автмобили, които се изместват на Изток, както и да се търси своевременно решение на този задълбочаващ се проблем.", "date": "2018.04.10", "title": "България рискува да бъде наводнена от замърсяващите дизелови коли на Европа"}
{"url": "https://www.dnevnik.bg/biznes/2018/04/10/3160201_putnicite_na_letishte_sofiia_rastat_sus_78_prez_mart/", "text": "През март през летище София е обслужило над половин милион пътници (556 088), което е увеличение от 7.8% спрямо същия месец на миналата година. 67% от пътническия трафик е преминал през терминал 2, а останалите 37% - през терминал 1. Пътниците по международни редовни линии са се увеличили с 5.2%. Сред причините за това са както новооткритите дестинации, така и увеличените полетни честоти по редица маршрути от началото на лятното разписание, което започна от 25 март. През последната седмица на март бяха открити нови линии до Любляна, Ница и Пафос и бяха увеличени полетните честоти до Атина, Доха, Лисабон, Малага и Франкфурт. След навлизането на втори превозвач по линията София – Варна от края на март 2017 г. - \"Уиз еър\", се наблюдава постоянен ръст на пътуващите по вътрешни линии. През изминалия месец има увеличение с 62% на пътниците: 24 хил. през март 2018 г. спрямо близо 15 хил. през същия месец на 2017 г. С 47% са се увеличили и пътуващите с международни чартърни полети. През изминалия месец най-атрактивни са били пътуванията до Кайро и Хургада в Египет, както и до израелския град Тел Авив. През март от летището са излетелите и кацнали 4781 самолета, което е увеличение от 2.5% спрямо същия месец на 2017 г. През март са обработени общо 1890 тона товарни и пощенски пратки, което е ръст от 8.5%.", "date": "2018.04.10", "title": "Пътниците на летище София растат със 7.8% през март"}
{"url": "https://www.dnevnik.bg/photos/2018/04/10/3160141_fotogaleriia_stachka_blokira_germaniia/", "text": "Стачки на работници нарушиха трафика на две от най-големите летища в Германия - във Франкфурт и Мюнхен, съобщи БТА, като цитира синдиката \"Верди\". Оттам са призовали към протестните действия да се включат още летищата в Кьолн и Бремен.", "date": "2018.04.10", "title": "Фотогалерия: Стачка блокира Германия"}
{"url": "https://www.dnevnik.bg/razvlechenie/2018/04/10/3160153_deniat_zapochva_s_kultura_ima_nov_vodesht/", "text": "Предаването \"Денят започва с култура\" на БНТ вече има нов водещ - Михаил Заимов. Той заменя Николай Колев като екранен партньор на Александра Гюзелева, съобщиха от телевизията. Колев слиза от екран, но остава в предаването като продуцент. Рокадата беше потвърдена и във \"Фейсбук\" от програмния директор Емил Кошлуков. Това е поредна смяна в \"Денят започва с култура\". Преди месец дългогодишният журналист от БНТ и продуцент на предаването Весела Петрова беше махната от екипа със заповед, подписана от програмния директор Емил Кошлуков. Беше решено предаването да се прави само от един продуцент - Васил Христов. Веднага след встъпването си в длъжност пред януари  Кошлуков даде срок от две седмици на предаването да си удвои рейтинга  и предупреди, че ако това не се случи, екипът ще бъде сменен с хора, които \"могат и знаят как да се направи\". Той поиска да бъде представен план за драстична промяна на структурата и тематиката му, като се спрат дискусионните форми и се придаде \"по лайфстайл звучене\", а за културата да се говори на \"популярен език\". Това намерение предизвика силен отпор от учени, творци, преподаватели и журналисти. На 22 януари в ефир другата двойка водещи в предаването \"Денят започва с култура\" - Димитър Стоянович и Анна Ангелова,  прочетоха декларация, в която определиха действията на Кошлуков като натиск.", "date": "2018.04.10", "title": "\"Денят започва с култура\" има нов водещ"}
{"url": "https://www.dnevnik.bg/bulgaria/2018/04/10/3160269_prokuraturata_iska_vremenno_zadurjane_na_bulgarina/", "text": "Окръжната прокуратура в Добрич ще внесе искане за временно задържане под стржа - до 60 дни, на  Желяз Андреев, който е издирван със заповед за арест от САЩ , информира пресцентърът на държавното обвинение. До искането на местната прокуратура се е стигнало след постановление на прокурор от Върховна касационна прокуратура за задържането на българина. То е било издадено след получена молба от компетентните американски власти с цел последващата екстрадиция му в САЩ.  29-годишният мъж е издирван със заповед за арест, издадена от Областния съд на Южен окръг на Флорида, по две обвинения - за измама към държавата и експорт на стоки без лиценз. Той е с прокурорско задържане за срок от 72 часа. В този срок ще бъде изготвено искане за временното му задържане на основание договора за екстрадиция между правителствата на България и САЩ. То ще бъде внесено в Добричкия окръжен съд.  В момента се чакат материалите по преписката срещу българския гражданин. Престъпленията, в които мъжът е обвинен, отговарят на измама и контрабанда по българското законодателство. Те са наказуеми и по законите на САЩ с лишаване от свобода за максимален срок от 20 години. Повече за разследването и кой е Желяз Андреев четете  тук .  Все още не е насрочена датата за делото срещу Андреев, заяви адвокатът му Боян Лимберов, който едва днес беше допуснат да се срещне с клиента си. \"Обвинението срещу Желяз Андреев, поне по това, което е записано в постановлението за задържане от ВКП, е за това, че той е контрабандист и че е заговарял срещу САЩ\", кoментира той пред БНР. Защитникът е подал жалба до съда за това, че не е допуснат през почивните дни до клиента си. \"Всеки има право на среща с адвокат от първия момент на задържането си. Това е нарушение не само на законите, а и на Конституцията, където е уредено неприкосновеността на срещата между задържаното лице и неговия защитник. Считам, че такова нарушение е толкова интензивно, че в един момент е непоправимо. Аз два дни не бях допускан до клиента си\", аргументира се той пред националното радио. \"Той е задържан за 24 + 72 часа. Това е умишлено, защото точно се връзват датите с празниците. Това е недопустимо. Законът за екстрадицията и европейската заповед за арест, както и договорът между България и САЩ по въпросите на екстрадицията постановяват, че задържане се допуска единствено и само когато случаят е неотложен и спешен. Аз не виждам как случаят на Желяз е неотложен и спешен, още по-малко считам, че той е опасен и има опасност да се укрие\". Адвокатът каза още, че Андреев е в добро състояние: \"Силно момче е, но той в момента живее с мисълта, че 20 години ще лежи в затвор в САЩ. Той не знае в какво точно е обвинен, тъй като документите от САЩ не са в нас. Желяз е работил на компютър. Никога не е излизал от България, още по-малко е превеждал стоки през граница или нещо подобно. Неговата длъжност е най-близка до служител в кол център. Той е свързвал работодателя си с оферти за неговите клиенти. На него му е казвано – изпрати тази оферта за един кой си клиент на тази цена. Той по телефона или имейл е правил каквото му се нареди. Това е! Не мисля, че е правил нещо нередно, не мисля, че си е давал сметка, че е правил нещо нередно, просто защото то не е. По нашите закони – това, което той е правил, не е престъпно. Той има сключен трудов договор, като фирмата е българска\". Утре пред Съдебната палата в София ще се проведе протест срещу екстрадирането на Андреев в Америка. Според организаторите той е изпълнявал работните си задължения и обвиненията срещу него са абсурдни.", "date": "2018.04.10", "title": "Прокуратурата иска временно задържане до 60 дни на българина, търсен от САЩ"}
{"url": "https://www.dnevnik.bg/evropa/2018/04/10/3160279_stotici_poleti_v_germaniia_sa_otmeneni_zaradi_stachka/", "text": "Хиляди пътници на германските летища, включително най-голямото - франкфуртското, не могат да излетят днес, тъй като наземният персонал и други служители в публичния сектор стачкуват в цялата страна, за да засилят натиска в спора за по-високо заплащане, предаде \"Ройтерс\". Германската авиокомпания \"Луфтханза\" (Lufthansa) обяви вчера, че анулира над 800 полета от общо планирани 1600 за днес, а летищният оператор \"Фрапорт\" (Fraport) на франкфуртското летище предупреди за нарушения в разписанието на полетите. Освен Франкфурт засегнати са и летищата в Мюнхен, Кьолн и Бремен.  Протестни действия  има също така в детските заведения, фирмите за събиране на отпадъци и плувните басейни в някои от германските провинции. Искаме да изпратим ясен сигнал към работодателите с тази масова стачка, каза ръководителят на синдиката \"Ферди\" (Verdi), който е най-големият профсъюз на служителите в сектора на услугите. Очакваме да ни бъде направено предложение за трети кръг преговори, което си заслужава да бъде дискутирано, за да достигнем добро решение, каза ръководителят на синдиката Франк Бсирске. Третият кръг преговори трябва да започне на 15 април. Синдикатът настоява за увеличение от 6 процента, или най-малко 200 евро, за близо 2.3-те милиона души, работещи в държавния сектор. Стачката, която започна в 5:00 часа (3 часа по Гринуич) местно време, трябва да продължи до 18:00 часа днес. Най-голямата европейска икономика е в отлична форма, има рекордни приходи от данъци и бюджетен излишък. Нарастващата заетост, повишенията на заплатите с отчитане на инфлацията и ниските лихви подкрепят съживяването, стимулирано от потребителските разходи. В промишления сектор 3.9 милиони работещи постигнаха  през февруари  споразумение за заплащането и гъвкаво работно време, като увеличението е около 4 процента за 2018 и 2019 година. Инфлацията се повиши до 1.5 процента през март.", "date": "2018.04.10", "title": "Стотици полети в Германия са отменени заради стачка в публичния сектор"}
{"url": "https://www.dnevnik.bg/bulgaria/2018/04/10/3160172_konkursite_kato_skriti_vuzmojnosti_za_karierno_razvitie/", "text": "Кога за последно участвахте в някакъв конкурс? С какво си спомняте това преживяване? Спечелихте ли награда или смятате, че просто си загубихте времето? Ако обичате да проверявате способностите си и сте борбена натура, то със сигурност отношението ви към подобни възможности е положително. За всички останали - предизвикваме ви да смените гледната си точка. И една от причините е, че дори и подобни участия могат да се превърнат във възможност за кариерно развитие.  Често конкурсите са повод за равносметка - какво можете, знаете, какво сте постигнали и към какво се стремите. А това ви помага да продължите по-уверено напред или дори да погледнете нещата отстрани и да прецените дали не е време да направите промяна и да тръгнете в нова посока. Те са и възможност за нови контакти. Ако впечатлите членовете на журито, дори и да не попаднете сред отличените, имате шанс за алтернативни странични предложения. И не на последно място - конкурсите са и вид тренировка. Дори и да не го осъзнавате като плюс, но на практика подобни участия ви подготвят за това да можете да представяте себе си и постиженията си по кратък и убедителен начин - умение, което днес е по-важно от всякога. А ето и няколко универсални съвета как да се подготвите, за да използвате участието си в подобни конкурсни надпревари максимално ефективно. Оформете документите си спрямо смисъла и духа на конкурса. Преди за започнете да  подготвяте материалите , с които ще участвате, прочетете критериите за оценяване. Също както кандидатстването за работа или стаж и тук е важно да се подготвите така, че да отговаряте максимално на очакванията на оценяващите.  Попълнете правилно характерната за всеки един конкурс регистрационна апликационна форма. Доста често заради една грешка в данните може да ви бъде отказано участие в инициатива, за която сте се подготвяли с месеци.  Разбира се - подайте документите си навреме. Често онлайн системите блокират в последните дни и часове, заради наплива от кандидати. Някои са настроени и автоматично да спират приемането на кандидатури дори и със секунди извън определеното време за кандидатстване. Не кандидатствайте със  стандартното CV , което подавате при обяви за работа. И тук, както при кандидатстването за работа е важно да адаптирате автобиографията си и да извадите най-ценното и подходящото за случая от нея. Акцентирайте на опита и постиженията си. Подчертайте вашите отговорности, проекти и инициативи. Можете да направите няколко анотации с булети към отелните проекти, по които сте работили или позиции, които сте заемали. С други думи - заложете на  целевата биография . Без значение от конкурса, обикновено това, което има най-голямо значение е личността на кандидата. Освен вашите документи, важни сте и самите вие – вашите интереси и мечти. Журито обикновено се опитва да открои този, който е вдъхновяващ, има лидерски качества, широк кръг от интереси, отворен е към света и е любопитен човек.  Кандидатствайте на конкурси, за които имате силна мотивация, защото тя винаги личи. Пишете кратко и бъдете честни.  Разгледайте актуалните  \"Стажове, стипендии, конкурси\" , които порталът за работа и кариерно развитие Karieri.bg филтрира за вас всяка седмица. И ако сте на етап, в който търсите нови възможности за развитие, не забравяйте да прегледате и актуалните обяви за работа на  Karieri.bg :  търси: Репортер за \"Дневник\" Стажанти за \"Капитал\" Project Manager / Digital Projects търси  директор на дирекция \"Спестовни, инвестиционни и банково-застрахователни продукти\"  търси  Communication Officer, NO-2, Fixed-term contract  търси: Computer Programmer Voucher Examiner (Accounts Payable Specialist) - Temporary  търси  Driver/General Affairs and Facility Officer търси  Административен асистент  търси  Репортер търси  Редактор  търси: Senior Accountant, Tax & Bookkeeping Outsourcing Junior Auditor  търси: Sales Executive Strategy & Business Development Manager  търси  Dev&Care Support  търси: Инженер поддръжка Юрисконсулт в дирекция \"Анализ и контрол на риска\"", "date": "2018.04.10", "title": "Конкурсите като скрити възможности за кариерно развитие"}
{"url": "https://www.dnevnik.bg/bulgaria/2018/04/10/3160315_nadziratelite_protestiraha_pred_sofiiskiia_zatvor/", "text": "Надзиратели от затвори в редица градове се събраха на протест пред Централния софийски затвор във вторник, информира \"Нова телевизия\". Те за пореден път поставиха исканията си за увеличаване на щата и по-високо заплащане.", "date": "2018.04.10", "title": "Надзирателите протестираха пред Софийския затвор"}
{"url": "https://www.dnevnik.bg/zelen/2018/04/10/3160276_demonstraciia_za_moretata_i_pirin_posreshtna/", "text": "С демонстрация в защита на моретата и за спасяването на Пирин природозащитници посрещнаха индиректно европейските министри по околна среда пред НДК в началото на първия ден от  н еформалната им срещ а .  По време на Съвета в София министрите ще обсъждат като основни теми проблема със замърсяването на въздуха, както и международните преговори за климата. Председател на срещата е министър Нено Димов, който на обед ще открие  първата сесия от събитието \"Качество на атмосферния въздух – по-добри решения за по-високо качество на живот\". Очаква се 19 екоминистри от ЕС да се включат в дискусиите за защитата на човешкото здраве и околната среда, както и да обсъдят възможните решения за подобряване на въздуха и за по-ефективно прилагане на законодателството на Европейския съюз в областта на околната среда. Предстоящата в края на тази година Конференция на страните по Рамковата конвенция на ООН по изменението на климата ще бъде акцент през втория ден от срещата. Паралелно с официалното откриване от българска фондация \"Биоразнообразие\" връчиха на държавния секретар за околна среда на Швеция Пер Енкуист (Per Ängquist)  международна петиция в защита на моретата  и забрана на прекомерния улов на риба.  Подписката е част от кампанията на международните организации Seas At Risk, WeMove.EU и Our Fish. \"Законодателството на Европейския съюз, Морската директива и Общата политика по рибарство поставят ясен срок до 2020 г. да се прекрати прекомерният улов на риба и да се защитят моретата, но въпреки това страните членки игнорират тези закони\", обясняват еколозите.  Около 17 ч. следобед в района на НДК природозащитници планират да проведат традиционния си протест срещу застрояването на Пирин и с искане за оставка на министър на околната среда Нено Димов. За тогава беше предвидена пресконференцията с българския екоминистър Нено Димов и комисаря по околна среда, морско дело и рибарство Кармену Вела. Преди ден от министерството на екологията съобщиха, че пресконференцията се измества за 15.30 ч. заради \"непредвидими обстоятелства\".", "date": "2018.04.10", "title": "Демонстрация за моретата и Пирин посрещна екоминистрите от ЕС пред НДК"}
{"url": "https://www.dnevnik.bg/sviat/2018/04/10/3160325_bosnenskiiat_premier_shte_e_v_sofiia_v_chetvurtuk_i/", "text": "Председателстващият Съвета на министрите на Босна и Херцеговина Денис Звиздич ще бъде в София този четвъртък и петък, съобщиха  премиерът Бойко Борисов  и босненски медии. Първоначално се очакваше в страната да пристигнат и Звиздич, и оглавяващият ротационното президентство на страната Бакир Изетбегович. Това  заяви  самият Борисов при пристигането си в Мостар, където се срещна с балкански лидери и откри Международния икономически панаир заедно с президента на страната партньор, Сърбия, Александър Вучич, но по-късно информацията не беше потвърдена. По-рано Звиздич и Изетбегович не бяха на едно от най-големите икономически и търговски събития в Босна и Херцеговина -  Международния икономически панаир  в Мостар, на фона на несъгласия между бошняци, сърби и хървати в страната за нужните и изисквани както от Европейския съюз, така и от други институции реформи в изборното законодателство. Въпросът разделя представителите на различни групи шест месеца преди националните избори през октомври. \"Премиерът Звиздич не беше сега на откриването, но ще бъде в София в четвъртък и петък при мен\", каза Борисов по време на съвместното изявление с Вучич. \"Така че с всички страни ще се видим, за да не се правят някои спекулации, че сме против или с някои. Днес сме на форум, на който партньорите са ни поканили, така че всичко е добронамерено.\" Преди това Борисов коментира и спорния за различни части на босненския политически елит въпрос за реформа в изборното законодателство. \"Категорично по изборния кодекс няма да се разберат трите страни, а това няма да е най-доброто, което очаква Европейският съюз.\" Премиерът на Босна и Херцеговина има по-малко власт от колегите си в съседни балкански държави - например не може да назначава министри (а и кабинетът в страната се съставя и на базата на \"етнически\" съображения). Според босненски издания в делегацията заедно със Звиздич ще има още няколко министри, включително тези на вътрешните работи и правосъдието. Премиерът освен с Борисов ще се срещне и с президента Румен Радев.", "date": "2018.04.10", "title": "Босненският премиер ще е в София в четвъртък и петък на фона на напрежение в Сараево"}
{"url": "https://www.dnevnik.bg/evropa/2018/04/10/3160101_izumitelnoto_bezrazlichie_na_sveta_kum_dulgovete/", "text": "Поучителната книга** на мозъчния тръст Cercle Turgot показва до каква степен задлъжнялостта на държавите разяжда като гангрена световната икономика без нито общественото мнение, нито политическите лидери наистина да са развълнувани. Бомбата със закъснител обаче може скоро да избухне. Човек свиква с всичко. Тази година например се навършват точно 40 години, откакто държавата Франция има дефицит. И вляво, и вдясно, нито едно правителство не можа, не съумя или не поиска да скъса с една пристрастеност, която ни кара, бюджет след бюджет, да финансираме нашия икономически растеж с кредити. Между 1980 г. и сега френският държавен дълг се е увеличил от 20% до близо 100% от брутния вътрешен продукт (БВП). В обстановка на почти всеобщо безразличие. Това всъщност е отличителна френска черта: независимо дали вали или духа вятър, дали сме в криза или в спокойни води, ние оставяме държавния дълг да набъбва със смайваща безгрижност. Абстрактни числа На практика нито в един момент и най-вече през период на икономически растеж, когато това упражнение би било по-лесно, не си задаваме истински въпроса за намаляването на нашата задлъжнялост. Над 2 трилиона евро дългове? И какво? Да, това е огромно число. Толкова огромно, че става абстрактно. Тогава го игнорираме и общественото мнение не се вълнува изобщо от него. Живеем от толкова дълго време в ситуация на свръхзадлъжнялост, без да ни се случи нищо сериозно. Защо тогава да се тревожим? Следователно дългът няма тежест на избори. Това го превръща в един толкова лесен за използване лост. Небрежност на лидерите Нека обаче бъдем честни: Франция не е единствената икономика, направлявана от дълг. Небрежността на лидерите - политически и икономически - се състои в това да живеем на кредит, без да се тревожим за щетите, причинени на следващите поколения, е поведение, характерно за голяма част от света. Това е основната тема на колективния труд, публикуван този месец от френския мозъчен тръст Cercle Turgot, специализиран във финансовите анализи. Този институт има на първо място заслугата да припомни няколко поучителни числа. Първичният държавен дълг на развитите и развиващите се страни възлиза днес на 200 трилиона долара, т. е. три пъти световния БВП, ни обръща внимание Жан-Жак Плюшар. Нещо, което показва, че в известен смисъл в тази област кейнсианците са спечелили битката на идеите срещу либералите. Първите са на мнение, че \"задлъжняването на държавата допринася за икономическото развитие на нацията\", а вторите го упрекват, че \"отклонява частните спестявания от продуктивните инвестиции\", а оттам и от създаването на работни места. Американският пример Световната пристрастеност към дълговете е просто доктринален въпрос. За това свидетелства примерът на Съединените щати. Дори в страната на необуздания либерализъм задлъжняването е втора природа, и то от дълго време, ни припомня Жан-Клод Грюфа. Първото федерално правителство след приетата през 1789 г. конституция поема управлението на държавата с дълг, който вече достига 30% от БВП. Ситуация, предизвикана от невъзможността по онова време за повишаване на данъците в една все още разпокъсана страна. В наши дни това културно наследство остава ясен знак за американския начин на мислене. Под ефекта на понижаванията на данъците, плановете за съживяване на икономиката и увеличаването на военните разходи, дългът не спря да нараства, достигайки от 3.3 трилиона долара през 2001 г. до главозамайващото равнище от 20 трилиона долара. И подобно на предшествениците си президентът Доналд Тръмп не изрази в нито един момент намерение да се заеме с този проблем. Несъмнено има нещо по-смайващо в този исторически преглед на световните дългове, направен от Cercle Turgot. Въпреки че бяха измислени голям брой мерки, така че равнището на дълга да стане устойчиво, не бе направено нищо, или почти нищо, за неговото сериозно намаляване. При постепенното му надуване и предизвиканите от него кризи в Азия през 1997 година Аржентина осем пъти изпада в неплатежоспособност, а съвсем неотдавна, през 2010 година, в Гърция прекомерните дългове доведоха до международни стандарти за мерки за икономии и бюджетна дисциплина за засегнатите страни (Вашингтонският консенсус от 90-те години на миналия век). Но до нищо, което да може да възпрепятства изключително голямото увеличаване на дълговете. Кулминацията на това почти отричане на проблема бе достигната след кризата от 2008 година. С масивно изкупуване на държавни облигации големите централни банки по света, първо Управлението за федерален резерв в САЩ, след това Европейската централна банка, се заеха да печатат пари, за да облекчат в огромна степен реалната цена на суверенните дългове на държавите, предизвиквайки понижаване на лихвените проценти. Този паричен буфер изигра ролята на временно обезболяващо за държавните бюджети срещу гигантския световен дълг. Той освен това вдигна всяка забрана, ако изобщо е съществувала още такава, за продължаване на надпреварата в задлъжняването. Какво ще се случи, когато лихвените проценти в крайна сметка се повишат? И с какви механизми все още ще разполагат властите, за да спрат евентуална нова криза, при условие че изглежда всички оръжия вече са били използвани? Тази книга има заслугата да зададе ясни очертания на дебатите. /БТА *Даниел Фортен е главен редактор на в. \"Ле-з-еко\". **Колективната книга на Cercle Turgot е озаглавена \"Държавните дългове извън контрол\".", "date": "2018.04.10", "title": "Изумителното безразличие на света към дълговете"}
{"url": "https://www.dnevnik.bg/sport/2018/04/10/3159979_mejdunarodniiat_kluben_futbol_se_zavrushta_v_irak_sled/", "text": "За пръв път от близо три десетилетия на територията на Ирак ще се изиграе международен футболен мач между клубни отбори. Днес от 18.00 ч. ливaнският \"Ал Ахед\" ще гостува в Кербала на \"Ал Завраа\" за двубой от груповата фаза на втория по сила турнир в Азия - Купата на АФК. През 1990 г. ФИФА наложи наказание на Ирак заради инвазията в Кувейт. Забраната, която важеше както за клубни, така и за национални отбори, временно беше вдигната през 2011 г. за световна квалификация срещу Йордания в Ирбил. Забраната обаче бързо беше върната, а Ирак продължи да играе официалните си срещи в Иран, Йордания и Катар. След като страната  обяви победа срещи терористичната организация \"Ислямска държава \", Иракската футболна асоциация и Азиатската футболна конфедерация (АФК) обединиха усилията си да убедят ФИФА да отмени забраната за домакински мачове. За отмяна на наказанието помогна и успешно проведеният приятелски мач между Ирак и Саудитска Арабия (4:1), който се игра на 28 февруари пред 60 000 зрители в южния град Басра. На 16 март ФИФА вдигна забраната и разреши да се провеждат международни срещи в Кербала, Ирбил и Басра, които се считат за най-безопасните градове в страната. Пет дни по-късно Ирак прие тристранен приятелски турнир с Катар и Сирия. Два иракски отбора участват в Купата на АФК. \"Ал Завраа\" е в група В с \"Ал Ахед\", \"Ал Джаиш\" от Сирия и \"Манама\" от Бахрейн. Ливанците са начело в класирането с осем точки от четири мача, а иракският отбор е втори с пет точки от три двубоя. Другият представител на Ирак е \"Ал Кива ал Джавия\", който заема второто място в група А със седем точки от три мача. Лидер е \"Ал Джазира\" от Йордания с 10 точки от четири срещи, а другите отбори в групата са бахрейнският \"Малкия\" и оманският \"Ал Суваик\". Иракските отбори все още нямат право да участват в най-силния клубен турнир в Азия - Шампионската лига, тъй като не са част от лицензионната система на Азиатската футболна конфедерация.", "date": "2018.04.10", "title": "Международният клубен футбол се завръща в Ирак след близо 30 години"}
{"url": "https://www.dnevnik.bg/bulgaria/2018/04/10/3160316_kratki_novini_shestgodishno_momche_e_v_bolnica_sled/", "text": "България откри в Абу Даби 77-ото си посолство Вицепремиерът и министър на външните работи Екатерина Захариева откри тази вечер 77-ото българско посолство. То се намира в Абу Даби, столицата на Обединените арабски емирства (ОАЕ). В страната работят около 7700 българи. Първият български посланик в ОАЕ - Богдан Коларов, връчи акредитивните си писма на 31 януари т.г. Преди това той беше генерален консул на Република България в Дубай. Министърът на икономиката на ОАЕ Султан ал Мансури и Екатерина Захариева са се разбрали да работят и за директна самолетна линия София - Абу Даби на авиокомпания \"Емирейтс\". От 2013 г. има дирeктна редовна авиолиния София-Дубай, оперирана от \"Wizz Air\", а вече по същата дестинация лети и друга нискобюджетна компания \"Fly Dubai\". Информацията е на БНР. Детето е било нападнато снощи от домашно куче - ротвайлер в двора на 121 СОУ в столичния квартал \"Гоце Делчев\". Кучето е било без намордник. Бащата на детето не е успял да предотврати инцидента. Полицията в София е задържала собственика на животното и човека, който го е разхождал за 24 часа. съвместно с МВР. През следващите 6 месеца компанията, която доставя ток в Югоизточна България, ще oтпечатва във фактурите кратък текст с предупреждения към клиентите си за рисковете. Първите фактури с текст \"МВР предупреждава: Искат Ви пари по телефона. Спри, не се доверявай! Това е измама\" се очакват този месец.", "date": "2018.04.10", "title": "Кратки новини: Шестгодишно момче е в болница след нападение от ротвайлер"}
{"url": "https://www.dnevnik.bg/sport/2018/04/10/3160322_tenisistka_ot_sasht_zavede_delo_za_milioni_zaradi/", "text": "Американската тенисистка Мадисън Бренгъл е завела дело срещу Женската тенис асоциация (WTA) и Международната федерация по тенис (ITF). Тя търси обезщетение за травми, за които твърди, че са причинени от честото взимане на кръв за антидопингови тестове, съобщава \"Ройтерс\". Предстои да бъде определена сумата, която 83-ата в световната ранглиста ще търси чрез съда, но се очаква тя да надхвърли 10 млн. долара. Бренгъл била информирала ръководството на международния тенис, че страда от рядко медицинско състояние, при което получава наранявания, когато с игла от вената ѝ се взима кръв, обясни адвокатът ѝ Питър Гинсбърг. \"Властите в тениса са игнорирали доказателствата за професионално диагностицираното ѝ състояние и са отказали да осигурят друг начин за тестване или медицински условия, като вместо това са подлагали Бренгъл на проверки, които са довели до отказването ѝ от турнири\", каза адвокатът. Според думите му сега тенисистката изпитва постоянна слабост и подуване в ръката, с която сервира. В обръщението се посочва, че Бренгъл никога не е пропускала допинг проверка, нито е давала положителен резултат в десетгодишната си кариера. \"Тя може да даде кръв. Просто не иска това да се случва чрез игла във вената. Може да го направи чрез пробождане в пръста ѝ. Готова е да даде и урина\", добавя Гинсбърг. ", "date": "2018.04.10", "title": "Тенисистка от САЩ заведе дело за милиони заради травми, \"причинени от допинг тестове\""}
{"url": "https://www.dnevnik.bg/sviat/2018/04/10/3160357_sedem_iranci_sa_zaginali_pri_raketniia_udar_v_siriia/", "text": "Седем ирански военни са сред загиналите при  въздушния удар в неделя  по сирийската военновъздушна база Т-4 - почти два пъти повече от първоначално обявения брой, съобщи иранската агенция \"Тасним\", цитирана от \"Ройтерс\".  Сирийското правителство и съюзникът му Иран обвиниха Израел,  че е извършил атаката  срещу базата в Тияс (в района на Хомс), известна още като Т-4 - Израел нито потвърди, нито отрече. Телата на иранците, за които се посочва, че са били военни съветници, ще бъдат превозени със самолет до Иран. Погребенията на убитите ще започнат днес, посочва \"Тасним\". По-рано ирански медии съобщиха за четирима загинали. Ударът бе нанесен броени часове след като американският президент Доналд Тръмп предупреди, че  \"цената ще бъде висока\" , след съобщенията за химическа атака в контролирания от бунтовници сирийски град Дума. Сирийските власти отрекоха да са участвали в атаката. \"Изглежда, американското правителство си търси извинение за военна интервенция\", каза иранският министър на външните работи Мохамад Джавад Зариф при пристигането си в Бразилия днес. \"Становището на Иран за химическите оръжия е ясно и ние осъждаме всякакво тяхно използване срещу каквито и да било цели\", допълни Зариф. От години Корпусът на гвардейците на Ислямската революция, най-мощното военно подразделение в състава на иранските въоръжени сили, воюва в подкрепа на сирийския президент Башар ал Асад. В сирийската гражданска война са загинали над 1000 иранци, включително командири от корпуса. ", "date": "2018.04.10", "title": "Седем иранци са загинали при ракетния удар в Сирия"}
{"url": "https://www.dnevnik.bg/evropa/2018/04/10/3160383_es_osiguriava_21_mlrd_evro_za_nasurchavane_na/", "text": "Европейската комисия и Европейският инвестиционен фонд (ЕИФ) поставиха началото на програма за общоевропейски средства за инвестиции във фондове за рисков капитал (VentureEU), чиято цел е насърчаване на инвестициите в нови и бързо разрастващи се предприятия в Европа, съобщи пресслужбата на еврокомисията. Достъпът до рисков капитал е ключов за иновациите. Шестте фонда, представени днес, ще получат подкрепа от ЕС за инвестициите на европейския пазар на рисков капитал. Тяхната цел ще бъде чрез 410 млн. евро от ЕС да привлекат обществени и частни инвестиции за 2.1 млрд. евро. Очаква се това да привлече 6.5 млрд. евро нови инвестиции в нови и разрастващи се предприятия и да удвои сегашния размер на рисковия капитал в ЕС. Фондовете за рисков капитал са от първостепенно значение за гладкото функциониране на съюза на капиталовите пазари. Развитието им в Европа обаче се нуждае от допълнителен тласък, посочва Европейската комисия. През 2016 г. инвестициите в рисков капитал в ЕС са на стойност около 6.5 млрд. евро, а за сравнение - в САЩ те са 39.4 млрд. евро. Фондовете за рисков капитал в Европа са твърде малки по размер - средно 56 млн. евро спрямо 156 млн. евро в САЩ. Затова те изместват дейността си към системи, които им предлагат по-добра възможност за бърз растеж. В края на 2017 г. най-успелите нови дружества с пазарна оценка над един млрд. щатски долара са били 26 на в ЕС в сравнение със 109 в САЩ и 59 в Китай. VentureEU ще осигури нови източници на финансиране и ще даде възможност на европейските предприятия да се превърнат във водачи в света, се посочва в съобщението. Достъп до инвестициите се очаква да получат около 1500 нови и разрастващи се дружества в ЕС. Предвижда се ЕС да предостави основната част от инвестициите на стойност до 410 млн. евро, включително 67 млн. евро от собствените средства на ЕИФ: 200 млн. евро по капиталовия механизъм InnovFin в рамките на програмата \"Хоризонт 2020\", 105 млн. евро по програмата на ЕС за малките и средните предприятия COSME и 105 млн. евро от Европейския фонд за стратегически инвестиции. Всеки от шестте фонда ще инвестира в множество по-малки фондове и ще участва в проекти в най-малко четири европейски държави. Фондовете, в които ще се инвестира, ще подпомогнат финансирането на малките и средните предприятия, както и предприятията със средна пазарна капитализация в много области, например информационни и комуникационни технологии, цифрови технологии, природни науки, медицински технологии, ресурсна и енергийна ефективност. Инвестициите на ЕС във VentureEU ще се управляват от ЕИФ под надзора на еврокомисията. Средствата ще бъдат инвестирани от опитни професионалисти, избрани за ръководители на шестте фонда, като така ще се осигури изцяло пазарен подход. Това ще привлече повече инвестиции и значително ще насърчи предлагането на рисков капитал за новите и разрастващите се предприятия в ЕС, се казва още в съобщението.", "date": "2018.04.10", "title": "ЕС осигурява 2.1 млрд. евро за насърчаване на инвестициите на рисков капитал"}
{"url": "https://www.dnevnik.bg/sport/2018/04/10/3160169_bosiiat_maratonec_koito_biaga_s_misul_za_predcite_si/", "text": "В неделя Сиди Диало завърши 155-ия маратон в кариерата си. Френският дипломат с гвинейски корени, който има докторска степен по медицина, завърши надпреварата в Париж с време 3.57:17 часа. Необичайното при Диало е, че той предпочита да бяга бос. По този начин отдава почит на предците си и твърди, че се чувства по-силно обвързан с корените си. Според Диало човешката физика е перфектно пригодена за бягания на дълги разстояния. \"Погледнете всички тези състезатели с техните скъпи обувки - всичките имат болки в краката. Да бягаш бос е най-естественото нещо на света\", каза 60-годишният Диало след маратона в Париж пред френския \"Паризиен\". Диало е израснал в планинския регион Фута Джалон в Гвинея - бивша френска колония в Западна Африка. По-късно той се мести в града, за да посещава висше училище. През 1973 г. печели стипендия да учи в Хавана, където пише дисертация за докторска степен по медицина. \"В детството ми, както всички деца по света, обичах да тичам. В продължение на пет години тичах и вървях бос по близо 10 мили на ден между родното ми село и най-близкото училище\", разказва Диало. Маратонът в Париж беше 21-ият, в който Диало бяга бос. Постиженията му включват още 11 ултрамаратона на седемте континента, а само през 2013 г. e пробягал 48 маратона.  Дебютът му в маратоните е поставен преди осем години в Чикаго. Личният му рекорд е 3.14:13 часа от маратона в Берлин през 2012 г. От края на 2015 г. Диало решава да предизвика себе си, като бяга бос в повечето от състезанията. \"Животът ми е добър и съм доволен на малкото, което имам. Просто искам отново да стана човек, в буквалния и благородния смисъл на думата\", казва още Диало. Интересът към маратона в Париж беше огромен, като близо 55 хиляди души застанаха на старта. От тях 42 484 завършиха успешно. Кенийските състезатели отново грабнаха призовите отличия. При мъжете победител стана Пол Лонянгата с 2.06:25 часа, а най-бърза при жените беше Бетси Сайна с 2.22:56 ч.", "date": "2018.04.10", "title": "Сиди Диало - босият маратонец, който бяга с мисъл за предците си"}
{"url": "https://www.dnevnik.bg/zelen/2018/04/10/3160412_ekoministurut_podpisa_novo_sporazumenie_po_okolna/", "text": "Министърът на околната среда и водите Нено Димов подписа ново споразумение за финансиране по програма \"Околна среда\" за изменения на климата на обща стойност 30 милиона и половина лева, определени по Европейския финансов механизъм. Споразумението беше подписано в рамките на  неформалния съвет на европейските министри по околна среда в НДК , където на двудневна среща те обсъждат проблема с мръсния въздух, както и предстоящата среща на високо ниво за климата.  По същата програма вече е поставено началото на система за ранно предупреждение за риск от наводнение в някои от уязвимите общини в България, отчете Димов, цитиран от БНР. Разработена е и информационна система за интегрирано управление на крайбрежните зони, превенция и преодоляване на последствията от нефтени разливи. Актуализирана е националната геоинформационна система за управление на водите като един от най-важните инструменти за управление на водите. В началото на съвета на министрите, Димов заяви пред журналисти, че в над две трети от държавите в Европейския съюз има проблем с мръсния въздух. Той изрази изненада, че темата не е повдигана досега на високо ниво. Важна тема на срещата, по думите на Димов, ще бъде по-добрата регулаторна рамка, свързана със законодателството по околна среда на ЕС. \"Става дума за опит да бъде синхронизирано законодателството, така че да се намали административната тежест и различните секторни политики да могат да прилагат законодателството в сферата на околната среда по начин, който да позволява икономическото развитие да се случва по-лесно, предприемачеството да бъде улеснено. \"Развитието на икономиката е приоритет и на България, и на ЕС\", коментира той, цитиран от агенция \"Фокус\". Третата тема, която ще бъде дискутирана утре сутринта, е свързана с глобалното затопляне и подготовката на СОР24, големия дебат, който ще се състои в град Катовице, Полша, след няколко седмици.", "date": "2018.04.10", "title": "Екоминистърът подписа ново споразумение по \"Околна среда\" за климата"}
{"url": "https://www.dnevnik.bg/sviat/2018/04/10/3160360_mediite_izoliraha_opoziciiata_i_oshte_zakljucheniia_na/", "text": "Кампанията за парламентарните избори в Унгария не е предложила равнопоставеност на управляващите и опозицията и макар вотът да е протекъл при цялостно спазване на основните човешки права и свободи, това е станало във враждебна обстановка. Това са част от първоначалните оценки на мисията наблюдатели на Организацията за сигурност и сътрудничество в Европа (ОССЕ) за неделните избори. На тях избирателната активност достигна почти 70% - рекорд за последните 20-ина години, а управляващата партия \"Фидес\" на премиера Виктор Орбан спечели половината гласове и над две трети от депутатските места. Дъглас Уейк от екипа наблюдатели заяви на пресконференция в Будапеща, че \"щедрите правителствени разходи за реклами, подсилващи посланието на управляващата коалиция, подкопаха способността на конкурентите да се състезават на равна основа\". \"Достъпът до информация, както и свободата на медиите и на сдружаванията бяха ограничени, включително и чрез неотдавнашни правни промени\", допълни Уейк в понеделник. На днешната си пресконференция Орбан пренебрегна критиките и само благодари на ОССЕ за приноса за провеждане на изборите. В доклада за предварителните заключения, разпространен в деня след изборите, се казва, че те са били \"характеризирани с масово припокриване на ресурсите на държавата и на управляващата партия (...) и макар избирателите да имаха широк спектър, от който да направят политически избор, заплахите и ксенофобското говорене, медийните пристрастия и мъглявото финансиране на кампанията свиха пространството за истински политически дебат и намалиха способността на избирателите да направят напълно информиран избор\". Авторите на доклада обръщат внимание, че законът в Унгария не изисква прозрачност за финансирането на политици и кампаниите им преди или по време на подготовката за вота, а само отчет след гласуването, което не дава възможност на избирателите да се информират чии пари стоят зад определени партии. Що се отнася до медиите, от ОССЕ говорят за регистриране на натиск над журналисти, силно поляризирано отразяване на кампанията и отсъствие на критични анализи. Обществените медии са предоставили свободен ефир на кандидатите, но в новинарските емисии и публицистичните предавания неприкрито е фаворизирана управляващата коалиция. В доклада се дава и конкретен пример - М1, единият от петте канала на обществената телевизия, е отделил 61% от репортажите си за правителството, като 90% от тях са били с позитивен тон. За сметка на това в 82% от случаите отразяването на опозицията е било негативно. В наблюдаваните вестници за управляващата коалиция е писано в 54% от случаите, а всички опозиционни партии са получили едва 10%. \"Секторът на традиционните медии съдържа множество издания, но е разпокъсан от прогресивната концентрация на собственост в ръцете на свързани с партиите бизнесмени и от раздаването на държавни реклами на подбрани медии. Политизирането на собствеността на медии в комбинация с ограничителните правни рамки има смразяващ ефект върху редакционната свобода, което лишава избирателите от достъп до плуралистична информация.\" По време на кампанията е имало само един телевизионен дебат между трима кандидати за премиер, но Орбан е отказал да участва в него. \"Въпреки ангажиментите като страна от ОССЕ в Унгария не бе позволен граждански надзор над провеждането на изборите. Законовите ограничения и заплахите от правителството сковаха участието на гражданското общество в дейности, свързани с изборите, и ограничиха достъпа на обществеността до непартийни оценки за изборите. (...) В един от случаите кандидат от управляващата партия отправи едва прикрити заплахи срещу хилядите граждански активисти, като ги нарече \"армия от наемници\". Правителството и управляващите партии през цялото врече водеха трудно различими една от друга информационни кампании срещу имигрантите, Брюксел, ООН и Джордж Сорос, особено видими във външната реклама, казват още от ОССЕ.", "date": "2018.04.10", "title": "\"Медиите изолираха опозицията\" и още заключения на ОССЕ как е победил Орбан"}
{"url": "https://www.dnevnik.bg/sviat/2018/04/10/3160396_rusiia_iska_da_zadulji_chrez_oon_organizaciiata_za/", "text": "Русия ще предложи на Организацията на обединените нации собствена резолюция заради предполагаемата атака с химически оръжия в сирийския град Дума. Това каза руският външен министър Сергей Лавров пред журналисти в Москва, цитиран от \"Ройтерс\" и ТАСС. Според Лавров международни инспектори от Организацията за забрана на химически оръжия (ОЗХО) трябва да посетят града, който беше най-големият контролиран от сирийски бунтовници в  Източна Гута , преди офанзивата на сирийския режим там да набере сили преди няколко месеца. Съобщенията за атаката, според които загиналите може да са десетки, подтикнаха американския президент Доналд Тръмп да заплаши с мерки срещу Сирия, а ден по-късно имаше и ракетно нападение срещу сирийска база, за което Дамаск и Москва  обвиняват Израел . Гаранции Сирийският режим и Русия също така твърдят, че съобщенията за атаката са  \"изфабрикувани\" , за да спрат офанзивата в Източна Гута. По думите на руския първи дипломат и съобщението на ОЗХО, че разследва съобщенията за атака, още не \"потвърждава самия факт на използване на химически вещества\". Лавров каза още, че Москва вече е предложила на ОЗХО да посети Дума, но не е получила \"никакъв отговор\". Сега предложението ще бъде направено през Съвета за сигурност на ООН, където проекторезолюцията ще бъде дадена за гласуване. \"За да изпълни ОЗХО задълженията си по Конвенцията за забрана на химически оръжия и да проведе разследване с посещение на място... за да е всичко това прозрачно и честно\", Москва ще отправи предложението и ще даде \"гаранция за сигурността\" на експертите, добави министърът. По думите му сирийското правителство \"още днес\" е готово да приеме представители на ОЗХО. Организацията не е част от ООН, но от години координира работата си с нея.", "date": "2018.04.10", "title": "Русия иска да задължи чрез ООН Организацията за забрана на химически оръжия да посети Сирия"}
{"url": "https://www.dnevnik.bg/ot_vas/galeriiotvas/2018/04/10/3160285_chitatelska_fotogaleriia_rilski_manastir_stenopisi/", "text": "Стенописи (ок. 1840-1846) на фасадата на църквата... На снимката: Христос Вседържител", "date": "2018.04.10", "title": "Читателска фотогалерия: Рилски манастир, стенописи"}
{"url": "https://www.dnevnik.bg/evropa/2018/04/10/3160416_bulgariia_e_vtora_po_smurtni_sluchai_na_putia_v_es/", "text": "Еврокомисарят по транспорта Виолета Булц определи България и Румъния като проблемни страни по отношение на пътната безопасност, предаде БНР. Според обявени днес статистически данни за Европейския съюз само България и Румъния  са отчели над 80 смъртни случая на един милион жители. Предварителната статистика за 2017 г.  по държави показва, че смъртните случаи при пътнотранспортни произшествия на милион жители са 96 в България и 98 в Румъния. В България има спад с 4% на смъртните случаи в сравнение с 2016 г., а за периода 2010-2017 г. спадът е 12%. По данни на еврокомисията 93 на сто от пътните произшествия с жертви в ЕС се дължат на \"човешкия фактор\". Булц заяви, че е необходимо допълнително развитие на инфраструктурата и повече използване на автоматизацията в превозите. По нейните думи ЕС ще се стреми занапред високите изисквания за безопасност да обхващат всички превозни средства, а не само скъпите. Какво казва статистиката Публикуваните днес от Европейската комисия предварителни статистически данни за пътната безопасност за 2017 г. показват за втора поредна година намаляване с около 2% на броя на смъртните случаи, посочва пресслужбата на институцията. Освен това през 2017 г. разминаванията между отделните държави членки са продължили да намаляват, като само две държави членки са отчели През 2017 г. 25 300 души са изгубили живота си по пътищата на ЕС — с 300 по-малко, отколкото през 2016 г. (-2%), и с 6200 по-малко, отколкото през 2010 г. (-20%). Въпреки че тази тенденция е обнадеждаваща, изглежда, че постигането на целта на ЕС за намаляване наполовина на смъртните случаи между 2010 и 2020 г. ще бъде трудно. Освен това според някои оценки други 135 000 души са били сериозно ранени на пътя през миналата година, като голяма част от тях са уязвимите участници в движението: пешеходци, велосипедисти и мотоциклетисти. Със средно 49 смъртни случая по пътищата на един милион жители през 2017 г. европейските пътища продължават да бъдат най-безопасните в света. През 2017 г. в рамките на ЕС този брой е бил най-малък в Швеция (25 смъртни случая на един милион жители), Обединеното кралство (27), Холандия (31) и Дания (32). Най-голям спад на смъртните случаи в сравнение с 2016 г. е отчетен в Естония и Словения — съответно -32% и -20%.", "date": "2018.04.10", "title": "България е втора по смъртни случаи на пътя в ЕС (графика)"}
{"url": "https://www.dnevnik.bg/photos/2018/04/10/3160264_fotogaleriia_sblusuci_mejdu_policiia_i_ekoaktivisti/", "text": "Полицията използва сълзотворен газ, за да разпръсне екоактивисти и анархисти от строителна площадка на ново летище в Нотр Дам де Ланд, Западна Франция, съобщи агенция \"Ройтерс\".", "date": "2018.04.10", "title": "Фотогалерия: След 50 г. дебати проект за летище във Франция стигна и до сблъсъци"}
{"url": "https://www.dnevnik.bg/sport/2018/04/10/3160283_baiern_e_obvinen_che_e_prenebregnal_preporuki_za/", "text": "Германският  футболен шампион \"Байерн\"  беше обвинен, че не се е съобразил с препоръки по темата за спазването на човешките права в Катар. Проблемът с експлоатирането на работници в Катар е засегнат от доклад на норвежкото издание Josimar, пише \"Дойче веле\". В него се съобщава за редица случаи, в които на работниците е плащано различно възнаграждение спрямо националността и по-малко от обещаното при работа в продължение на 100 поредни дни и с ограничени почивки. В последните години столицата Доха е предпочитано място за зимната подготовка на \"Байерн\". В началото на 2016 г. баварците подписаха спонсорски договор с международното летище \"Хамад\" (HIA), а в края на 2017 г. сделката беше продължена с  поставяне на логото върху ръкавите на фланелките . \"Дойче вече\" посочва, че ръководството на \"Байерн\" се е допитало до германското правителство заради спорния характер на сделката с Катар. Баварците са получили отговор, че отборът трябва да предприеме стъпки, с които да защити правата на служителите и работниците, ангажирани с дейността на клуба в Катар. Според доклада на Josimar обаче германският шампион е пренебрегнал изпълнението на препоръките. В началото на годината директорът на \"Байерн\" Карл-Хайнц Румениге изтъкна, че \"благодарение на футбола условията на работниците в Катар са се подобрили\". \"Това всъщност е трагично. Те излязоха със съобщение, което не се отнася до най-сериозните разкрития, с които са се сблъскали. За мен това показва, че \"Байерн\" няма никакъв интерес да свърши правилното нещо, като се интересува само от пари\", каза Николас Макгиихън, бивш експерт от Международната организация за защита на човешките права по въпросите в Персийския залив. Летището \"Хамад\" е притежание на една от най-големите авиокомпании в света - Qatar Airways. Тя е сред основните спонсори за световните първенства в Русия и Катар. Изграждането на инфраструктурата за най-големия футболен форум през 2022 г. е в ход, като от ФИФА са обявили, че организацията ще вземе всички необходими мерки, за да защити правата на работниците. ", "date": "2018.04.10", "title": "\"Байерн\" е обвинен, че е пренебрегнал препоръки за спазването на човешките права в Катар"}
{"url": "https://www.dnevnik.bg/bulgaria/2018/04/10/3160417_horata_s_uvrejdaniia_izlizat_na_nacionalen_protest/", "text": "Организациите на хора с увреждания излизат утре на национален протест заради нова наредба, която включва промени в правилата на трудово-експертните лекарски комисии (ТЕЛК). Акцията, в която ще се включат 18 национално представителни организации на хора с увреждания, е насрочена за 11 часа пред Министерския съвет. П овод за  недоволството е \"засилващото се ограничаване на възможностите за интеграция и нормален живот\" . В Протестна нота до президента, председателя на Народното събрание, премиера и националния омбудсман хората с увреждания настояват да отпадне формулировката \"определяне на работоспособност\" и планираното разделяне на медицинската експертиза и оценката на трудоспособността. Новите правила за освидетелстване променят начина за оценяване на вида и степента на трайно намалената работоспособност  като във фокуса на експертизата остава само основното заболяване. В момента всяко едно от множеството увреждания носи допълнителни проценти в медицинската експертиза, като с няколко леки заболявания човек може да постигне същите права, които гарантира тежко заболяване, съобщиха представители на организациите на пресконференция. Според тях обаче не е уточнено как ще се преценява кое от две или няколко заболявания на един човек ще се определи като водещо, за да бъде включвано в решението на ТЕЛК. \"Въвеждането на подобна промяна показва единствено стремеж към механично намаляване степента на увреждането след като на лекарите е ясно, че при тежки увреждания има комбинация от свързани заболявания\", смятат те.  Представителите на организациите на хората с увреждания призовават правителството да преразгледа \"необмислените и неотговарящи на европейските модели рестрикции в планирания модел на реформата\". Осъществяването на подобна реформа в настоящия й вид би довело до отнемане на доход от най-онеправданите с цел постигане на изкуствена заетост, смятат още те. Министърът на труда и социалната политика Бисер Петков на свой ред отговори на протестната нота. Той увери, че новият модел на експертизата на работоспособността е основан на Международната класификация на човешката функционалност, уврежданията и здравето (ICF), както и на Световната здравна организация. Според Петков твърдението за \"кардинална промяна на действащия модел, която ще доведе до отнемане правото на инвалидна пенсия на 100-150 хиляди български граждани\" е некоректно. Той призова организациите да участват пълноценно в обсъждането на реформата. Министърът  разясни, че въвеждането на системата за експертиза на работоспособността има за цел да подобри условията за реализация на хората с увреждания  на пазара на труда и да се повиши ефективността на предоставяните средства и услуги, с оглед повишаване на техния жизнен стандарт. Министърът акцентира, че целта не е да се ограничат средствата, които обществото отделя за хората с увреждания, или да се отнемат придобити права.", "date": "2018.04.10", "title": "Хората с увреждания излизат на национален протест"}
{"url": "https://www.dnevnik.bg/evropa/2018/04/10/3160495_orban_zastava_zad_es_na_silnite_nacii_sreshtu/", "text": "Унгарският премиер Виктор Орбан каза, че преизбирането му след вота в неделя му дава силен мандат да ограничи правата на мигрантите и да настоява за Европейски съюз на независими нации, а не \"Съединени европейски щати\", предаде \"Ройтерс\". Десният националистки лидер заяви още, че планира да направи промени в кабинета. \"Ще сформирам ново правителство в голяма степен с нови хора и нова структура\", посочи той, без да дава подробности. В неделя Орбан  спечели трети пореден мандат . Предварителните резултати от вота показват, че той ще има мнозинство от две трети в парламента. \"Получихме силно послание\", заяви  54-годишният премиер  на първата си пресконференция след изборната победа, която доведе до  оставката на Габор Вона , лидер на основната опозиционна партия \"Йоббик\". \"Унгарският народ определи най-важните въпроси – това са въпросът за имиграцията и националния суверенитет\", допълни Орбан. По думите му става \"напълно ясно от изборните резултати, че унгарците са решили, че само те могат да решават с кого искат да живеят в Унгария, и правителството ще се придържа към тази позиция\". Партията на Орбан \"Фидес\" даде знак в понеделник, че може да продължи със законодателството срещу организации, защитаващи правата на мигрантите, след като парламентът се събере. Законопроектът \"Спрете Сорос\" бе внесен в парламента преди изборите и предвижда данък от  25% върху чуждестранните дарения  за неправителствени организации, които според правителството подкрепят миграцията в Унгария. \"Изборите според мен освен това решиха, че унгарското правителство трябва да подкрепя Европа на нациите, а не \"Съединени европейски щати\", допълни Орбан, който е противник на задълбочаването на интеграцията в ЕС.", "date": "2018.04.10", "title": "Орбан застава зад ЕС на силните нации срещу \"Съединените европейски щати\""}
{"url": "https://www.dnevnik.bg/sport/2018/04/10/3160511_misidjan_beshe_globen_s_3000_leva_za_radostta_si_pred/", "text": "Нападателят на \"Лудогорец\" Върджил Мисиджан беше глобен с 3000 лева след  двубоя с ЦСКА  през миналия уикенд. Холандецът е наказан от Дисциплинарната комисия към БФС по доклад, след като е \"показал неприличен жест без форма на дискриминация\". След победния гол на Якуб Шверчок в 88-ата минута футболистите на \"Лудогорец\" отидоха да се радват демонстративно пред сектора с фенове на гостите. Санкция получи и треньорът на шампионите Димитър Димитров, който беше изгонен от резервната скамейка в изминалия мач. Наставникът няма да може да води тима си срещу  \"Левски\"  в събота и е глобен с 2000 лв. Половината от сумата е заради изгонването му, а другата заради \"демонстративно хвърляне на служебен паспорт\" (акредитация). Общо глобите на \"Лудогорец\" са 5300 лева, а по-сериозно е санкциониран отборът на \"Берое\" - 6300 лева. По-голямата част от тях са заради използване на пиротехнически средства и плакат с нецензурно съдържание, издигнат от феновете. От тима на ЦСКА трима футболисти са с наказания – Фернандо Каранга ще пропусне два мача, а Станислав Манолев и Жеферсон по един. И тримата няма да играят в дербито с \"Левски\" в сряда. Всички наказания след кръга в Първа лига може да видите  тук .", "date": "2018.04.10", "title": "Мисиджан беше глобен с 3000 лева за радостта си пред феновете на ЦСКА"}
{"url": "https://www.dnevnik.bg/bulgaria/2018/04/10/3160503_sudut_v_strasburg_shte_se_proiznese_za_carskite_imoti/", "text": "Европейският съд по правата на човека в Страсбург съобщи, че на 12 април - четвъртък, ще обяви решение по трите жалби за т.нар. царски имоти, информира \" Капитал \". Новината е изненадваща, защото до момента съдът не е съобщил на българското правителство за нито една от жалбите, какви са оплакванията в тях, както и въпросите, на които би искал да получи отговор от българските власти. При това първата жалба е подадена преди седем години - през 2010 г., непосредствено след като парламентът гласува мораториум върху разпореждането и експлоатацията на върнатите имоти. Втората жалба е от 2012 г. и е по повод на влязлото в сила решение на съда, с което се потвърждава отказът на държавата да върне на царските наследници имението \"Кричим\". Третата жалба е подадена миналата година след окончателните решения на българския съд, с които бе обявена за незаконна реституцията на имотите \"Ситняково\" и \"Саръгьол\" и те бяха присъдени на държавата. Единствената информация досега за тези жалби беше от публичните изявления на бившия цар и неговите адвокати. Експерти по процедурите в Страсбург са коментирали пред изданието, че, доколкото ще бъде обявено решение, преди съдът да пита българските власти във връзка с тях, логично е да се очаква, че те или техни части ще бъдат отхвърлени като явно недопустими. Две от жалбите са подадени само от Симеон Сакскобургготски и сестра му Мария-Луиза Хробок - по повод на трите влезли в сила съдебни решения, с които съдът обяви за незаконна реституцията на имотите \"Ситняково\" и \"Саръгьол\" и потвърди отказа на държавата да им върне имението \"Кричим\". Третата жалба, която всъщност е първа по време, подадена през 2010 г., непосредствено след като парламентът наложи мораториум върху разпореждането и експлоатацията на всички имоти и вещи, възстановени на царските наследници, е подписана от седем жалбоподатели – освен от Симеон и Мария-Луиза и от техните братовчеди, деца на леля им княгиня Надежда, като наследници на цар Фердинанд. Това са гермaнските граждани Фердинанд фон Вюртемберг, роден през 1925 г., Александър фон Вюртемберг (1933 г.), Ойген фон Вюртемберг (1930 г.), Софи де Вюртемберг (1937 г.) и Маргарет дьо Шевини (1928 г.). Мотивите на съд като аргумент за политиката по царските имоти Решението и особено мотивите към него са изключително важни, защото държавата все още се колебае в политиката си по отношение на царските имоти. Краят на миналата година правителството опита да реставрира реституцията наново, като се откаже от заведените висящи съдебни дела за имотите - за \"Царска Бистрица\", \"Врана\", стопанство \"Врана\", горите в Рила, и поеме курс към споразумение със Сакскобургготски. В подкрепа на тази политика бе изваден основният аргумент, че Съдът в Страсбург \"със сигурност\" ще осъди България по заведените дела. Интересното е, че това не си позволиха да коментират правосъдния и регионалния министър Цецка Цачева и Николай Нанков, а външни за институциите \"експерти\", най-вече от средите на бившето НДСВ. Междувременно обаче темата за закона става все по-неактуална, пише \"Капитал\", понеже споровете за собствеността върху имотите бяха вкарани в съда, някои получиха окончателно решение, други чакат касация пред върховния съд, а само делото за двореца \"Врана\" е още на първа инстанция. Държавата всъщност не е завела дела само за два от възстановените имоти на царските наследници - за двореца в Баня и за имота на княгиня Евдокия в кв. \"Изток\", върнат на седмината наследници. Тези два имота са били закупени в лично качество от членовете на царската фамилия и за тях държавата признава, че са били лична собственост на титулярите, а не имущество на короната като институция, която е издържана от бюджета и освободена от данъци именно като държавна институция. Основното оплакване на седемте жалбоподатели по отношение на мораториума е за нарушено право на собственост (член 1 от Протокол № 1 към Конвенцията по правата на човека), тъй като той създава положение на несигурност за правата им на собственици, без те да разполагат със законови средства да оспорят това и да се защитят, доколкото става въпрос за акт на парламента.", "date": "2018.04.10", "title": "Съдът в Страсбург ще се произнесе за царските имоти в четвъртък"}
{"url": "https://www.dnevnik.bg/sviat/2018/04/10/3160443_merkel_subira_ministrite_pod_kljuch_krai_berlin_za_da/", "text": "Германският канцлер Ангела Меркел ще опита да изгради \"отборен дух\"  в новия си кабинет , като събере за два дни министрите в правителствената резиденция в Мезеберг, на 70 км северно от Берлин, предадоха \"Ройтерс\" и ДПА, цитирани от \"Зюддойче цайтунг\". Само за месец работа консерваторите и социалдемократите в екипа на Меркел показаха острите си различия и  напрежението между тях нарасна . \"Ройтерс\" отбелязва, че съгласието за повтаряне на нова \"голяма коалиция\" - за втори път от 2013 г. насетне - е само отчаян ход за избягване на извънредни избори. Според агенцията в двореца \"Мезеберг\" ще е важно кабинетът да изглади приоритетите си преди лятната ваканция, за да се сложи край на вътрешните дрязги. Подобна практика е прилагана и преди. В програмата за днес (започнала в 15 ч. българско време) са включени посещения в резиденцията на председателя на еврокомисията Жан-Клод Юнкер и генералния секретар на НАТО Йенс Столтенберг. Според \"Ройтерс\" това е начин да се потвърди ангажиментът на Германия за стабилно управление, поет пред евроатлантическата общност. ДПА обаче отбелязва, че на дневен ред ще са и ролята на ЕС в света, подсигуряването на външните граници на съюза и по-доброто сътрудничество с Африка. \"Сега очаквам списък с приоритети: какво трябва да се случи тази година, какво - следващата\", казва Андреа Налес, която се очаква да стане лидер на Германската социалдемократическа партия (ГСДП) по-късно този месец. \"Най-важната задача на канцлера е да задвижи гладко работата на правителството\", продължава Налес, която избра да остане извън кабинета и да продължи да води парламентарната група на ГСДП в парламента. Според проучване на агенция \"Инфратест димап\" за обществения оператор А Ер Де едва 32% от респондентите са доволни от новото правителство. Положението на правителството e усложнено от предстоящите регионални избори в Бавария на 14 октомври. На тях Християнсоциалният съюз (ХСС) - партия, посестрима на християндемократите на Меркел - може да загуби абсолютното си мнозинство заради възхода на крайнодесните от \"Алтернатива за Германия\" (AfD). В резултат министърът на външните работи,  строителството и родината  Хорст Зеехофер (доскорошен премиер на Бавария) се опитва да засили подкрепата за ХСС с коментари и обещания, които да се харесат на десните избиратели. Миналия месец Зеехофер каза, че  ислямът няма място  в Германия, и вбеси социалдемократите. Той също така поздрави унгарския премиер Виктор Орбан за успеха на управляващата \"Фидес\" на изборите, който му гарантира още един мандат. Орбан му е бил и гост в Бавария. По-рано днес унгарският лидер каза, че планира да надгражда дипломатическите си отношения както с Полша, така и с Бавария. Източници от \"голямата коалиция\" казват за \"Ройтерс\", че управлението ще трябва да включва \"златна среда\" между работа по конкретни политики и възможности за различните лагери да се разграничават едни от други с политическите си ходове. \"Надявам се канцлерът да се погрижи сама за това правителството да се залови за работа и да застане стабилно като екип\", каза за ДПА премиерът на Долна Саксония от ГСДП Щефан Вайл малко преди началото на събитието. Според него това, което правят Зеехофер и здравният  министър Йенс Шпан , не е насочено толкова срещу неговата ГСДП, колкото срещу самата Меркел.", "date": "2018.04.10", "title": "Меркел събира министрите \"под ключ\" край Берлин, за да насърчи единството им"}
{"url": "https://www.dnevnik.bg/sport/2018/04/10/3160453_fotogaleriia_futbolniiat_kurshum_roberto_karlosh_na_45/", "text": "Един от най-титулуваните играчи в историята на футбола, Роберто Карлош, навършва днес 45 години. Неуморимият бразилец с магически ляв крак е считан от мнозина за най-великия ляв бек заради изключително сърцатата си игра в защита и постоянното си присъствие в атака.  Карлош изиграва 820 мача на клубно ниво, в които отбелязва цели 102 гола. За националния отбор на Бразилия той има 125 двубоя с 11 попадения. ", "date": "2018.04.10", "title": "Фотогалерия: Футболният куршум Роберто Карлош на 45"}
{"url": "https://www.dnevnik.bg/politika/2018/04/10/3160524_koaliciiata_na_da_bulgariia_dsb_i_zelenite_shte_se/", "text": "Новото политическо обединение в което участват \"Да, България\", \"Демократи за силна България\" (ДСБ) и партия \"Зелените\", ще се казва \"Демократична България\", потвърди пред \"Дневник\" председателят на ДСБ Атанас Атанасов. Създаването на новата формация ще бъде обявено официално в четвъртък. Преговорите за обединението се водят от миналата година. ДСБ и \"Да, България\" работят заедно от доста време, като заемаха позиции по актуални политически теми заедно с ДЕОС и БЗНС. Последните две партии няма да са сред обявените в четвъртък, засега. През март ДСБ даде мандат на председателя си Атанас Атанасов за \"създаване на траен политически съюз между ДСБ и \"Да, България\", в който да влязат и други партии, а \"Да, България\" имат такова решение още от февруари. Партия ДЕОС може и да се разпусне. За неделя е насрочено общо събрание на партията и в досегашния дневен ред под първа точка е \"избор на нови или потвърждаване на старите управителни органи\", а втора е \"дискусия за бъдещето и продължаването или спирането на дейността на ДЕОС\". Емил Георгиев, който е един от учредителите на партията каза, че като най-малка партия ДЕОС е готова да даде своя принос и да покаже пример за заздравяване и консолидиране на демократичното обединение. Той добави, че все още не е ясно какво ще бъде решението на общото събрание. Някои от членовете на ДЕОС може да се влеят в новото обединение, което по план би трябвало да прерасне в коалиция и да дава възможност за индивидуално членство по примера на Реформаторския блок. В събота се очаква Националният съвет на Движение \"България на гражданите\" да вземе решение, че излиза от Реформаторския блок, тъй като нямат  отговор на ултиматума им  коалицията да стане опозиционна на ГЕРБ. Председателят на ДБГ Димитър Делчев каза, че след като са обиколили структурите си в цялата страна идеята ДБГ първо да \"тръгне самостоятелно\", а след това да се търси дясна коалиция е срещнала много привърженици. \"Активно се готвим за местните избори, за европейските ще търсим други партии. Ще по-лесно за разговори, като \"Да, България\" и ДСБ обявят плановете си за обединение\", каза Делчев. На 17 април ще има заседания на Националния съвет на СДС. На него трябва да бъде взето решение дали Божидар Лукарски ще остане председател на партията и какъв курс ще поеме тя –  към обединение с \"патриотите\" или с \"Демократична България\" .", "date": "2018.04.10", "title": "Обединението на \"Да, България\", ДСБ и \"Зелените\" ще се казва \"Демократична България\" (допълнена)"}
{"url": "https://www.dnevnik.bg/bulgaria/2018/04/10/3160523_mesec_sled_kato_beshe_izbran_shefut_na/", "text": "Председателят на антикорупционната комисия Пламен Георгиев разпространи отворено писмо, в което декларира, че в работата си институцията ще спазва закона и ще бъде напълно прозрачна.  \"Основен принцип на правовата държава е върховенството на закона и намирането на точния баланс между обществения интерес и защитата на конституционно гарантираните права на човека. Уверявам ви, че новият орган в лицето на Комисията за противодействие на корупцията и отнемане на незаконно придобито имущество ще изпълнява законовите си задължения при пълна прозрачност.\"  В това уверява новоизбраният стар шеф на новосъздадената мегаструктура КПКОНПИ (Комисия за противодействие на корупцията и отнемане на незаконно придобито имущество). Поводът за писмото декларация е стар. Веднага след избирането на Георгиев в отворено писмо девет неправителствени  организации поискаха личните му гаранции за прозрачност. Това бяха \"Антикорупционен фонд\", \"Български адвокати за правата на човека\", Българският институт за правни инициативи, Българският хелзинкски комитет, програма \"Достъп до информация\", Институтът за пазарна икономика, асоциация \"Прозрачност без граници\", \"PиcĸMoнитop\", Центърът за либерални стратегии. В края на миналата седмица Георгиев влезе в задочен конфликт и с друга неправителствена организация - най-голямото магистратско обединение, Съюза на съдиите в България. Той се оплака, че съюзът е  погазил правата му.  Повече за това четете  тук .", "date": "2018.04.10", "title": "Месец след като беше избран, шефът на антикорупционната комисия обеща да спазва закона"}
{"url": "https://www.dnevnik.bg/sport/2018/04/10/3160408_samsung_se_ozova_v_centura_na_korupcionen_skandal/", "text": "Нови твърдения за корупция, свързани с успешната кандидатура на Пьонгчанг за домакин на изминалите зимни олимпийски игри, се появиха в Южна Корея. Според разследване на телевизионната компания SBS технологичният гигант \"Самсунг\" е водил тайна кампания, за да предлага стимули в замяна на гласове от членове на Международния олимпийски комитет (МОК). Бившият южнокорейски президент Лий Мин-бак е разкрил списък от 27 членове на МОК, за които се смята, че са подкрепили Пьонгчанг срещу маркетингови договори и споразумения за спонсорство. В основата на обвиненията е Папа Диак, който е син на бившия президент на Международната федерация по лека атлетика (ИААФ) Ламин Диак. Преди години двамата сенегалци бяха обвинени, че са участвали в манипулирането на  други два избора за домакини на олимпийски игри . В доклада на SBS се твърди, че 12 от 27-те члена на МОК, които са уличени в получаване на облаги, са от африкански страни. Някои от тях са казали, че имат намерения да гласуват за Анеси, но биха подкрепили Пьонгчанг, ако френският град отпадне в първия кръг. Изборът се разви при този сценарий. Папа Диак е уверил всички, че ще получат по 12.5 милиона долара, ако Пьонгчанг спечели, а освен това е имало и допълнителен бонус, чиято стойност не е разкрита. Сенегалецът и баща му бяха уличени в корупция за избора на Сочи за домакин на игрите през 2016 г., както и на Токио за олимпиадата през 2020 г. \"Самсунг\" е един от основните спонсори на МОК и като такъв трябва да запазва неутрална позиция според олимпийските правила. Ръководителят на корейската компания Лий Кун-хе, който беше член на МОК до миналата година, беше признат за виновен по обвинения в подкуп още през 2008 г. Наказанието му обаче беше свалено, а мнозина заподозряха това като опит да се осигури домакинството на игрите през 2018 г. Етичната комисия на МОК направи заключението, че \"Лий накърни репутацията на олимпийското движение\", но въпреки това му позволи да се завърне на работа по средата на кампанията на Пьонгчанг преди изборите на домакин. Южнокорейският град спечели, след като се пребори с Мюнхен и Анеси в Дърбан през 2011 г.", "date": "2018.04.10", "title": "\"Самсунг\" се озова в центъра на корупционен скандал заради избора на Пьонгчанг 2018"}
{"url": "https://www.dnevnik.bg/sport/2018/04/10/3160543_infantino_obeshta_bezopasnost_na_nevijdano_visoko_nivo/", "text": "Президентът на ФИФА Джани Инфантино е убеден, че по време на  световното първенство по футбол в Русия  няма да има никакви проблеми с безопасността. В последните седмици заради дипломатическата криза между Русия и Великобритания много страни обявиха  политически бойкот на турнира . \"Предпочитам да се концентрирам изцяло върху футбола. Това е ключовото. За съжаление има хора по света, които се опитват да разделят, да спорят, а футболът просто трябва да обединява всички\", каза Инфантино. Инфантино беше гост в предаването \"Шоуто на Петер Шмайхел\" в телевизия \"Русия днес\". Легендарният датски вратар е специален анализатор на телевизията за световното първенство, а в  екипа влиза и мениджърът на \"Манчестър юнайтед\" Жозе Моуриньо . \"Разбира се, че в Русия е безопасно и ще бъде дори още по-безопасно по време на световното първенство. Подготовката по отношение на сигурността е на много високо ниво, което не може да се сравнява с нито едно друго събитие до този момент\", добави президентът на ФИФА.", "date": "2018.04.10", "title": "Инфантино обеща безопасност на невиждано високо ниво за световното в Русия"}
{"url": "https://www.dnevnik.bg/sviat/2018/04/10/3160626_trump_mei_i_makron_iskat_svetut_da_otgovori_na/", "text": "Светът трябва да отговори на предполагаемата  химическа атака в Сирия . Това каза британският премиер Тереза Мей в разговори с президентите на Франция и Съединените щати, Еманюел Макрон и Доналд Тръмп, цитирана от пресслужбата на \"Даунинг стрийт\". Според кабинета ѝ Мей, провела два отделни разговора, се е съгласила с лидерите, че информацията за химическа атака в Сирия е \"крайно осъдителна\" и ако се потвърди, представлява още едно доказателство за \"отблъскващата жестокост\" на режима на президента Башар Асад.  Според говорителя на Мей тримата лидери са се съгласили, че \"международната общност тлябва да отговори, за да се придържа към забраната на световно ниво за употребаата на химически оръжия.\" \"Даунинг стрийт\" не навлезе в подробности, но вчера Тръмп обяви, че САЩ ще реагират на съобщенията за атаката \"до 48 часа\". Тръмп дори отмени първото си пътуване до Латинска Америка (сега за пръв път от 1964 г. няма да има американски президент на среща на Организацията на американските държави) заради ситуацията в Сирия. Съобщението дойде след като Организацията за забрана на химическите оръжия обяви, че   на експерти в Дума заради съобщенията за химическа атаката там. Дамаск и Москва   като фалшиви, но също призоваха ОЗХО да разследва на терен. ", "date": "2018.04.10", "title": "Тръмп, Мей и Макрон искат светът да отговори на съобщенията за химическа атака в Сирия"}
{"url": "https://www.dnevnik.bg/video/2018/04/10/3160566_video_turski_izpulniteli_suzdadoha_himn_zaradi/", "text": "След като турският президент Реджеп Тайип Ердоган поиска да бъде композиран химн, под чиито звуци да марширува турската армия по време на  операция \"Маслинова клонка\"  в Сирия, редица известни личности застанаха зад проекта, съобщи турското издание Ahval. В песента с текст на Ибрахим Алтънташ и музика на Мустафа Джеджели участват близо 20 души, музиканти и известни личности от други сфери, предаде Анадолската агенция. В общо изявление, цитирано и от други турски издания, изпълнителите казват, че е \"невъзможно\" да се отблагодарят подобаващо на турските войници за жертвите им, но ги подкрепят напълно и им подаряват песента като химн. По-рано част от звездите посетиха провинция Хатай - до сирийската граница, от другата страна на която е Африн. Градът и (в по-голямата си част) районът около него са в ръцете на турските въоръжени сили, които заедно с подкрепяни от Анкара части на Свободната сирийска армия започнаха операция \"Маслинова клонка\" на 20 януари. През март Ердоган попита защо не може да се напише песен за 34-годишната борба срещу Кюрдската работническа партия (ПКК), за чиито разклонения Турция смята доминиращите от години  в Северна Сирия  Партия на демократичния съюз (PYD) и Сили за защита на народа (YPG).", "date": "2018.04.10", "title": "Видео: Турски изпълнители създадоха \"химн\" заради \"Маслинова клонка\""}
{"url": "https://www.dnevnik.bg/biznes/companii/2018/04/10/3160630_gigantut_v_proizvodstvoto_na_avtochasti_federl-mogul/", "text": "Американският гигант в производството на авточасти \"Федерал- Могул\", който притежава популярни марки като \"Феродо\", \"Чемпиън\", \"Беру\" и други, сменя собственика си в сделка за 5.4 млрд. долара, предаде \"Ройтерс\". Новината съобщи притежателят на всички акции в концерна Карл Икан. Купувач е \"Тенеко\", която пък притежава други познати на автомобилистите марки като \"Монро\" (Monroe) и \"Уолкър\" (Walker). През 2001 година Карл Икан купува първите си акции на \"Федерал-Могул\" за 1.1 млрд. долара, като постепенно увеличава дела си и става едноличен акционер. Концернът произвежда компоненти за двигателя, ходовата част, спирачната система, чистачки, филтри и други, както за първоначално вграждане, така и за вторичния пазар. Оборотът на \"Федерал-Могул\" за миналата година е 7.4 милиарда долара, а за концерна работят над 55 хиляди служители. Купувачът \"Тенеко\" пък е продал продукти за 9.3 млрд. долара, а работещите за него са над 32 хиляди. \"Навлизането на пазара с добре познати марки, повече продуктови категории, по-голямо покритие и разширени възможности за разпространение е успешна формула за улавяне на растежа, особено в Китай\", каза изпълнителния директор на \"Тенеко\" Грег Шерил. \"Ройтерс\" посочва, че сделката предвижда \"Икан Ентърпрайзис\" да получи 800 млн. долара в брой и 29.5 милиона обикновени акции от \"Тенеко\". Новината доведе до поскъпване на акциите на купувача с 5.8% до 58.78 долара, а на продавача повишиха стойността си с 2.7 на сто до 61.29 долара. Плановете на \"Тенеко\" са да раздели марките, които има в две независими публично търгувани компании. Едната ще е фокусирана върху продуктите за двигателя и задвижването, а другата за компоненти по окачването, спирачките и други. Фирмата на Икан – \"Икан Ентърпрайзис\" обикновено купува подценени компании, преструктурира ги, подобрява резултатите им и в крайна сметка ги продава с печалба.", "date": "2018.04.10", "title": "Гигантът в производството на авточасти \"Федерал-Могул\" смени собственика си в сделка за 5.4 млрд. долара"}
{"url": "https://www.dnevnik.bg/sport/2018/04/10/3160631_botev_vze_krehka_prednina_sreshtu_slaviia_v_polufinala/", "text": "Футболистите на \"Ботев\" взеха крехка преднина срещу \"Славия\" в полуфиналите за Купата на България. Носителят на отличието се наложи с 2:1 у дома във вълнуващ мач. И трите гола бяха вкарани още до 31-ата минута, като домакините поведоха с 2:0 чрез Жоао Пауло и Дуде Ндонгала, след което Иван Минчев намали. Още до петата минута \"Ботев\" създаде две добри възможности, но не можа да поведе. Това се случи в 18-ата минута, когато Стефан Велков направи много груба грешка, Паоло открадна топката и вкара. Пет минути по-късно Ндонгала завърши с точен удар с глава красива атака на \"Ботев\" за 2:0. \"Славия\" отговори бързо и в 31-ата минута Минчев преодоля Лъчезар Балтанов и стреля от разстояние, за да намали. В началото на второто полувреме привържениците на домакините пуснаха силни димки, заради които играта беше спряна. В 51-ата минута Велков спаси задаващ се нов гол за \"канарчетата\", като изби пред голлинията. Резервата Стивън Петков беше близо до поредното си попадение в последните минути. След фаул в 83-ата вратарят Стергиакис не се справи добре и нападателят на \"Ботев\" вкара, но беше отсъдена засада. Привърженици на \"Ботев\" реагираха бурно и това доведе до прекъсването на мача за няколко минути, но играта беше подновена. \"Славия\" имаше две добри възможности за изравняване, но не сполучи. Реваншът е след две седмици в София.", "date": "2018.04.10", "title": "\"Ботев\" взе крехка преднина срещу \"Славия\" в полуфинала за купата"}
{"url": "https://www.dnevnik.bg/bulgaria/2018/04/10/3160633_hashim_tachi_uveril_borisov_che_kosovo_niama_da/", "text": "В телефонен разговор косовският президент Хашим Тачи е уверил министър-председателя Бойко Борсов, че Косово няма за цел да започва никакви конфликти или въоръжени атаки, предаде пресслужбата на Министерски съвет. Разговорът идва малко  след срещата между българския премиер и сръбския президент Александър Вучич в Мостар , където двамата се обединиха за мир и европейска перспектива за страните от Балканите. Тачи е благодарил на Борисов за усилията, които полага за развитието и европейската интеграция на страните от Западните Балкани и го уверил, че от Косово може да очаква само сътрудничество и помощ в тази насока. Той подчертал, че ще съдейства както за Срещата на върха на тема Западни Балкани, която България подготвя като председател на Съвета на ЕС на 16 и 17 май в София, така и за мирния и ползотворен диалог за изглаждане на разногласията между Прищина и Белград. Борисов и Тачи са се обединили около нуждата от мир, просперитет и евроатлантическа перспектива за региона и допълнили, че ще работят за това неуморно. Двамата обсъдиби и възможността за бъдеща работна среща, на която по-детайлно да се обсъди ситуацията.", "date": "2018.04.10", "title": "Хашим Тачи уверил Борисов, че Косово няма да започва конфликти"}
{"url": "https://www.dnevnik.bg/sport/2018/04/10/3160634_problemite_na_cska_se_zadulbochiha_s_kontuziia_na/", "text": "Нападателят на ЦСКА Кирил Десподов се присъедини към групата основни футболисти на червените, които ще пропуснат мача с \"Левски\" за Купата на България. Младежкият национал е с контузия и е извън групата на отбора. Освен него с травми са вратарят Георги Китанов и защитникът Александър Барт. В първия полуфинален двубой със сините няма да играят и наказаните Фернандо Каранга, Станислав Манолев и Жеферсон Телес. Треньорът на ЦСКА Стамен Белчев се надява тези играчи, които ще избере, да се справят на ниво. По думите му футболистите вече са забравили  поражението с 2:3 срещу \"Лудогорец\"  във важния мач в първенството. Белчев иска отборът му да изиграе срещата с \"Левски\" разумно и смята, че малките детайли ще решат крайния резултат.  Витаутас Черниаускас, Слави Петров, Стойчо Атанасов, Александър Дюлгеров, Николай Бодуров, Божидар Чорбаджийски, Валентин Антов, Никола Борисов, Александър Георгиев, Рубен Пинто, Кристиян Малинов, Раул Лое, Тиаго Родригес, Роланд Алберг, Енрике Рафаел, Укра, Едвин Джеси, Жан Бланко", "date": "2018.04.10", "title": "Проблемите на ЦСКА се задълбочиха с контузия на Кирил Десподов"}
{"url": "https://www.dnevnik.bg/v_pamet/2018/04/10/3160641_pochina_kompozitorut_toncho_rusev/", "text": "Композитор Тончо Русев е починал днес, дни преди да навърши 86 години, съобщиха неговите близки на \"Фейсбук\" страницата му. В поста се припомня, че той е написал над хиляда песни, спечелил десетки престижни награди на български и международни музикални конкурси. Тончо Русев е роден в Бургас на 20 април 1932 година. Завършва Музикалната академия, специалност \"Тромпет\". Бил е част от първия състав на биг-бенда на Българското национално радио и е сред основателите на оркестър \"Балкантон\". Ръководи и отдел \"Естрада\" към Концертна дирекция между 1972 и 1973 година. От 1980 до 1985 г. е директор на дирекция \"Българска естрада\". От 1996 година е на свободна практика. През 2007 г. получава орден \"Стара планина\" за големите му заслуги към България в областта на културата. Неговите песни са изпълнявали повечето известни български изпълнители, като Лили Иванова, Васил Найденов, Веселин Маринов и др.", "date": "2018.04.10", "title": "Почина композиторът Тончо Русев"}
{"url": "https://www.dnevnik.bg/sport/2018/04/10/3160645_poseshtenie_na_spas_rusev_i_podkrepa_ot_fenove/", "text": "Собственикът на \"Левски\" Спас Русев посети тренировката на отбора в навечерието на важния мач с ЦСКА. Той пристигна на \"Георги Аспарухов\", но не говори пред медиите. Русев показва близост до \"Левски\" в последните дни, като действията му вероятно са свързани с проблемите около представянето на отбора. Сините записаха три поредни загуби в първенството - срещу ЦСКА, \"Берое\" и \"Ботев\". На тренировката дойдоха и група привърженици, които окуражиха любимците си. Те издигнаха и два транспаранта - един на български и един на английски. \"Левски\" гостува на ЦСКА в първия мач, който е в сряда от 18.00 часа на \"Васил Левски\". Реваншът е две седмици по-късно на същото място.", "date": "2018.04.10", "title": "Посещение на Спас Русев и подкрепа от фенове подготвиха \"Левски\" за дербито"}
{"url": "https://www.dnevnik.bg/zelen/2018/04/10/3160676_evrokomisiiata_niamala_osnovanie_da_predprieme_nishto/", "text": "В момента нямаме основание да предприемаме каквито и да било действия срещу България за \"Пирин\", защото няма нарушаване на европейското законодателство, казва в интервю за БНТ еврокомисарят за околната среда, морските въпроси и риболова Кармену Вела. Изявлението му е в отговор на въпрос за казуса около с промяната в Плана за управление на националния парк и евентуалният строеж на втори лифт в \"Ски зона\" Банско. Вела посочва, че Пирин е много важен регион. \"Планината също така е и местообитание за важни животински видове. Когато става дума за мерки за запазване на околната среда и планове за управление на регионите в Натура 2000, властите трябва да са взели всички мерки, в съответствие с европейското законодателство. Ние следим какво става във всички региони в Европа, които са част от Натура 2000 и ще следим и какво ще се предприеме в Пирин\", заяви еврокомисарят. Кармену Вела допълни, че всички държави-членки на ЕС трябва  да полагат и повече усилия  за справянето с проблема със замърсяването на въздуха.", "date": "2018.04.10", "title": "Еврокомисията нямала основание да предприеме нищо срещу България заради \"Пирин\""}
{"url": "https://www.dnevnik.bg/sport/2018/04/10/3160696_roma_sutvori_zrelishten_podvig_i_izhvurli_barselona_ot/", "text": "Футболистите на \"Рома\" сътвориха невероятен подвиг и оставиха \"Барселона\" извън Шампионската лига. \"Вълците\", които  бяха загубили с 1:4 на \"Камп ноу\" , спечелиха с 3:0 в Рим и стигнаха полуфиналите. Италианският отбор игра вдъхновено и с огромно желание. Устремът даде резултат и съставът се нареди сред четирите най-добри в турнира. \"Барселона\" за трета поредна година приключи пътя си в четвъртфиналите в Шампионската лига. Каталунците разочароваха, като приключиха само с два точни удара в срещата на \"Олимпико\". Мачът започна отлично за \"Рома\" след ранен гол на Един Джеко. В шестата минута Даниеле де Роси подаде извеждащо подаване в наказателното поле, босненският нападател овладя технично и вкара. Отново той беше близо до второ попадение в 37-ата, когато стреля с глава, но Тер Стеген изби. Мачът оставаше далеч от шокиращата развръзка. В 58-ата минута това се промени, като Де Роси вкара от дузпа, отсъдена за нарушение срещу Джеко, и удвои преднината на отбора си. Кулминацията настъпи в 82-ата минута, когато след центриране от ъглов удар Константинос Манола насочи топката във вратата на \"Барселона\" за 3:0. Каталунците се хвърлиха в нападение, но не успяха да стигнат до ценния гол на чужд терен. Най-близо беше звездата Лионел Меси, който направи самостоятелен пробив, но накрая вратарят на \"Рома\" улови.", "date": "2018.04.10", "title": "\"Рома\" сътвори зрелищен подвиг и изхвърли \"Барселона\" от Шампионската лига"}
