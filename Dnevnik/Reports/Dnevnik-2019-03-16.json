{"url": "https://www.dnevnik.bg/sport/2019/03/16/3405616_uulvs_izhvurli_manchestur_junaited_ot_kupata_na_angliia/", "text": "Вълнуващият сезон на новака във Висшата лига \"Уулвърхемптън\" продължи с победа срещу \"Манчестър юнайтед\" за Купата на Англия. \"Вълците\" спечелиха с 2:1 у дома и се класираха за полуфиналите на най-стария футболен турнир в света. Намиращите се в страхотна форма Раул Хименес и Диого Жота донесоха победата на \"Уулвс\" с попадения в 70-ата и 76-ата минута. Маркъс Рашфорд върна един гол, но твърде късно - в четвъртата от петте минути добавено време. Другият фаворит от Манчестър - \"Сити\", също срещна много трудности срещу втородивизионния \"Суонзи\". 20-на минути преди края на мача английският шампион изоставаше с 0:2 до 69-ата минута, но направи късен обрат. Бернардо Силва намали изоставането на \"гражданите\" в 69-ата минута. Девет минути по-късно спорна дузпа за нарушение срещу Рахим Стърлинг доведе до изравняване, след като ударът на Серхио Агуеро се отби в гредата, в крака на вратаря Кристофър Нордфелд и се озова в мрежата. Две минути преди края на редовното време тимът на Пеп Гуардиола стигна до победата след гол от засада на Серхио Агуеро, който отбеляза с глава след центриране отляво на Бернардо Силва. \"Уотфорд\" също се класира за полуфиналите след победа с 2:1 срещу \"Кристъл палас\" у дома. Последният участник във финалната четворка ще бъде излъчен в мача между \"Милуол\" и \"Брайтън\", които играят в неделя от 16.00 ч.", "date": "2019.03.16", "title": "\"Уулвс\" изхвърли \"Манчестър юнайтед\" от Купата на Англия"}
{"url": "https://www.dnevnik.bg/sviat/2019/03/16/3405524_pesenta_surbite_ne_se_boiat_ot_nikogo_zvuchi_v_kolata/", "text": "В колата на убиеца от Крайстчърч звучи сръбска  националистическа песен  от началото на 90-те години, в която се възхвалява босненският сръбски лидер Радован Караджич, осъден от международния трибунал за бивша Югославия на 40 години затвор за военни престъпления. \"Свободна Европа\" разказва, че след преглеждане на 17-минутния запис с излъчването на живо на терористичното нападение в Нова Зеландия, в което загинаха 50 и бяха ранени над 40 души, са установили и какво се чува в автомобила на нападателя Брентън Тарант. Песента се появява около 1995 г. в кулминацията на етническите войни при разпадането на бивша Югославия, отнели живота на около 130 000 души. В тях Белград подкрепяше сърбите в Словения, Босна и Херцеговина и Хърватия, като им предаде цялото местно въоръжение на армията. Песента в характерен стил на сръбски поп фолк първоначално е кръстена \"Караджич, води своите сърби\". В текста се казва, че \"вълците идат, пазете се усташи и турци\" и \"всички трябва да видят, че не се боим от никого\". През последните десетина години песента отново стана популярна сред радикални националисти. Видео клип бе публикуван през 2006 г. и на него се виждат много кадри на паравоенни сръбски отряди, как са бомбардирани с тежка артилерия босненски и хърватски градове и как сини каски на ООН са приковавани от сърбите с белезници към стълбове, за да послужат като жив щит срещу бомбардировките от НАТО. Свирещият на акордеон е Новислав Джаич става известен като \"войникът с отнесеното изражение\". През 1997 г. той е обвинен в Германия в участие в геноцид, но е оправдан. Джаич обаче е осъден на 5 години затвор за съучастие в 14 убийства и след излежаването на присъдата е депортиран в трета страта. Има няколко варианта на текста, но винаги в него присъстват войнствени и антимюсюлмански изрази. Заглавието също е сменяно от \"Силна сърбия\" до \"Махнете кебапа\". Второто заглавие се вижда изписано и на едно от оръжията, с които Тарант атакува джамията. На автомата са и имената на Милош Обилич и княз Лазар Хребелянович, сражавали се на Косово поле срещу османската армия през 1389 г.", "date": "2019.03.16", "title": "Песента \"Сърбите не се боят от никого\" звучи в колата на убиеца от Крайстчърч"}
{"url": "https://www.dnevnik.bg/sport/2019/03/16/3405525_s_rekordno_pluvane_petur_stoichev_otnovo_stana/", "text": "Петър Стойчев отново стана световен шампион по  плуване в ледени води . 42-годишният българин триумфира край ледовете в езерото Семьоновское в Мурманск с нов световен рекорд в най-дългата дистанция - 1000 метра. Стойчев спечели убедително състезанието с време 12:10 минути. Той подобри с пет секунди досегашния си рекорд, който постави при спечелването на световната титла в Бургхаузен през 2017 г. За разлика от тренировките , които се проведоха при температура на въздуха минус 7 градуса, по време на състезанието над Мурманск грееше слънце, а температурата на водата беше около нула градуса, предаде Би Ти Ви. Световното първенство по плуване в ледени води се проведе за трети път след 2015 и 2017 г. Стойчев участва за втори път и за втори път спечели златния медал. В края на ноември българският плувец записа още едно впечатляващо постижение. Той стана  шампион в първото организирано състезание в ледените води край Антарктида . Стойчев е носител на рекордните 11 Световни купи по плувен маратон и световен и европейски шампион на 25 километра плуване в открити води.", "date": "2019.03.16", "title": "Петър Стойчев отново стана световен шампион по плуване в ледени води"}
{"url": "https://www.dnevnik.bg/photos/2019/03/16/3405512_fotogaleriia_sblusuci_mejdu_jultite_jiletki_i/", "text": "Френските \"жълти жилетки\" влязоха в сблъсъци с полицията в района на Триумфалната арка в Париж в 18-ия пореден уикенд от демонстрации срещу президента Еманюел Макрон, предаде Асошиейтед прес.", "date": "2019.03.16", "title": "Фотогалерия: Сблъсъци между \"жълтите жилетки\" и полицията в Париж"}
{"url": "https://www.dnevnik.bg/biznes/2019/03/16/3405083_vkusut_na_franciia_idva_v_14_restoranta/", "text": "Най-голямото събитие в света, което почита френската храна - \"Вкусът на Франция\" (Goût de France), отново ще бъде отбелязано на 21 март, съобщава посолството в София. \"Вкусът на Франция\" ще се проведе за трета поредна година в България - като ресторантите от шест през 2018 г. се увеличават а 14 тази година, разпределени в шест града. В София това са ANDRé, Floret, L’Étranger, Lili Pham, Pavillion 37, Talents. В Пловдив в програмата участват Atlas, Le Petit Paris, Raia, Salt & Pepper. Във Варна са Di Wine; В Св. Св. Константин и Елена френска кухня ще предлагат Monty by Andre Tokev, в Смолян Brasserie Casseroles, в района на Мелник aEstivum. Менютата, предлагани от ресторантите, могат да бъдат разгледани онлайн  тук , като се избере България от списъка със страни. В миналогодишното издание на \"Вкусът на Франция\" близо 3 500 ресторанта в 150 страни предложиха четиристепенна френска вечеря, придружена с френски вина и шампанско. \"Вкусът на Франция\" е насочен както към любителите на френската кухня, така и към тези, които желаят да я опознаят, като същевременно дава възможност на участващите ресторанти да покажат своите умения. Посолството на Франция в България съвместно с Френския институт посвещава тазгодишното издание на \"Вкусът на Франция\" на региона Елзас, като организира вечеря-коктейл, приготвена от шеф Ерик Жирарден от ресторант La Maison des Têtes в Колмар (с присъдени звезди в пътеводителя \"Мишлен\"), която ще събере над сто гости в резиденцията на Франция. Оспорваната някога територия между Франция и Германия Елзас днес показва как са се насложили кулинарните традиции от двете култури - емблематични за храната на този район са както патешкия дроб и тарт, пълен с горски плодове, така и бирата и бретцелите, които първосигнално се свързват с Германия. В типичните за района ястия има немалко с немскоезични имена, означаващи: вкусна гозба от мариновано месо и картофи, задушени в керамичен съд (baeckeoffe); познатото от германските ресторанти кисело зеле, което обичайно се поднася със свинско и наденички (sauerkraut), наподобяващ пица, но поръсен с беконови кубчета и крем фреш тестен продукт с име flammekueche. В Елзас познават и повторната употреба на храната - да сътвориш нещо вкусно и засищащо за през седмицата от по-специалния обяд в неделя. Такъв е случаят с Fleischschnacka. В тесто се увиват обикновено останките от задушеното месо в неделя като се добавят яйца, лук, магданоз, сол и пипер. След това навитото на руло тесто се реже на еднакви парчета, които се пържат докато станат златисти. Ястието се нарича още месни охлюви заради формата и вида на нарязаното пълнено тесто. Бирата е акцент наравно с виното в Елзас, макар тази част на днешна Франция естествено да има лозя, предлагащи изтънчени радости за небцето заедно с местните сирена. Сухият и топъл климат предлагат добри условия да се отглеждат седем сорта - пино ноар, ризлинг, пино блан, пино гри, силване, гевюрцтраминер, елзаски мускат. Изложба с фотографии от Елзас, включително и такива, които разкриват красотата на регионалната кухня, ще бъде открита на оградата на посолството на Франция на 20 март.", "date": "2019.03.16", "title": "\"Вкусът на Франция\" ще представят 14 ресторанта"}
{"url": "https://www.dnevnik.bg/bulgaria/2019/03/16/3405553_rehav_protest_poiska_ostavka_na_pravitelstvoto/", "text": "Пред парламента се проведе протест с искания за оставка на правителството и пряко участие на гражданите във властта. Обявеният като  \"Мегапротест - народът срещу управляващата мафия и всички партии\"  се оказа недоволство на стотина души, облечени в жълти жилетки, които обаче успяха за кратко да блокират движението пред Народното събрание и дори заплашиха да щурмуват парламента, съобщи БНР. Полицията ги призова да освободят пътното платно, те обаче отказаха да го направят и бяха изтласкани към паметника на Цар Освободител. Така в крайна сметка движението около парламента беше пуснато. Оказа се, че полицаите са повече от протестиращите и в един момент те решиха да променят и мотото на протеста си от \"Оставка на правителството\" към \"По-високи заплати за полицаите\", съобщава държавната медиа. Групата стигна до сградата на правителството като обещава да се върне в сряда пред Народното събрание.", "date": "2019.03.16", "title": "Рехав протест поиска оставка на правителството"}
{"url": "https://www.dnevnik.bg/photos/2019/03/16/3405549_fotogaleriia_albaniia_iska_promiana/", "text": "В столицата на Албания Тирана се проведе пореден антиправителствен протест. Недоволството е започнало мирно, но впоследствие се е стигнало до сблъсъци с органите на реда. В марша участваха хиляди албанци от цялата страна. Протестът е насочен срещу премиера Еди Рама. Събралите се настояват Рама да подаде оставка и управлението на държавата да бъде поето от преходен кабинет.", "date": "2019.03.16", "title": "Фотогалерия: Албания иска промяна"}
{"url": "https://www.dnevnik.bg/sport/2019/03/16/3405554_mujkata_shtafeta_na_bulgariia_vleze_v_top_10_na/", "text": "България завърши на девето място в мъжката щафета на 4х.7.5 км от световното първенство по биатлон в Йостерсунд. Красимир Анев, Антон Синапов, Димитър Герджиков и  световният вицешампион в индивидуалното Владимир Илиев  използваха девет допълнителни патрона, без да влизат в наказателната обиколка, и финишираха на 2:03.9 минути от безапелациония победител Норвегия. Норвежците бяха в свое собствено състезание, след като Тарей Бьо пое щафетата на втори пост. Той предаде на своя брат Йоханес Бьо с аванс от 43.5 секунди пред Франция и Германия. Новият носител на Световната купа увеличи разликата до близо минута. Той дори си позволи да направи три грешки на последна стрелба и въпреки това да финишира с голяма преднина от 38.1 секунди пред германеца Бенедикт Дол. Русия се пребори за бронзовия медал след страхотен последен пост на Александър Логинов, който придвижи \"сборная\" от осмо до трето място. Чехия, Словения, Франция, Швеция и Австрия допълниха челната осмица. За България Анев започна състезанието без грешка, а след един пропуск на втората стрелба предаде на Синапов от 13-о място с пасив от 21.4 секунди. Синапов използва три допълнителни патрона, но задържа позициите на българската щафета и дори да се придвижи до 11-а позиция.  Герджиков също сбърка три пъти на стрелбището, като предаде щафетата на Илиев от 12-о място с изоставане от 1:55.8 минути до лидера Норвегия.  Първият медалист от световно първенство в историята на българския мъжки биатлон  направи по един пропуск в двете си стрелби, но компенсира с бързо ски бягане и спечели три позиции. В състезанието участваха 26 отбора. По-рано днес се проведе и женската щафета. Златните медали отново бяха спечелени от състава на Норвегия. Синове Сьолемдал, Ингрид Тандреволд, Тирил Екхоф и Марте Олсбу използваха осем наказателни патрона и завъртяха една наказателна обиколка, но въпреки това завършиха с 24 секунди аванс пред Германия. Украйна грабна бронзовите медали. Българската щафета в състав Даниела Кадева, Десислава Стоянова, Мария Тодорова и Емилия Йорданова беше затворена с една обиколка още преди последния пост и отпадна. До края на световното остават две състезания - масовите стартове при жените (в неделя от 14.15 ч.) и при мъжете (в неделя от 17.00 ч.). В тях ще има един български участник - Владимир Илиев.", "date": "2019.03.16", "title": "Мъжката щафета на България влезе в топ 10 на световното по биатлон"}
{"url": "https://www.dnevnik.bg/sport/2019/03/16/3405567_zidan_se_zavurna_s_pobeda_nachelo_na_real_madrid/", "text": "Зинедин Зидан започна  с победа втория си период като старши треньор на \"Реал\" (Мадрид). Белите спечелиха с 2:0 срещу \"Селта\" у дома след попадения на двама от играчите, които изживяваха трудни времена при Сантяго Солари - Иско и Гарет Бейл. Те започнаха в стартовия състав заедно с още няколко пренебрегвани от досегашния треньор имена - Марсело и Марко Асенсио. Кейлор Навас замени Тибо Куртоа на вратата, а останалите титуляри бяха Серхио Рамос, Рафаел Варан, Алваро Одриосола, Тони Кроос, Лука Модрич и Карим Бензема. След предпазливо начало на двубоя на \"Бернабеу\" \"Реал\" наложи натиск, но трябваше да чака до средата на второто полувреме, за да открие резултата. Първото положение дори беше за \"Селта\", но Навас спаси удар с глава на Макси Гомес в 15-ата минута. В 30-ата минута \"Реал\" беше много близо до попадение, но изстрел на Бейл разтресе гредата. По-активната игра на домакините даде резултат в 62-ата минута. Бензема получи вляво от вратата и подаде към Иско, който засече топката на метър от опразнената врата. Испанският национал се разписа в първия си мач като титуляр в Ла Лига от пет месеца насам. \"Реал\" продължи да натиска и в 77-ата минута реши мача с втори гол. Бейл получи топката от Марсело и отправи удар с десния крак, за да отбележи с доза късмет и помощта на страничния стълб. \"Реал\" записа 17-ата си победа от 28 мача и събра 54 точки. Белите се доближиха на две от градския съперник \"Атлетико\" и на девет от лидера \"Барселона\", които са с мач по-малко.", "date": "2019.03.16", "title": "Зидан се завърна с победа начело на \"Реал\" (Мадрид)"}
{"url": "https://www.dnevnik.bg/sport/2019/03/16/3405573_ludogorec_prikljuchi_redovniia_sezon_s_razgrom_i_pet/", "text": "Шампионът \"Лудогорец\" приключи редовния сезон в Първа лига с пет точки аванс на върха пред най-близкия си преследвач - ЦСКА, и с осем точки пред третия \"Левски\". И трите претендента за титлата се насочиха с победи към плейофната фаза на шампионата. \"Лудогорец\" постигна разгромен успех с 6:0 срещу \"Септември\" в Разград. ЦСКА наигра \"Берое\" с 2:0 на \"Българска армия\" и разклати още повече поста на старши треньора на старозагорци Александър Томаш. По-рано днес  \"Левски\" спечели с 4:3 срещу последния \"Верея\" . \"Лудогорец\" събра 62 точки преди последните десет кръга за сезона. ЦСКА е с 57, а \"Левски\" - с 54. Другите три отбора, които ще участват в челната шестица, са \"Ботев\" (Пловдив), \"Берое\" и \"Черно море\". Те имат съответно 45, 42 и 41 точки. В Разград \"Лудогорец\" нямаше никакви трудности срещу намиращия се в зоната на изпадащите \"Септември\". Якуб Шверчок даде ранен аванс на домакините в 8-ата минута, а в 21-ата отбеляза второ попадение. Три минути по-късно Драгош Григоре направи 3:0 от дузпа, а Шверчок напусна терена с контузия. Малко преди почивката Марселиньо вкара четвърто попадение за шампионите. Десет минути след началото на втората част бразилският плеймейкър покачи на 5:0. Клаудиу Кешеру оформи крайния резултат в 64-ата минута с 18-ия си гол за сезона. Румънецът се доближи на едно попадение от лидера в класирането при голмайсторите Станислав Костов. На \"Българска армия\" ЦСКА изигра силно първо полувреме срещу разколебания \"Берое\". Червените пропуснаха няколко чудесни възможности за гол, преди Тиаго Родригес да открие резултата в 18-ата минута след отличен пробив и центриране отляво на Жоржиньо. През второто полувреме тимът на Любослав Пенев намали оборотите, но \"Берое\" нямаше никаква идея как да се възползва. Гостите от Стара Загора завършиха мача без точен удар. Единственият добър шанс се откри в 47-ата минута пред Рубен Бригидо, който се измъкна зад защитата, но стреля високо над вратата. В добавеното време на мача домакините подпечатаха трите точки с второ попадение. Едвин Джеси проби отдясно и опита подаване към Евандро. Ерол Аркан опита да пресече паса, но прати топката в собствената си врата.", "date": "2019.03.16", "title": "\"Лудогорец\" приключи редовния сезон с разгром и пет точки аванс пред ЦСКА"}
{"url": "https://www.dnevnik.bg/biznes/2019/03/16/3405570_amerikun_erlains_shte_leti_do_dubrovnik/", "text": "Американската авиокомпания \"Америкън ерлайнс\" (American Airlines) въвежда директни полети до Дубровник от началото на юни тази година, съобщи директорът на Туристическия съвет на Дубровник Романа Власич, цитирана от Макфакс и БТА. Полетите ще продължат до края на септември. Това ще бъдат първите директни полети от САЩ до Дубровник от 28 години. Романа Власич уточни, че американската авиокомпания планира да лети от Филаделфия до Дубровник три пъти седмично със самолети с капацитет 200 места. От резервационната система на превозвача в момента обаче се вижда, че полетите са с прекачване в Мадрид, има и предупреждение за смяна на терминала.", "date": "2019.03.16", "title": "\"Америкън ерлайнс\" ще лети до Дубровник"}
{"url": "https://www.dnevnik.bg/bulgaria/2019/03/16/3405582_komandosite_ot_armiiata_da_podpomagat_mvr_predlaga/", "text": "Командосите от армията да подпомагат МВР в антитерористични операции и тежки криминални престъпления. Това предвижда предложение за промяната в Закона за отбраната, съобщава Би Ти Ви. В промяната е заложено трансформирането на 68-ма бригада в Пловдив в Командване на силите за специални операции и дава нови задачи на командосите. Задачите ще бъдат свързани и с помощ на МВР, в случаи когато е нужна специалната им подготовка по разузнаване, издирване и залавяне на особено опасни лица. Поправките са наложени след случаите, в които командосите от парашутната бригада бяха ползвани в операцията по издирване на убиеца в Пещера и в Нови Искър. Военният министър Красимир Каракачанов очаква от Комисията по отбрана в Народното събрание да се произнесе по предложението. \"Аз предлагам чисто законово да го регламентираме при тежки престъпления или масови убийства. Не става дума да вадим армията, самолети и танкове, а специализираната част от армията – специалните сили, които имат способности да извършват разузнаване, преследване и за засади\", каза той. По думите му, ако предложението бъде прието, окончателно решение ще бъде давано от министър-председателя. Министърът на отбраната се мотивира и с терористичните атаки в Европа, които наложиха военни формирования да бъдат включени в анитерористични дейности. Командирът на 68-ма бригада Специални сили в Пловдив бригаден генерал Явор Матеев подкрепя предлаганите промени, защото те регламентират включването на командосите в помощ на МВР при необходимост. Според командира на специалните сили \"Жандармерията\" има други функции, Специализираният отряд за борба с тероризма на МВР (СОБТ) е малко формирование и за да се реагира на едновременно възникнали ситуации в няколко града ще трябва да се разчита на командването на силите за специални операции, което също ще се създаде с поправките в закона. Новото командване ще има щаб в Пловдив и в пъти по-голям бюджет за капиталови разходи, модернизация и превъоръжаване. \"Ако досега сме разполагали с хиляди левове за модернизация, превъоръжаване и капиталови разходи, сега ще разполагаме с милиони. Тези промени се готвят от 2001 г. Надявам се съвсем скоро те да бъдат реалност\", каза генерал Матеев.", "date": "2019.03.16", "title": "Командосите от армията да подпомагат МВР, предлага военното министерство"}
{"url": "https://www.dnevnik.bg/istorii_na_denia/2019/03/16/3405590_nai-chetenoto_v_dnevnik_den_za_proshka_i_teroristut_ot/", "text": "1.  Сирни Заговезни: ден за прошка  - 28414 прочитания 2.  \"Лудогорец\" прекърши мечтите на \"Левски\" за титла с победа на \"Герена\"  - 22669 прочитания 3.  Терористът от Крайстчърч е носел оръжие с надпис \"Шипченски проход 1877-78\"   - 22595 прочитания 4.  Изтеглянето на влог от КТБ в последния момент от шеф в БНБ се оказа неукоримо  - 21755 прочитания 5.  Радан Кънев призова ЕНП да се раздели с Бойко Борисов  - 19708 прочитания 6.  Напрежението в мъжкия тенис се покачва след критика от Федерер към Джокович  - 16699 прочитания 7.  Кметът на Созопол Панайот Рейзи е обвинен за присвояване на 2 млн. лв . - 15754 прочитания 8.  Терористът от Нова Зеландия е посетил България през 2018 г.   - 13440 прочитания 9.  Британските депутати отхвърлиха сделката на Мей, утре ще решат искат ли Брекзит без сделка  - 12996 прочитания 10.  Роднини на Сакскобургготски се оттеглиха от делото за рилските гори и обявиха, че са на държавата  - 11522 прочитания", "date": "2019.03.16", "title": "Най-четеното в \"Дневник\": Ден за прошка и терористът от Крайстчърч"}
{"url": "https://www.dnevnik.bg/sport/2019/03/16/3405589_nadal_se_otkaza_ot_polufinala_s_federer_zaradi/", "text": "Мечтаният полуфинал в Индиън Уелс между Рафаел Надал и Роджър Федерер няма да се състои. 32-годишният испанец се отказа преди мача заради контузия в коляното, която  получи в тежкия четвъртфинал срещу Харен Хачанов . Оттеглянето на световния №2 изпрати Федерер на девети финал в Индиън Уелс. 37-годишният швейцарец преследва рекордна шеста титла в най-престижния турнир от сериите \"Мастърс\". В битката за трофея той ще срещне Доминик Тийм или Милош Раонич. \"Тренирах сутринта и усетих, че коляното ми не е достатъчно добре, за да мога да съм конкурентен на нивото, което е необходимо за полуфинален мач на такъв голям турнир\", каза Надал. Испанецът има проблеми с травми в коляното през цялата си кариера. Заради поредната такава той пропусна края на миналия сезон и нямаше официален мач между US Open и Australian Open. Надал ще пропусне и започващия следващата седмица мастърс в Маями. Той ще се завърне за старта на сезона на червени кортове, който за него ще е с мастърса в Монте Карло. \"Сега не е моментът да се оплаквам твърде много. Когато съм здрав, се чувствам конкурентен и целта ми е да бъда здрав колкото се може повече седмици. На този етап нямам съмнения, че ще съм готов за Монте Карло\", каза още носителят на 17 титли от Големия шлем.", "date": "2019.03.16", "title": "Надал се отказа от полуфинала с Федерер заради контузия"}
{"url": "https://www.dnevnik.bg/kultura/2019/03/16/3405595_chudovishta_na_marius_olteanu_vze_goliamata_nagrada_na/", "text": "Голямата награда за първи и втори филм на фестивала \"София – град на киното\" (23-то издание на \"София филм фест\") чиито паричен еквивалент е 7 хил. евро, отиде при румънския режисьор Мариус Олтеану. \"Този филм е за любов и за толерантност. Само преди 30 години в Румъния абортите бяха незаконни. През 2001 г. хомосексуалността все още беше наказуема със затвор. Едва миналата година имаше референдум за брака. Правата се извоюват трудно, а се губят лесно особено когато не си даваме сметка за другите и тяхното значение\", каза при получаването на приза режисьорът. Наградата на публиката получи Лъчезар Аврамов за \"Снимка с Юки\", направен по разказ на българския писател Мирослав Пенков. В конкурсната програма за документално кино беше отличен \"Тайният живот на Вера\" на Тонислав Христов, чиято световна премиера беше на фестивала в Сънданс. В конкурсната програма за балканско кино наградата отиде при \"Пеперуди\" на родената през 1981 г. турска режисьорка Толга Карачелик. По време на церемонията председателят на международното жури Ник Пауъл се пошегува като благодари на журито, че не е \"брекзит\" жури, което да не може да вземе решение. В същия шеговит тон той благодари и за безплатните футболни мачове, на които е бил заведен, и обяви, че ще се премести да живее в България. Специалната награда на \"София филм фест\" взе Драго Шолев за филма си \"Прасето\". Това предизвика бурни овации от страна на публиката. Наградата на София за изключителен принос в развитието на киното и музиката получи Кирил Маричков. Директорът на фестивала Стефан Китанов акцентира върху връзката между \"София филм фест\" и музиката. Той отбеляза 50-годишнината от фестивала \"Уудсток\" и подчерта влиянието, което е оказала рок музиката върху демократичните процеси в Източна Европа. Наградата за късометражен филм \"Джеймисън\" беше връчена на Пенчо Кунчев за \"Рози в нощта\". За режисура в международния конкурс беше отличена на германската режисьорка Нора Фингшайд за \"Извън системата\".", "date": "2019.03.16", "title": "\"Чудовища\" на Мариус Олтеану взе голямата награда на София филм фест"}
{"url": "https://www.dnevnik.bg/bulgaria/2019/03/16/3405324_zapochva_topul_uikend/", "text": "В събота облачността ще е променлива, следобяд- по-често значителна, но вероятността за валежи е малка. Това прогнозира Националният институт по метеорология и хидрология (НИМХ), цитиран от агенция \"Фокус\". Около и след обяд вятърът ще се ориентира от северозапад, ще се усили и ще е умерен, временно и силен. Ще се затопли чувствително и максималните температури ще са между 16° и 21°. Атмосферното налягане е и ще остане по-ниско от средното за месеца - в следобедните часове слабо ще се понижи. Над Черноморието облачността ще е променлива, по-значителна - след обяд, но ще е почти без валежи. Максималните температури ще са 8°-10°. Температурата на морската вода е 7-9°. Вълнението на морето ще бъде 2-3 бала. Над планините облачността ще е променлива, по-значителна след обяд, но вероятността за валежи е малка. Ще духа силен, по най-високите части и бурен северозападен вятър. Температурите ще се повишат и максималната на височина 1200 метра ще бъде около 10°, на 2000 метра - около 3°.", "date": "2019.03.16", "title": "Започва топъл уикенд"}
{"url": "https://www.dnevnik.bg/sport/2019/03/16/3402605_olimpiiskiiat_diado_i_negovoto_vdunovenie/", "text": "За много хора присъствието на олимпийски игри е възможност, която се отдава веднъж в живота. За Наотоши Ямада обаче посещението на най-големия спортен форум в света се е превърнало в традиция. На 92 години японецът продължава да носи олимпийския дух, като не е пропускал летни игри от 1964 г. Оттогава Ямада пътува до градовете домакини, за да подкрепи сънародниците си. \"Япония дори не участва на олимпийските игри в Москва (през 1980 г.), но аз отидох да гледам. Присъствам на игрите от откриването до церемонията по закриване. Няма такъв човек като мен. Аз съм единственият на Земята\", каза Ямада, цитиран от \"Ройтерс\". В родината си 92-годишният японец е наричан Олимпийския дядо. Със златиста шапка, червено яке и широка усмивка Ямада е една от най-колоритните фигури в олимпийското движение, като често е атракция за феновете. Японецът е воден от желанието си да пътува и опознава нови места. Искрата, която запалва желанието му за приключението, е реч на тогавашния император Хирохито. \"Императорът каза, че иска младото поколение да преустрои страната. Почувствах, че искам да направя нещо за родината си. Това е една от причините да започна да посещавам игрите\", каза Ямада. Той е присъствал на 14 поредни летни игри, които са се провели в Токио, Мексико, Мюнхен, Монреал, Москва, Лос Анджелис, Сеул, Барселона, Атланта, Сидни, Атина, Пекин, Лондон и Рио. За Ямада е невъзможно да определи любимото си място. \"Ако имате моливи в различен цвят и някой попита кой цвят вие е любимият? Черен, червен, син или зелен? Всеки цвят има собствена история. Не мога да определя кои са любимите ми игри. Всичките са били впечатляващи\", заяви Ямада. В традиция за японеца се е превърнала размяната на сувенири с местните хора от градовете, които посещава. Знамена, марки, снимки и други предмети са изложени в галерия в родния му град Нанто.  Ямада се надява да бъде в добро физическо здраве, за да присъства на игрите в Токио догодина, с което да \"затвори\" цикъла. Столицата на Япония ще приеме форума за втори път, като за последно това се случи през 1964 г., когато започва олимпийското пътешествие на Ямада. \"Това ще бъде кулминацията на подкрепата ми към игрите през всичките години. Много хора искат да посетят Япония за игрите през 2020 г. и смятам, че ще бъде изумително събитие\", допълни Ямада.", "date": "2019.03.16", "title": "Олимпийският дядо и неговото вдъхновение"}
{"url": "https://www.dnevnik.bg/bulgaria/2019/03/16/3405295_taksite_za_studenti_v_bulgarskite_universiteti_-_ot/", "text": "Годишните такси за обучение на студенти в българските университети за следващата 2019/2020 година ще варират между 200 лева и 7700 евро. Това се разбира от проект за решение на Министерския съвет, който е качен за обществено обсъждане (още за таксите в различните университети четете  тук ). Някои университети предлагат увеличение на таксите за част от специалностите, като стъпката е с между 15 и 100 лева. Планира се държавните висши училища да съберат около 136 млн. лева от студентите през следващата година. В Софийския университет \"Св. Климент Охридски\" годишната такса за обучение в направления \"Администрация и управление\", \"Икономика\" и \"Туризъм\", където субсидираните от държавата места места се намаляват всяка година, ще бъде 460 лева. Таксата в специалности с недостиг като \"Педагогика по...\" ще е като тазгодишната - 200 лева. Обучението във филологическите специалности поскъпва със 100 лева и таксата става 400 лева. Обучението по \"Журналистика\" ще струва 600 лева на година, по \"Право\" - 800 лева, а по \"Медицина\" - 925 лева. Таксата за обучение по \"Медицина\" на английски език за новоприети граждани на страни извън Европейския съюз е 7700 евро. В Медицинския университет-София за обучение в същата специалност ще се заплаща от 900 лева до 48000 евро на година. В Университета за национално и световно стопанство (УНСС) най-ниските такси са за обучение в направления \"Администрация и управление\" и \"Икономика\" - 462 лева на година за редовно обучение на български граждани. Таксите за обучение на чужд език в специалности от същите направления стигат до 3800 евро. В Техническия университет-София таксите варират от 350 лева до 3000 евро за обучение на чуждестранни граждани. Таксите за обучение в направление \"Технически науки\" са 700 лева. В Пловдивския университет \"Паисий Хилендарски\" обучението на година струва от 480 лева до 3000 евро. В Русенския университет \"Ангел Кънчев\" таксите са от 500 лева до 3000 евро, а в Югозападния университет \"Неофит Рилски\" в Благоевград - от 530 до 4450 евро.", "date": "2019.03.16", "title": "Таксите за студенти в българските университети - от 200 лева до 7700 евро"}
{"url": "https://www.dnevnik.bg/bulgaria/2019/03/16/3396203_chestit_todorovden/", "text": "Православните християни днес отбелязват деня на свети великомъченик Теодор Тирон, наричан и Тодоровден. Празникът винаги е в съботата на първата седмица на Великия пост. Петдесет години след смъртта на св. Теодор гонителят на християните - император Юлиан Отстъпник (332 - 363 г.), продължавал да желае връщането на езичеството. Знаейки, че 40 дни преди Великден християните спазват строг пост, решил да се подиграе с тях и да ги застави да ядат идоложертвена храна. Император Юлиан наредил на градоначалника в Цариград да напръска тайно с кръв от идолски жертви всички постни храни на пазара и християните, като ядат, макар и без да знаят, да се осквернят и тъй да бъдат подиграни и обявени за езичници. Градоначалникът сторил, каквото му било заповядано, но Бог направил така, че да се открие нечестивият замисъл. Църковното предание разказва, че св. Теодор Тирон се явил на цариградския архиепископ Евдоксий, известил му наредбата на Юлиан Отстъпник и му заръчал да съобщи това на верните - да предупреди християните през тази седмица да не вземат никаква храна от пазара. На запитването на архиепископа: какво да ядат през тия дни, св. Теодор отговорил: да си приготвят коливо - жито, то да им бъде храната. Предупредени за наредбата, християните не взимали никакви храни от пазара. Юлиан разбрал, че лукавият замисъл е разкрит, останал посрамен и пуснал неосквернена стока на пазара. Оттогава за благодарност на първата събота от Великия пост Църквата възпоменава паметта на св. великомъченик Теодор Тирон. За спомен на случилото се се вари жито, което се благославя по време на богослужението в храма. Конски Великден  Според народното вярване на този ден свети Тодор съблича своите девет кожуха, яхва бял кон и отива при Бога да измоли лято. На този ден се организират т.нар. кушии - надбягвания с коне, и затова празникът е наричан и Конски Великден. Преди кушията жените си мият косите с вода, в която поставят слама от яслите на конете. Водата от миенето хвърлят на улицата след конете, за да са дълги и здрави косите им като конска грива. Тодоровден е празник и на младите невести, омъжили се през годината, и затова го наричат и Булкина неделя. Според традицията до Тодоровден те нямат право да месят и пекат хляб. Извършват се обреди за здраве и плодовитост на младите булки. Имен ден празнуват: ", "date": "2019.03.16", "title": "Християните празнуват Тодоровден"}
{"url": "https://www.dnevnik.bg/analizi/2019/03/16/3405284_investiciite_sa_niski_ne_samo_v_bulgariia_no_i_v/", "text": "Според прогнозите за развитие на българската икономика ( закон за бюджет 2019 г. ;  Българска народна банка ,  Европейска комисия ) може да се очаква темпът на растеж на инвестициите (бруто образуване на основен капитал) през 2019 г. да се запази и дори да се увеличи. Аргументите зад тези очаквания са основно по линия на продължаващите ниски лихви, както и ускорено усвояване на европейски средства, а оттам и ръст в публичните инвестиции. Тези прогнози отново ни връщат към опасенията от 2018 г. за спад в преките чуждестранни инвестиции (ПЧИ). Тук трябва да се направят две уточнения: 1) оценката за евентуален спад на ПЧИ може да се направи след излизане на окончателните данни, което ще бъде през 2020 г. и 2) каквото и да е развитието им то не е изолирано само до България. Въпреки всичко страната продължава да е на челните места в Европейския съюз както по привлечени ПЧИ, така и по инвестиции в икономиката (както местни, така и чужди). Размерът на преките чуждестранни инвестиции в България към края на 2017 г. възлиза на около 82% от БВП през същата година, което нарежда страната на осмо място сред страните от Европейския съюз (ЕС) след Естония, Белгия, Холандия, Ирландия, Люксембург, Кипър и Малта. Първите четири страни обаче не са показателни за инвеститорския интерес, тъй като са с неофициален статут на данъчни убежища, което се изразява и в огромен дял на размера на ПЧИ – между 2,5 и 16,5 пъти по-големи в сравнение с БВП на тези страни в сравнение със средно ниво от около 45% за останалите страни. Към тях може да се прибави и Белгия, въпреки че не спада към горната група, тъй като в периода 2005-2011 г. средногодишните ПЧИ достигат близо 160% от БВП за съответната година на фона на около 32% от БВП средно за останалите страни за този период. Холандия също би трябвало да спада в тази група, тъй като страната е известна с агресивната си политика за привличане на преки чуждестранни инвестиции [1] , но размерът на ПЧИ през 2017 г. е около 117% от БВП, което не много по-далеч от този на Естония и България от 80-90%. Разглеждайки размера на преките чуждестранни инвестиции спрямо БВП в периода 2005-2017 г. (Графика 1) се вижда, че България винаги е била над средното ниво за ЕС с изключение на гореспоменатите пет страни членки. Нещо повече – от 2008 до 2013 г. именно България е с най-голям размер на ПЧИ спрямо БВП на страната, след което водещата позиция заема Холандия, което вероятно се дължи на гореспоменатото обяснение. С други думи спад на чуждестранните инвестиции наистина има, но той нито е катастрофален, както често се преувеличава, нито е изолирано явление за България, а се наблюдава и в други страни членки на ЕС. Нещо повече - според предварителните данни на БНБ размерът на чуждестранните инвестиции в периода януари – септември 2018 г. е около 41.76 млрд. евро, докато през същия период на предходната година е бил около 41.12 млрд. евро. Ако тази динамика се запазила до края на 2018 г., това ще затвърди тенденцията на нарастване на размера на ПЧИ, която започва през последното тримесечие на 2016 г. По отношение на частните инвестиции в икономиката ситуацията е малко по-различна, но е далеч от отчайваща. В предкризисния период частните инвестиции в България като дял от БВП бързо се приближават до най-високите нива, наблюдавани в други страни членки от ЕС, но от началото на 2009 г. започват да намаляват. В периода от третото тримесечие на 2010 до първото тримесечие на 2016 г. запазват почти постоянно ниво от около 18.5% от БВП, което е малко над средното за ЕС в същия период. Трябва да се отбележи, че това е период, в който размерът на ПЧИ спрямо БВП в страната е сравнително постоянен и е налице политическа криза (2013-2014 г.). В края на 2014 г. фалира четвъртата по големина банка, а в следващите две години финансовият сектор се фокусира върху подобряване на стабилността си, включително намаляване на дела на необслужвани кредити, както и успешно преминаване през тогавашната оценка на качеството на активите на банковия и небанковия сектори и стрес тестове през 2016 г. Както се вижда от графиката, свиването на инвестициите не е характерно само за България – максималният дял на бруто образуването на основен капитал в БВП през третото тримесечие на 2018 г. бележи ръст в сравнение с предходните няколко осем тримесечия, но остава под нивата си от четвъртото тримесечие на 2014 г. и значително под нивата от 2007-2008 г. Същото се отнася и за минималния и средния дял на инвестициите в ЕС, които са значително под предкризисния пик. Именно този общоевропейски спад в инвестиционната активност е причината за създаването на  Инвестиционен план за Европа , който е \"резултат на призива на Европейския съвет от юни 2014 г. за справяне с ниските равнища на инвестициите в ЕС с цел да се даде тласък на растежа и заетостта\". Инвестициите в икономиката са ключови както за стимулиране на икономическата активност, повишаване на заетостта, а оттам – подобряване на благосъстоянието на населението, така и за повишаване на потенциала за растеж на икономиката. Несъмнено те следва да бъдат във фокуса на всяка правителствена политика - нещо, което, за съжаление, не се вижда през последните години. Въпреки това изопачаването на фактите и използването на полуистини относно колко лоша е инвестиционната среда в страната по-скоро биха влошили настоящата ситуация, отколкото да ѝ помогнат. Имайки това предвид, крайно време е управляващите да престанат да представят всички инвеститори като дерибеи, да вземат мерки относно тези, които не спазват правилата и работят в сивия сектор, и да предприемат промени за насърчаване на инвестиционната активност в страната. Това е един от най-сигурните начини за ускоряване на темпа на конвергенция с останалите страни членки на ЕС и повишаване качеството на живот в страната. [1]  Един пример е близо нулевия корпоративен данък за финансови холдинги с чуждестранна собственост.", "date": "2019.03.16", "title": "Инвестициите са ниски не само в България, но и в останалата част на ЕС"}
{"url": "https://www.dnevnik.bg/evropa/2019/03/16/3404512_slovakiia_moje_da_izbere_purvata_si_jena_prezident/", "text": "Словашките избиратели ще гласуват днес на първи тур на президентските избори, които ще се превърнат в тест за управляващата популистка партия - година след демонстрациите срещу правителството и политическата криза, провокирани от  убийството на разследващ журналист . Зузана Чапутова , адвокат с либерални убеждения, защитник на околната среда и яростен критик на правителството, е фаворитът на тези изключително важни избори преди парламентарните през 2020 г. в страната с 5.4 милиона жители, която е членка на Европейския съюз и НАТО. Социологическите проучвания сочат, че елегантната разведена майка на 45 години разполага с убедителна преднина пред основния си съперник, еврокомисаря по енергийния съюз Марош Шефчович, подкрепян от управляващата партия \"Смер-социална демокрация\". Чапутова и Шефчович вероятно ще се срещнат на втория тур на 30 март, тъй като се очаква нито един от двамата да не получи на първия тур повече от 50 процента от гласовете на избирателите. Заместник-председател на Словашката прогресивна партия, която не е представена в парламента, Чапутова е на мнение, че \"хората призовават за промяна\", а предизборният й лозунг е \"да се борим срещу злото\". Самата тя лично излезе на улицата заедно с хиляди други демонстранти, след като през февруари миналата година бяха застреляни разследващият журналист Ян Куцяк и годеницата му. Двойното убийство  и  експлозивното разследване  на Куцяк за предполагаемите връзки между словашки политици и италианската мафия, публикувано след смъртта му, създаде криза в страната и провокира опасения, свързани със свободата на медиите и корупцията. Вълната от възмущение доведе до  оставката на премиера  Роберт Фицо, който въпреки това остана председател на управляващата партия \"Смер - социална демокрация\" и близък съюзник на сегашния премиер Петер Пелегрини. Първата жена президент? \"Чапутова привлича избирателите, които са недоволни от сегашните политически елити, независимо дали са част от правителството или са в опозиция\", твърди анализаторът Юрай Марушиак. Тя разполага с подкрепата на досегашния президент Андрей Киска, милионер с либерални възгледи и противник на правителството, който няма да се кандидатира за следващ мандат по семейни причини. \"Мисля, че Словакия е готова за първата си жена президент\", заяви пред \"Франс прес\" Мария Павлова, 67-годишна пенсионерка от Нове Замки, Южна Словакия. Чапутова защитава правото на свободен аборт и насърчава предоставянето на още права на еднополовите двойки, което обаче би могло да намали популярността й в консервативната Словакия. 52-годишният Марош Шефчович се явява като независим кандидат на изборите, но въпреки това се ползва с подкрепата на \"Смер - социална демокрация\", което създава риск да го дискредитира в очите на тези, според които тази партия вече не е приемлива. \"Няма да гласувам за човек, който подкрепя Фицо или който разполага с подкрепата на \"Смер\", казва Мария, студентка по биология от Пиещяни, Западна Словакия, според която \"убийството на Куцяк разтърси Словакия\". \"ПрезиДЕНТ\" Според 34-годишния компютърен специалист Роланд Кутис обаче \"Шефчович е почтен, компетентен и перфектно подготвен кандидат, от когото няма да се срамуваме в чужбина\". \"Въпреки че не е нито светец, нито свръхчовек, той е най-добрият избор\", смята Кутис. Заместник-председателят на Европейската комисия от 2014 г. Шефчович не познава добре вътрешната политика, твърди Марушиак. Шефчович е известен и с широката си усмивка, която често демонстрира. Той направи това наскоро и в социалните мрежи под псевдонима \"ПрезиДЕНТ\". Първоначално Шефкович бе на първо място в предизборната надпревара пред Чапутова, която бе слабо известна на широката публика и излезе начело в социологическите проучвания чак след оттеглянето на учения Роберт Мистрик, който подкрепи кандидатурата й. Според социологическо проучване от този месец на агенция АКО за Чапутова ще гласуват 52.9 процента от избирателите, а за Шефчович - 16.7 процента. Друго проучване, на института \"Фокус\", сочи, че Чапутова ще получи 44.8 процента от гласовете, а Шефчович - 22.1 процента. Словашкият президент не разполага с управленски функции, но утвърждава международни договори и назначава висшите магистрати, сред които и председателя на Върховния съд. Той освен това е и върховен главнокомандващ на въоръжените сили и разполага с право на вето. Тринадесет кандидати ще участват в изборите, сред които и съдията от Върховния съд Щефан Харабин, крайнодесният депутат Мариан Котлеба и политическият ветеран и представител на унгарското малцинство Бела Бугар. Изборните секции ще бъдат отворени между 06:00 и 21:00 ч. по Гринуич. /БТА", "date": "2019.03.16", "title": "Словакия може да избере първата си жена президент"}
{"url": "https://www.dnevnik.bg/sport/2019/03/16/3405402_federer_i_nadal_oformiha_mechtan_polufinal_v_indiun/", "text": "Великото съперничество между Роджър Федерер и Рафаел Надал ще бъде подновено след пауза от година и половина. 37-годишният швейцарец и 32-годишният испанец ще се изправят един срещу друг в битка за място във финала в Индиън Уелс. Двамата достигнаха полуфиналите на първия за сезона турнир от сериите \"Мастърс\" след двусетови победи. Федерер се справи с мощно сервиращия поляк Хуберт Хуркач след 6:4, 6:4. Двубоят продължи 75 минути, но носителят на 20 титли от Големия шлем трябваше да се потруди доста. Федерер все пак показа класата си в решаващите моменти и пречупи 22-годишния си съперник, който заема 67-ото място в световната ранглиста. Маестрото реализира две от трите си точки за пробив и спаси двете, които се откриха преди Хуркач. Надал имаше много тежък мач със световния №13 Карен Хачанов. Испанецът успя да преодолее болките си в коляното и агресивната игра на руснака, за да стигне до труден успех със 7:6 (2), 7:6 (2) след 2 часа и 20 минути игра. Надал допусна пробив още в първия гейм на мача, а малко по-късно вече изоставаше с 1:3. Световният №2 успя да изравни при 3:3, а при 5:4 имаше цели четири сетбола. Хачанов се спаси и след това се добра до тайбрек, но в него трикратният шампион в турнира беше безапелационен. Във втория сет Надал пръв пробив за 3:2. Хачанов обаче веднага навакса изоставането си. На свой ред руският тенисист имаше точка за спечелването на втората част при 5:4. Носителят на 17 титли от Големия шлем обаче се измъкна и след още един убедителен тайбрек приключи мача в два сета. Федерер и Надал ще се изправят един срещу друг за 39-и път. Испанецът води убедително в директните срещи с 23 победи. Швейцарецът обаче спечели последните пет двубоя помежду им, четири от които във финал. Той не е губил от големия си съперник повече от пет години. Последното му поражение беше в полуфиналите на Australian Open през 2014 г. Ако проблемите с коляното не попречат на Надал да излезе на корта, 39-ият им двубой с Федерер ще е тази вечер, като ще започне най-рано в 21.30 часа. В 20.00 часа стартира първият полуфинал, който противопоставя австриецът Доминик Тийм и канадецът Милош Раонич.", "date": "2019.03.16", "title": "Федерер и Надал оформиха мечтан полуфинал в Индиън Уелс"}
{"url": "https://www.dnevnik.bg/sport/2019/03/16/3405403_hamiltun_i_botas_okupiraha_purvata_redica_v_gran_pri/", "text": "Пилотите на \"Мерцедес\" Люис Хамилтън и Валтери Ботас ще стартират от първа редица в Гран при на Австралия, първи кръг от  новия сезон във Формула 1 . Двамата съотборници в \"Сребърните стрели\" бяха над всички останали на пистата \"Албърт парк\", а предимството им беше над половин секунда. За шеста поредна година британецът ще стартира от първа позиция и общо за осми път на \"Албърт парк\". Полпозишънът е 84-и в кариерата на петкратния световен шампион. По брой полпозишъни в Австралия Хамилтън се изравнява с Михаел Шумахер и Аертон Сена. Хамилтън показа отлична скорост в квалификацията, като записа и нов рекорд на трасето - 1:20.486 минути. Той победи с 0.112 от секундата своя съотборник. Себастиан Фетел се нареди трети на седм десети зад съперника си за титлата. Двамата пилоти на \"Ферари\" Фетел и Шарл Льоклер бяха разделени от Макс Верстапен, който се нареди четвърти. Успеваемостта на Хамилтън в Австралия не е толкова добра в последните пет години, след като той спечели само веднъж, потегляйки от полпозишън. В последните две години той беше победен в първия старт за годината от Фетел. \"Още треперя след тази квалификация, беше страхотно. Влязохме с много неяснота в този уикенд, защото наистина не знаехме къде сме след предсезонните тестове. Мисля обаче, че свършихме отлична работа\", каза Хамилтън след квалификацията. Блестящ резултат в квалификацията записа Ландо Норис, който дебютира във Формула 1. Британският пилот се нареди осми, изпреварвайки по-опитните Кими Райконен и Серхио Перес. В последната част на квалификацията изобщо не участваха двата болида на \"Рено\". Разликите между всички пилоти в първата част на квалификацията бяха много по-малки от очакваното и това доведе до оспорвана битка на пистата. След първата част отпаднаха пилотите на \"Уилямс\" Джордж Ръсел и Роберт Кубица, Карлос Сайнц с \"Макларън\", Пиер Гасли с \"Ред бул\" и Ланс Строл с \"Рейсинг пойнт\". На косъм се отърва Кими Райконен, който остана точно над чертата, но влезе във втората част. Пилотите на \"Ферари\" заложиха на среднотвърдите гуми, което остави Фетел назад, но той нямаше проблем да продължи във втората част. Съотборникът му Шарл Льоклер беше застрашен до последно, което го принуди да сложи най-меките гуми, с което в самия край даде най-добър резултат. Обиколката на пилота от Монако беше с 0.026 сек по-бърза от тази на Хамилтън. Зад тях останаха Валтери Ботас, Антонио Джовинаци с \"Алфа Ромео\", Даниил Квят с \"Торо росо\" и Кевин Магнусен с \"Хаас\". След първата фаза 18 болида бяха събрани в рамките на само една секунда. Във втория сегмент от квалификацията пилотите на \"Мерцедес\" вдигнаха темпото и това веднага доведе до разлики. След първите обиколки Ботас беше с най-доброто време, точно пред Льоклер. Вторите пилоти на първите два водещи тима бяха по-бързи от своите съотборници Хамилтън и Фетел, като Ботас намери близо половин секунда по-добре темпо от това на останалите. При вторите минавания Хамилтън направи блестяща обиколка и записа тур за 1:21.014 минути. Ботас остана на по-малко от две десети зад него. Пилотите на \"Ферари\" не подобриха времената си, като Фетел допусна сериозна грешка в 12-и завой и излезе широко в зоната за сигурност. За третата част на квалификацията освен пилотите на \"Мерцедес\", \"Ферари\" и Макс Верстапен се класираха още Ромен Грожан и Кевин Магнусен с \"Хаас\", Кими Райконен (\"Алфа Ромео\"), дебютантът от \"Макларън\" Ландо Норис и Серхио Перес с \"Рейсинг пойнт\". Сред отпадналите пък бяха съотборниците в \"Рено\" Хюлкенберг и Даниел Рикардо. Във финалните 12 минути от битката пилотите на \"Мерцедес\" отново бяха недостижими за останалите. Хамилтън и Ботас бяха с много високо темпо, като световният шампион допусна две грешки още в началото на обиколката и заради това Ботас беше с по-доброто първо преминаване. След слагането на още един комплект нови гуми обаче Хамилтън подобри времето си. Той завъртя обиколка за 1:20.486, с което подобри още веднъж рекордът на пистата. Ботас даде най-доброто от себе си, но изостана с малко над една десета. Постижението на Хамилтън беше и с близо седем десети от полпозишъна през миналата година. От шесто до десето място позициите бяха разпределени Грожан, Магнусен, Норис, Райконен и Перес. \"Очаквах разпределението на силите да е друго и ние да сме напред, така че това е разочароващ резултат. Все пак мисля, че можем да спечелим, важното е кой пресича финала пръв. Миналата година имахме късмет тук, но вярвам, че имаме шансовете си. Ние стартираме добре от място\", каза след края на квалификацията Себастиан Фетел. Състезанието за Гран при на Австралия е в неделя от 7.10 часа българско време.", "date": "2019.03.16", "title": "Хамилтън и Ботас окупираха първата редица в квалификацията в Австралия"}
{"url": "https://www.dnevnik.bg/sviat/2019/03/16/3405341_opoziciiata_v_albaniia_prizovava_vsichki_da_svaliat/", "text": "Изправени пред призиви от управляващите да не \"подриват имиджа\" на Албания и от Брюксел - да спра \"контрапродуктивния\" бойкот на парламента, опозиционните депутати в Тирана се очаква да свикат многохиляден митинг в центъра на града по-късно днес. За разлика от съседните Сърбия и Черна гора, където вече има протести всяка събота, албанските противници на управляващите социалисти блокират работата на парламента веднъж седмично. Голям съботен протест имаше само на 16 февруари, когато се стигна и до насилие. Разследване на Балканската мрежа за разследваща журналистика и радио \"Гласът на Америка\" отприщи недоволството по-рано тази година заради разкрития за намеса на управляващите в работата на затворите. Когато албанската опозиция започна демонстрации, а по-късно обяви бойкот на парламента, по-рано тази година, идеята бе всяка седмица да има протести пред парламента, а кулминацията да е на 16 март. Какво трябва да се случи В края на февруари опозиционният лидер Лулзим Баша обясни, че последната демонстрация би трябвало да \"свали премиера\". Според него това ще стане, \"защото голям национален протест ще се състои, за да се свали узурпаторът в Албания, (премиерът) Еди Рама\" и опозицията \"не смята да отстъпи.\" Попитан от \"Дневник\" какво точно трябва да се случи на днешния протест обаче, депутатът от опозицията и бивш външен министър Тритан Шеху  не отговори по същество . Управляващите  смятат , че демонстрацията няма да е нищо по-различно от досегашните, но с по-малко хора и без нови идеи, а дори е възможно да има насилие. Междувременно опозицията губи част от подкрепата си заради проблеми с бойкота - някои депутати се съгласиха да се закълнат на мястото на върналите мандатите си колеги. \"Да се представи убедително през юни\" Според балкански наблюдатели протестиращите и опозицията не се ползват с подкрепа от Брюксел. При посещението си в Тирана европейският представител Кристиан Даниелсон поиска от опозицията да се върне в парламента, а от Рама - да продължи с реформите, особено в борбата с организираната престъпност и корупцията. По думите му \"Албания ще трябва да се представи убедително през юни, ако иска ЕС да започне преговори за членство.\" Демонстрантите обаче смятат, че откакто е на власт, Рама само е задълбочил проблемите на Албания, стандартът на живот не се е подобрил, а се е засилило и влиянието на престъпни групи.", "date": "2019.03.16", "title": "Опозицията в Албания призовава всички да \"свалят премиера\" чрез мирен протест днес"}
{"url": "https://www.dnevnik.bg/sport/2019/03/16/3405278_fotogaleriia_robotite_koito_shte_se_grijat_za/", "text": "Роботи, които ще помагат на зрители, работници и спортисти,   от организаторите на летните олимпийски и параолимпийски игри в Токио през 2020 г.", "date": "2019.03.16", "title": "Фотогалерия: Роботите, които ще се грижат за най-технологичната олимпиада"}
{"url": "https://www.dnevnik.bg/intervju/2019/03/16/3405079_dimitur_marinov_v_bulgariia_idva_nova_vulna_ot_mladi/", "text": "През следващите години работи като мияч на чинии и свири по различни ресторанти и заведения. По-късно става собственик на кафене, ресторант и кетъринг фирма. А през 1999 г. се качва на сцената на The San Diego Repertory Theatre. Първото му прослушване и поява на голям екран е за филма Act of Valor, където играе руски учен и трафикант. През 2017 г. Маринов участва и в българския филм  \"Снимка с Юки\"  по едноименния разказ на Мирослав Пенков. А тази година актьорът се качи на сцената на церемонията по връчването на оскарите като част от екипа на \"Зелената книга\". Филм, който той определя като \"големия си пробив\". Маринов е женен за американка на име Дженифър, двойката има две деца – Йордан и Михаил. Първият, кръстен на майка му, вторият – на мъж, помогнал на българина да се установи в САЩ. \"Дневник\" разговаря с актьора за САЩ, за българските и американските актьори и за това какво му предстои. - Не, че съм искал да живея в Щатите... За пръв път бях там през 1979 г. с филхармонията \"Пионер\". Свирихме в ООН с Ленард Бърнстейн. От малък съм обикалял света и винаги ми е било интересно, че той е отворен за всички. Когато през 1979 г. се върнах тук, започнах да чета доста за Америка. Мислех си, че ако един ден нещо се случи, ако имам възможност да живея навън, Канада и САЩ са най-добрите варианти. Там е по-свободно - няма я консервативността и традицията на Европа. Хората са по-шантави, по-младежки, по-спонтанни. Години по-късно, когато ни се удаде възможност да пътуваме с \"Магическите гласове\" и пристигнах в САЩ, отдавна бях взел това решение. Просто исках да изляза от България, да отида някъде, където никой не ме познава, да започна отначало и да видя дали съм това, което искам да бъда и което си мисля, че съм. 29 години по-късно мога да гарантирам, че от моя гледна точка все още няма друга държава, която да ти дава възможност да работиш, да се опитваш като Щатите. - Още от първия ден професор Азарян ни каза: \"Че ще работим актьорско, ще работим. Но ако вие не сте заедно, нищо няма да стане.\" И целият стремеж и на Тодор Колев, и на Елена Баева, и на професор Азарян, беше в тази посока - да сме непрекъснато заедно. Заедно да пием, да се веселим, да работим. Той използваше и системата, с която отдавна е известен - с изненади. Половин час преди всеки клас по актьорско майсторство трябваше да се съберем и да направим един етюд-изненада, в който да участваме всички. Но тайната на професор Азарян беше да ни обедини като екип. Независимо, че бяхме три групи - от София, от Стара Загора и от Варна. И ние, софиянците, най-малко се познавахме помежду си. - Не мисля, че изобщо трябва да се прави сравнение. Всичко идва от традиция, начин на живот - социален, политически, финансов. Това, което се харесва там, не се харесва тук. И обратното. Американският актьор е много спонтанен - като прогимназист. Там винаги ги закачам и им казвам: \"Вие не сте излезли от гимназията и никога няма да излезете.\" Именно детинщината, вярата в идеалното и така нареченото позитивно мислене, което го имат в кръвта си, ги различават от нашия актьор. Нашият актьор е определено по-образован, по-ерудиран, по-културен. Той е аналитик, философ и винаги има мнение. И това мнение не виси във въздуха, а има своите сериозни основания. Американските актьори не само нямат идея, нещо повече - те не искат да имат идея. Те чакат да им се каже какво да правят. Точно както Дейвид Мамет (известен драматург, сценарист и режисьор -  ) казва: \"Актьорът трябва да си знае думичките, да си ги каже. И толкоз!\" Това е при тях. Докато нашият актьор, ако не се чувства готов, ако не си го е измислил, ако не е сигурен, продължава да пробва. При американеца всичко е спонтанно и става много бързо. Там режисьорите обикновено казват: стига да си верният персонаж и образ, аз ще те направя да изглеждаш добре. Но младите български актьори, които съм гледал в последните филми и сериали, ме карат да мисля, че идва нова вълна актьори. Които са с по-западно мислене, усещане. Те се опитват да бъдат по-отпуснати, по-естествени. Да няма прекалено много мислене и философия в цялата работа. Което е много гот. - Виго качи 27 килограма за 8 месеца. Всъщност той не е искал да участва във филма. Не е мислел, че именно той може изиграе този американо-италиански герой. Според него има толкова гениални актьори, които са италианци от американски произход. Но Питър Фарели е настоял. Казал му е: \"Поне пробвай!\" И Виго отива да живее в Бронкс - с италианците, със семейството на Тони Валелонга. Живее в неговия апартамент, храни се в ресторанта му. Виго е европеец. Той е точно това, което казах по-рано - аналитик. Той мисли, иска да си го обясни, да се чувства комфортно. При него спонтанността не е начинът на работа. Той изкарва 8 месеца в тази среда. Помагат му асистенти, разбира се. Между другото за целия този период не му е било заплатено - той само е искал да провери дали може да влезе в ролята, поне на 50%. На четвъртия или петия месец влиза в диетата със силен шут и до осмия месец качва килограмите. Учи се как да пуши и да се храни едновременно, което му е било много трудно в началото. Учи и акцентът със завалянето, характерен за Бронкс. Във филма не се говори на американския английски, на който се говори днес. Ползва се жаргонът на 60-те години и това е едно от уникалните неща в него. В Щатите това е начинът на работа. Махаршала Али е часовникарят. При него подготовката става много бавно и не е публична. Това е абсолютна концентрация в един друг свят. Той постига това чрез медитации, чрез упражнения, чрез преживяване на нещата. Много е индивидуален и изолиран в процеса. Аз лично смятам, че конкуренция няма. Това е една измислена дума, която може да се използва като метафора, но всеки е индивидуален сам за себе си. Това, че с другите актьори си приличаме физически, никога не ме е стряскало. Аз съм си аз и няма друг Димитър - това е положението. Кастингите за филми и за телевизия в Щатите се правят предимно на запис. Записваш се с някого, който ти подава репликите. Няма нужда да е професионално заснето. Ако те поканят на кастинг, повечето пъти също е на видео. Подготвяш се с кастинг директорите и обикновено ти дават ден-два. Връчват ти текста, обясняват ти накратко какъв е персонажът, за какво става въпрос, да кажем, в този сериал. За какво те искат. И ти се подготвяш както си искаш. Когато отидеш, задаваш въпроси, ако имаш такива. Ако не - четеш. Казват ти къде да гледаш, най-често не в камерата. Може да ти променят леко задачата. Накрая се усмихваш, тръгваш си и чакаш. Записите отиват при продуцентите и режисьора и обикновено периодът за обратна връзка е седмица, понякога - две. Комуникирате си чрез агента ти. Ако се обадят и кажат, че си на изчакване, значи сте останали двама или трима на финален кръг. Тогава агентите се договарят с продуцентите за свободно време, за възможности, за заплащане. Това е последната цедка, за която ти не знаеш кой знае колко. После си на изчакване до седмица, но може да ти звъннат и на следващия ден. Ако ти кажат, че те вземат, ти пускат програмата. И от този момент нататък продукцията е свързана с теб. С филмите е бавно, особено при големите продукции. Със \"Зелената книга\" всичко стана за близо 3 месеца. На първия кастинг не мога да кажа точно, но предполагам, че са били не по-малко от стотина души. На втория кастинг, месец и половина по-късно, когато продуцентите и режисьорът разбраха, че са търсили грешния прототип, накрая сме останали 4 души. Не знам имената на другите трима, но са били мега звезди. Единият е вземал \"Оскар\". Накрая Питър и Виго е трябвало да решат какво искат с този филм. Дали искат голямата звезда, за да се борят резултати в боксофиса, или искат да направят една истинска история с неизвестно лице, в което вярват. Тъкмо натам са се наклонили везните. Все още не знам. Всичко буквално се случи вчера, толкова бързо, и аз веднага дойдох в България. Но сега имам пилотен епизод за сериал. Имам две предложения за филми, за които вече съм кандидатствал. Живот и здраве до края на март, началото на април, ще имам идея дали аз ще съм човекът. Ролите не са много големи, но са по-значителни от тази в \"Зелената книга\". Имам и едно предложение, в което сега сме точно на изчакване. Минал съм през последния етап и евентуално ще започна да снимам след месец. Става дума за телевизионен сериал - нов и доста мащабен. Ще се снима в Торонто. Образът ми е много гаден, неприятен, но това ще ми е интересно. Когато се върна в Щатите другата седмица, в понеделник или във вторник би трябвало да се срещна с продуцентите и да видим какво правим. Тайно се надявам през лятото, след като се утаят страстите и влезем в редовния сезон на търсене и на кандидатстване, нещата ще са по-благоприятни за мен. Но участието ми в \"Зелената книга\" не е никаква гаранция за по-голямо търсене, противно на мнението на много хора. Един колега по същия начин спечели \"Оскар\", като част от екипа на филма, и после година и половина нямаше работа. А ходеше по кастинги. Така че не мисля да се отпускам. Напротив. Това ми създава по-голямо чувство за отговорност. Защото сега не трябва да отивам на кастинг като гъзаря, който е спечелил, а като актьора, който съм бил и който ще продължавам да бъда.", "date": "2019.03.16", "title": "Димитър Маринов: В България идва нова вълна от млади актьори"}
{"url": "https://www.dnevnik.bg/zelen/2019/03/16/3405296_evropeiski_organizacii_nastoiavat_pred_timermans_za/", "text": "Природозащитници призоваха първия вицепрезидент на Европейската комисия Франс Тимерманс да се намеси и спешно да започне наказателна процедура срещу България, за да защити европейското природно богатство в Кресненското дефиле. Писмото (виж  тук ) е подписано от действащите на европейско ниво големи природозащитни мрежи - тази за защита на птиците \"Бърдлайф\" (BirdLife Europe), за мониторинг на публичните финанси (CEE Bankwatch Network), Централно-европейската мрежа за биоразнообразие (CEEweb for Biodiversity), адвокатите за природозащита Client-Earth, Европейското природозащитно бюро (European Environmental Bureau), Грийнпийс (Greenpeace), платформата за онлайн активизъм WeMove.eu и офиса на WWF за европейски политики (WWF-European Policy Office). Европейските природозащитни мрежи, подкрепени от българските организации, сред които коалицията \"За да остане природа\", \"За Земята\", \"Балкани\", WWF-България, БДЗП и други, разясняват, че казусът е както природозащитен, така и специфичен за ресора на Тимерманс - върховенството на закона. Според неправителствените организации, става въпрос за три нарушения на правото на ЕС, които вече са нанесли вреда на защитената дива природа в Кресна по проекта за магистрала \"Струма\" от България до Гърция. От една страна, държавата официално одобрява вариант за път в рамките на защитената долина на Струма, като не спазва утвърдената от ЕК през 2008 г. екооценка, която одобрява два варианта за маршрут на магистралата извън дефилето - през дълъг тунел и на изток извън дефилето, в полите на планина Пирин. От друга страна, де факто е започнал подготвителен строеж в рамките на защитената зона от Натура 2000 \"Кресна - Илинденци\", за които антикорупционни разследвания  сигнализираха през февруари . От трета страна, въпреки правното оспорване на двата споменати процеса, правителството вече избира изпълнител по  търгове за завършване на последната важна част  в рамките на план за строеж в дефилето и в защитената европейска зона от \"Натура 2000\". Природозащитните мрежи искат среща с първия вицепрезидент Тимерманс, като разясняват, че в своите правомощия в края на мандата на настоящата Комисия той трябва да започне наказателна процедура, защото България вече е доказала, че ще подаде документация за финансиране към ЕК едва впоследствие след осъществяване на проекта - тоест, след нанесени необратими щети на природата и на местното население. Защо не може да има магистрала в дефилето Финансирането на магистрала \"Струма\" от европейските фондове и Европейската инвестиционна банка се базира на решение по ОВОС (оценка за въздействието върху околната среда) и ЕО (екологична оценка) под № 1-1 от 2008 г. Според тази екооценка, магистралата е допустима от гледна точка на уникалната природа на Кресна в два варианта - в дълъг тунел, заобикалящ дефилето или изнесена изцяло на изток от него в подножието на Пирин (виж картата по-долу). За \"Дневник\" българските активисти от коалицията \"Да спасим Кресненския пролом\", в която членуват \"За Земята\", \"Балкани\" и други, припомнят, че в момента действа в разрез с горната екооценка е прието от Агенцията за пътна инфраструктура (АПИ) решение Г-10,5 (виж картата), което е одобрено и от екоминистерството с Решение 3-3/2017. Според това ново решение едното платно (София – Кулата) ще премине през Кресненския пролом, а другото – източно от него с тунели и виадукти. С този вариант не се постига компромис, защото се нарушават интересите както на местните жители, така и на безопасността на пътуващите и на опазването на пролома. Чрез него няма да се решат проблемите с трафика, нито ще бъдат намалени катастрофите. Местните жители и ползвателите на пролома – каякари и туристи, ще имат затруднения при пътуване в района с бавноподвижни автомобили, нужни за земеделие, планински и речен туризъм и други характерни поминъци. Еднопосочното движение по стария път ще затрудни силно и туризма, и връзката на местните населени места, особено при спешни нужди – болести, инциденти и други, които изискват пряк локален път до областния център Благоевград. С изграждането на дясното платно по посока София – Гърция ще се нанесат непоправими разрушения на пролома. Те, от своя страна, ще доведат до намаляването и изчезването на биоразнообразието и на защитени видове, ценни за цяла Европа и ще застрашат устойчивите форми на използване на тази природна даденост – каякинг и рафтинг туризма, бърд уочинга, трекинга, земеделие. Коалицията \"Да спасим Кресненския пролом\" напомня отново, че в нарушение на Решението по ОВОС и ЕО № 1-1/2008 г. са отхвърлени двата възможни варианта, които предоставят едновременно и устойчиво природозащитно, и транспортно решение: дълъг тунел и източен вариант Г-20, който предвижда изнасяне на двете платна на магистралата на изток. Ние смятаме, че все още не е късно да бъде избран един от двата варианта и сме готови да съдействаме пред различните европейски институции за подобна промяна, посочват от организацията. Анализ на документите на търговете на експертите от \"Да спасим Кресненския пролом\" показват, че посочените в обществените поръчки индикативни стойности за варианта на правителството (Г-10,5) на обща стойност от над 875 милиона лева (без ДДС) не се различава значително от сочените от официалните институции стойности на одобрените от екооценката варианти - тунела и Г-20. Заедно с ползите за региона и отделните сектори като туризма и търговията в средно- и дългосрочен план, първоначалните варианти се очаква да се окажат още по-изгодни. За \"Дневник\" Андрей Ковачев от сдружение \"Балкани\" и член на коалицията \"Да спасим Кресненския пролом\" обясни, че трасе през дефилето е лошо и за природата, и за хората. \"Ако магистралният трафик остане по сегашния път – дали целият, дали само половината – тежките катастрофи не само няма да намалеят, а може и да се увеличат. В пролома всяка година има десетки хиляди посетители – главно рафтаджии, там постоянно минават местните хора за да стигнат до лозята, нивите, пасищата и до селата в планината. Пешеходци или бавни коли на този тесен път и при тези завои, заедно с бързия магистрален трафик значи само едно – тежки инциденти. Същото е и с дивите животни. Масово загиват върху пътя. А там в Кресненско дефиле е мястото с най-богата фауна, изобилие от редки и защитени видове – и всичките събрани на дъното на тясната долина, където минават пътя и трафика. И единствения начин всичко това да не става, е целият магистрален трафик да е извън, а сегашния път да остане локален,\" смята Ковачев. Колко е уникална \"Натура 2000\" в Кресна Освен местното си значение за земеделието и туризма на област Благоевград, Кресненското дефиле е признато като уникално от гледна точка на богато биоразнообразие и има множество научни пулбикации по темата (например,  тук  и  тук ). По тази причина то е и от значение за европейското природно наследство и част от мрежата зони \"Натура 2000\", защитавана от Европейския съюз с две директиви (повече за мрежата -  тук ). Преминаването през дефилето е обект на  наблюдение и от Бернската конвенция  на Съвета на Европа за опазване на дивата европейска флора и фауна. Районът е защитен също от зоната от две зони от Натура 2000 по силата на българското членство в Европейския съюз, който е защитил конкретни природни видове и местообитания с тази мрежа. Оценката за въздействието върху околната среда на варианта на правителството е оспорвана, именно защото две защитени зони от \"Натура 2000\" в района пазят уникални, според учени и природозащитници, по своето биоразнообразие пространства, които спрямо това разнообразие са неголеми по площ. Каузата за опазването на Кресненското дефиле е защитавана и от биолога от БАН и алпинист Боян Петров, който беше сред основните лица в коалицията \"Да спасим Кресненското дефиле\". Според  сайта на Боян Петров по темата  Кресненският пролом е \"биологично най-разнообразният район в България- установени са   (1/10 от видовото богатство на България), но вероятно в района се срещат повече от    .\" Именно при теренно проучване на \"Да спасим Кресненското дефиле\" за вариантите за излизане на трасето извън ценния пролом, алпинистът и изследовател пострада тежко през 2016 г. в  пътен инцидент в Кресна , заедно с Андрей Ковачев. Има ли все още алтернатива? След като правителството вече избира изпълнител за оспорваната от природозащитниците отсечка през дефилето, \"Дневник\" се обърна към коалицията \"Да спасим Кресненското дефиле\" с въпрос дали има ли алтернатива към момента. Отговорът от Десислава Стоянова от сдружение \"За Земята\" и член на \"Да спасим Кресненското дефиле\", е, че все още може цялата магистрала да мине по източния обход – там, където според правителствения вариант ще е само едното платно. Според нея, това е може би единственото решение сега за правителството, ако иска да завърши проекта без да връща пари. Други алтернативи са били тази за голям тунел или друга - за серия от по-малки тунели над ж.п. линията, Според Стоянова, по един или друг начин правителството е отхвърлило всички предложения или просто ги е премълчало. Същото се е случило според нея досега и с алтернативата за пълен източен обход, въпреки че хората в Кресна подкрепят именно това. Сегашният вариант, който се процедира в търга, е въз основа на манипулирани данни в доклада за въздействие върху околната среда и предварително взето решение, според представителя на коалицията \"Да спасим Кресненското дефиле\". Стоянова разясни и защо коалицията очаква \"връщане на пари\". Според природозащитниците има нарушения на европейските директиви. \"Още от 2008 година има официално взето решение да се строи магистралата извън Кресненски пролом и само заради това тя беше построена във всички други отсечки. Сега то се нарушава. Ако Комисията наистина си свърши работата, има риск за България да върне парите,\" смята Стоянова.", "date": "2019.03.16", "title": "Европейски организации настояват пред Тимерманс за магистрала извън Кресненското дефиле"}
{"url": "https://www.dnevnik.bg/detski_dnevnik/2019/03/16/3401478_otkus_ot_spokoini_roditeli_shtastlivi_deca_na_lora/", "text": "Подходът на Лора Маркам, основан на най-новите изследвания в областта на развитието на мозъка и на клиничния ѝ опит в работата ѝ с родители, е прост, но много резултатен. Според нея изграждането на емоционална връзка с детето ви ще доведе до истинска и трайна промяна в поведението му. Когато създадете отношения на близост и доверие, ще отпадне нуждата от заплахи, натякване, молби, подкупи или наказания. Наръчникът \"Спокойни родители – щастливи деца\" ще помогне на родителите да вникнат по-добре в собствените си емоции и да ги държат под контрол. Само ако останат спокойни те ще съумеят да реагират конструктивно на детското поведение. Налагането на разумни граници, използването на емпатия и ясна комуникация ще помогнат на родителите да отгледат самодисциплинирани деца. В книгата са дадени примери как да се действа в различни ситуации, както и решения и тактики, приложими за деца от най-ранна възраст до прогимназията. Ако сте изморени от борбите за надмощие, емоционалните сривове и търсене на подходящите \"наказания\", тази книга е за вас. В нея ще откриете необходимите практически средства, за да трансформирате родителския си подход по един позитивен, доказал ефективността си начин. Лора Маркам е клиничен психолог. Получава докторската си степен от Колумбийския университет. Но тя е и майка, която се старае да пренася доказаните методи от обучението си в практически решения, които да помогнат на обикновения родител при отглеждане на неговите деца. Емпатията е нещо повече от база за емоционалната интелигентност; тя е в основата на ефективното родителство. Защо? Защото това е жизненоважно за способността ви да разбирате детето си и да се свързвате с него. Защото ще ви предпази да не прехвърляте върху детето си всички проблеми от своето детство. И защото без нея детето ви просто няма да почувства любовта ви, без значение колко го обичате. Когато един родител поднася дара на емпатията на страдащото си дете, тази дълбока връзка променя всичко. Емпатията засилва връзката във взаимоотношенията. Емпатията помага на детето да се почувства разбрано и да усети, че не е само с болката и страданието. Емпатията лекува. И когато изпита емпатия, детето научава за най-съкровените начини, по които хората се свързват помежду си, и получава добра основа за всички свои бъдещи отношения. Как децата се научават на емпатия? Това става по естествен път, като част от правилното емоционално развитие, стига децата да получават емпатично отношение от тези, които се грижат за тях. Ето защо отглеждането на дете чрез емпатия е двоен дар за него: освен че емпатията ви му помага да управлява емоциите си, получавайки вашата емпатия, то ще се научи да проявява емпатия към другите. Проявата на емпатия е и дар за самите вас, защото децата, към които се отнасят с емпатия, приемат насоките на родителите си с по-голяма готовност. Превод:  Но за повечето родители идеята да отглеждат децата си с емпатия носи напрежение. Как точно се прави това? Винаги когато казвате: \"Знам как се чувстваш\" или \"Изглежда, си имал лош ден\", вие проявявате емпатия. Винаги когато надмогнете собствените си чувства, за да погледнете през очите на детето си, това е емпатия. Звучи простичко, нали? Защо тогава емпатията е толкова мощно оръжие? Представете си емпатията като огледало, което държите срещу детето си. Вашето приемане и разбиране на това, което то чувства, му помага да признае и приеме своите емоции. Това помага на чувствата да намалят интензитета си и да започнат да изчезват. Не е нужно да действаме под влияние на емоциите си, нито дори да ги харесваме, просто трябва да признаем, че ги има, за да се освободим от тях. Това, че приемате емоциите му, учи детето ви, че неговият емоционален живот не е опасен, не е срамен, а всъщност е универсален и управляем. Всеки се е чувствал така; дори има име за това! То се чувства разбрано и прието. Научава, че не му се налага да се справя само със сблъсъка си с тези силни емоции.", "date": "2019.03.16", "title": "Откъс от \"Спокойни родители – щастливи деца\" на Лора Маркам"}
{"url": "https://www.dnevnik.bg/citat_na_deniia/2019/03/16/3405426_citat_na_denia_politikata_ne_e_kato_v_avtobusa_-_da/", "text": "Това коментира евродепутат от БСП и лидер на ПЕС Сергей Станишев пред \"Нова телевизия\". Така той отговори на въпрос дали ще откликне на призива на Светлана Шаренкова, председател на форума \"България - Русия\", през седмицата да постъпи като джентълмен и да отстъпи първото място в листата на БСП на предстоящите избори за Европарламент на Елена Йончева или на друга дама от партията. На пленум в неделя БСП ще определи кой ще бъде водач на листата й като се очаква това да бъде депутатът Елена Йончева. Станишев настоява, че няма логика да е лидер на ПЕС, а да не е евродепутат. Тази сутрин все пак той посочи, че няма проблем, ако не е водач на листата, а е важно какъв дебат ще предложи БСП за Европа.", "date": "2019.03.16", "title": "Цитат на деня: Политиката не е като в автобуса - да отстъпиш място на майка с дете"}
{"url": "https://www.dnevnik.bg/sport/2019/03/16/3405002_kak_se_pluva_v_ledeni_vodi/", "text": "Край дебелия лед в езерото Семьоновское в Мурманск в момента се провежда световното първенство по ледено плуване. Но свръхчовеци ли са участниците,  сред които е и българинът Петър Стойчев ? И какво е необходимо, за да се подготви тялото за плуване във вода, чиято температура е около нулата? Плуването в ледени води крие много опасности за тялото. Затова и състезателите трябва да са много добре подготвени - и физически, и психически. Ключова роля имат и организаторите, които осигуряват медицински екипи. \"Плуването в ледени води не е безопасно. Никой не трябва да си прави експерименти да влиза в ледена вода, без да има необходимото обезпечаване от медицински екип и хора, които да успеят да го затоплят след плуването\", каза Стойчев преди заминаването си за Мурманск. Голи в студа На участниците е забранено да използват цели бански. Облеклото е такова, каквото се ползва в олимпийските състезания - стандартен бански, очила и плувна шапка. Плувците трябва да са готови за всичко, което ги очаква. Стойчев посочи, че тренировките му в басейните в комплекса \"Спартак\" в София са при различни условия. Там температурата на водата в единия басейн е 27.5 градуса, а в другия е 29. И добави, че в България единствената форма на ледено плуване е покрай Нова година, когато външните басейни на някои хотели са замръзнали. \"В деня на самото състезание, ако не успееш да се адаптираш бързо, ще загубиш. Първите 100 м са критични, поне за мен. Много е важно да регулираш дишането. Студът те кара да поемаш много въздух заради стреса, който изживяваш, но е много важно и да издишаш, за да можеш да балансираш равномерно дишането. Важно е да се изпънеш, да направиш хубави движения. След първите 100 м, всичко вече е до опита, до желанието за победа\", каза Стойчев, който в края на миналия ноември  спечели плувния маратон на Антарктида . Мнението споделя и рекордьорката на Великобритания в коронната дисциплина 1000 м Джейд Пери. \"След като преодолееш началния ефект \"леле, много е студено\", всъщност става чудесно\", каза тя пред Би Би Си. Стойчев добави, че неговата стратегия е свързана с бавно начало, като уточни, че това не е лесно, защото и студът, и желанието за победа те карат да бързаш. \"В ледените води, като тръгнеш бързо, по средата на дистанцията, когато настъпи умората, нещата драматично се сриват надолу и резултатът невинаги е задоволителен.\" Здрав дух в здраво тяло Пери посочва, че състезателите в британския отбор минават пълни изследвания, включващи и електрокардиограми. \"На място трябва да има и наблюдател, който познава сърдечния ви ритъм и можа да разбере, ако има проблем\", обясни тя. По думите на Стойчев и психологическата нагласа е изключително важна. \"Около два или три пъти на ден минавам дистанцията мислено. Представям си събличането, влизането във водата, първите дължини.\" Българският плувец добави, че \"враг номер едно на студа е липсата на сън\".", "date": "2019.03.16", "title": "Как се плува в ледени води"}
{"url": "https://www.dnevnik.bg/sviat/2019/03/16/3405343_zashto_venecuela_ostana_tolkova_dulgo_bez/", "text": "Венецуела не бе изживявала такъв проблем с електричеството. Дни наред голяма част от страната няма достъп до него и това създава проблеми за работата на болниците, изхранването, снабдяването с основни продукти. Кризата обаче не е нова за страната. През 2007 г. президентът Уго Чавес национализира електроенергийния сектор. Нередовна поддръжка на електропреносната мрежа от този момент насетне бързо доведе до проблеми. Регионални телевизии показаха момент от реч на Чавес, в който токът спира. През 2010 г. комбинация от енергиен срив и продължителна суша причини дори временен режим на тока в цялата страна (без Каракас), по-късно това се случи и в столицата. Когато Николас Мадуро дойде на власт, се смяташе, че мрежата е в тежко състояние. При всяко спиране на тока той настояваше, че става въпрос за \"кибератака\" срещу обекти на страната. При двете големи кризи с електричеството по време на неговия мандат - през 2013 и 2016 г. - проблем създадоха и метеорологични явления. Но дали бяха само те? Проблем с огромната ВЕЦ \"Гури\", генерираща 80% от електричеството на страната, се цитира и от Мадуро, и от опозиционния лидер Хуан Гуайдо (и признат за президент от 50 държави) като източник на проблема. Тази ВЕЦ е в центъра на електроенергийната система на Венецуела и ако в нея има повреда, лесно може да бъде засегната цялата страна. Никой не е обяснявал публично какъв точно е проблемът, но не е ясно дали Венецуела има специалистите и нужното оборудване, за да намери и разреши проблема. За сп. Wired експерти обясняват, че за повторно захранване на напълно изключена мрежа е необходимо човек ясно да знае какъв е проблемът, а липсата на адекватна и поддръжка преди това означава липса на представа за състоянието на системата в реално време. За такова захранване е нужен външен източник. Някои ВЕЦ могат да го направят сами, ако водата почете през турбина и я завърти, захранвайки електрогенератор и премахвайки нуждата от външен източник. Дали обаче ВЕЦ \"Гури\" е замислена за такъв сценарий, не е известно. Трябва също така да се балансира електроенергийната система така, че токът, доставян от генератора, да е съизмеримо с търсенето. В противен случай може да се стигне до нов срив. Този баланс също изисква познания за състоянието на системата, каквито некачествена или липсваща поддръжка не могат да осигурят.", "date": "2019.03.16", "title": "Защо Венецуела остана толкова дълго без електричество"}
{"url": "https://www.dnevnik.bg/sviat/2019/03/16/3405434_turgovskata_voina_na_trump_e_struvala_na_ikonomikata_8/", "text": "Търговската война на президента Доналд Тръмп е струвала на американската икономика 7.8 млрд. долара или 0.04 процента загуби за брутния вътрешен продукт на страната през 2018 година. Това сочат резултатите от изследване на екип от икономисти от водещи американски университети, публикувано снощи, предаде \"Ройтерс\". Авторите на проучването посочват, че са анализирали краткосрочното отражение на действията на Тръмп и са заключили, че вносът от страните, срещу които са били взети ограничителни мерки, е намалял с 31.5 на сто. В същото време американският износ, станал обект на ответните санкции, се е свил с 11 процента. Освен това икономистите са пресметнали, че годишните загуби за потребителите и за производителите от увеличилите им се разходи за вноса са общо 68,8 милиарда долара.  След като се нарече \"човека на митата\", Тръмп се ангажира да намали търговския дефицит като премахне несправедливия внос и предоговори търговски споразумения, припомня \"Ройтерс\".", "date": "2019.03.16", "title": "Търговската война на Тръмп е струвала на икономиката 8 млрд. долара през 2018 г."}
{"url": "https://www.dnevnik.bg/biznes/2019/03/16/3405435_okolo_1_ot_naselenieto_na_bulgariia_sa_grajdani_na/", "text": "Към 1 януари 2018 г. в България са пребивавали около 71 хил. граждани на страни извън ЕС, което е около 1 процент от българското население, наброяващо 7 050 000 жители към тази дата. Това показват данни от анализ на Евростат за миграционните процеси в страните на общността към 1 януари 2018 г. В същото време в страната са пребивавали и около 13 хил. граждани на страни от ЕС-28, което съставлява едва 0.2 процента от българското население. Регистрирани са и 1 870 чужденци, които са пребивавали без поданство в България, показва европейската статистика. Според анализа в Топ 5 на страните, които са имали най-много жители пребиваващи тук - най-многочислена е била групата с произход Русия - около 22 хил. души. Следващите по численост групи са представители на Турция и Сирия - по около 12 800 души, на Украйна - около 6 хил. души и на други страни. В същото време страната е била сред държавите в общността със сравнително нисък миграционен натиск през последните една-две години - през 2018 г.  общо 2 536 лица са потърсили закрила , като само на 317 е бил предоставен статут на бежанец, а отказ са получили 1 362 души. За първия месец на тази година са потърсили закрила само 147 души, като на 26 от тях е бил предоставен статут на бежанец. Общо 4.4 млн. души са мигрирали в ЕС  Общо 4.4 милиона души са емигрирали в една от държавите-членки на ЕС-28 през 2017 г. показват данните на Евростат. Сред тези 4.4 милиона мигранти през 2017 г. е имало приблизително 2.1 милиона граждани на страни извън ЕС. Други 2.3 милиона души с гражданство от държава-членка на ЕС са предприели вътрешна миграция към някоя от страните на общността.  Германия отчита най-голям брой емигранти през 2017 г. - 560 хиляди, следвана от Испания - 369 хиляди, Великобритания - 359 хиляди и Франция - 312 хиляди. В абсолютно изражение най-голям брой чужденци, живеещи в някоя от държавите-членки на ЕС на 1 януари 2018 г., са установени в Германия - 9.7 милиона души, Обединеното кралство - 6.3 милиона, Италия - 5.1 милиона, Франция - 4.7 милиона и Испания - 4.6 милиона.  Броят на лицата, придобили гражданство в държава-членка на ЕС през 2017 г., е бил приблизително 825 хиляди, което със 17 процента намаление спрямо 2016 г.  Италия е имала най-голям брой лица, придобили гражданство през 2017 г. - близо 147 хиляди или 18 процента от Общо за ЕС-28. Следващите най-високи нива на придобиване на гражданство са регистрирани в Обединеното кралство - 123 хиляди, Германия - 115 хиляди, Франция - 114 хиляди и Швеция - 69 хиляди. В относително изражение, държавата-членка на ЕС с най-висок дял на чужди граждани е бил Люксембург, тъй като чужденците там представляват около 48 на сто от общото население.  На другия полюс са няколко страни, в които чужденците представляват около един или повече процента от населението в тях - Полша и Румъния - 0,6 на сто в двете страни, в Литва - 0.9 на сто, в България - около 1.2 процента. Свободното движение на хора в ЕС потенциално увеличава социалните и културните взаимодействия в рамките на общността и по-тесните връзки между гражданите на ЕС.  Освен това се създават взаимни икономически ползи за предприятията и потребителите, а възможност на бежанците да достигнат до Европа чрез легални и безопасни пътища гарантира, че отговорността за преместването е справедливо споделена между държавите-членки, отчита Евростат.", "date": "2019.03.16", "title": "Около 1% от населението на България са граждани на страни извън ЕС"}
{"url": "https://www.dnevnik.bg/politika/2019/03/16/3405437_nikola_chanev_shte_e_kandidaturata_na_gerb_za_kmet_na/", "text": "Областният управител Никола Чанев ще е кандидатурата на ГЕРБ за кмет на Кърджали. Това съобщи председателят на Народното събрание Цвета Караянчева в ефира на Дарик радио. По думите й ГЕРБ е единствената алтернатива на ДПС в града. \"Ходя спокойно сред моите избиратели, обяснявам какво сме направили и какво може да направим. Искаме да покажем, че може да работим с различни хора\", каза тя по повод казуса с разсрочването на  дълговете на Главно мюфтийството  и дали има притеснения как това се приема от избирателите. По повод казуса с мюфтийството, тя акцентира, че всеки гражданин е важен за управляващите. \"Втората по големина духовна структура ще стане без средства. Решението за дълговете е възможността да се предпазим от радикален ислям. Другите вероизповедания получиха средствата си\" заяви тя. По думите й това \"не е крачка назад за оправяне на грешна стъпка\". Основният аргумент за разсрочването на задълженията за вероизповеданията е, за да могат мюсюлманските духовници да си получат заплатите, както другите свещенослужители. Темата за разсрочването на вероизповеданията е много тънка. Когато започна да се изпълнява новият Закон за вероизповеданията, се оказа, че всички ще си получат субсидията освен мюфтийството, защото има тези задължения. По каква причина не са ги плащали не мога да кажа\", заяви Караянчева. Попитана дали мюфтийството има имоти за милиони и защо не се  изплатят задълженията  чрез продажбата на някои от тях, председателят на парламента посочи, че това ще кажат данъчните служби. На въпрос за това, че и Софийският университет, и Народния театър имат задължения, но на тях дълговете не им се опрощават и това показва, че за ГЕРБ джамията е по-важна, тя отговори, че това със сигурност не е така и всеки има право да подаде документи за разсрочване на дългове. Председателят на парламента коментира и  терористичния акт от Нова Зеландия , в който има българска връзка. \"През последните години тероризмът засили своето влияние в цяла свят и това, което се случва е много притеснително. Очаквам службите да ни разкажат повече. Не мога да давам оценка на работата им, защото не съм запозната в дълбочина\", каза Караянчева.", "date": "2019.03.16", "title": "Никола Чанев ще е кандидатурата на ГЕРБ за кмет на Кърджали"}
{"url": "https://www.dnevnik.bg/sport/2019/03/16/3403769_medien_shum_ili_istoricheski_hod_borbata_za_polovo/", "text": "Темата за равенството между половете в спорта все по-често излиза на преден план. За състезателките от женския национален отбор по футбол на САЩ това е кауза от първостепенно значение. Те се борят с пълни сили за равнопоставеност с мъжете, като настояват за еднакво заплащане. На 8 март, целенасочено подбрана дата (Международния ден на жената), 28 футболистки от националния тим на САЩ заведоха съдебно дело срещу местната федерация. В иска състезателките обвиняват организацията в полова дискриминация и претендират за равно заплащане с представителите от мъжкия тим на страната. Футболистките настояват още за еднакво отношение и изплащането на компенсации за нанесени вреди.  Това не е първият им ход, тъй като те се борят за целите си от години. Сега вече вярват, че са направили голяма стъпка. В зависимост от изхода на делото случаят може да се превърне в прецедент с историческо значение за правата на жените в спорта. \"Искаме да бъдем третирани еднакво. Искаме да ни подкрепят еднакво. Искаме да ни оценяват и да се грижат за нас по същия начин както с мъжете, по начин, който заслужаваме\", каза капитанът на националния отбор на САЩ Мегън Рапиноу. Повече успехи, но по-малко пари  \"Въпреки факта, че тези жени и мъже са призовани да изпълняват едни и същи длъжности в своите отбори и да участват в международни състезания за един общ работодател - Американската футболна федерация (USSF), на жените постоянно се плаща по-малко в сравнение с техните колеги мъже\", пише във внесения в съда документ. В него се изтъква, че жените неправомерно получават над три пъти по-малко от мъжете при поставени постигането на еднакви цели. Главен довод е представянето на националните отбори по футбол на САЩ, за които се посочва, че е на различни полюси, като жените имат повече успехи в последните години. Най-значителното постижение е  спечелването на световното първенство през 2015 г. , което се превърна в най-гледания футболен мач в страната по телевизията. За следващия шампионат на планетата, който започва след по-малко от три месеца, американките отново са сред фаворитите. Как се стигна дотук Делото е поредният епизод от сагата между женския национален отбор и футболната федерация. Противопоставянето започна след триумфа на тима на световното през 2015 г. с претекст, че жените са генерирали повече приходи за годината, но са получили близо четири пъти по-малко пари, отколкото представителите в мъжкия отбор.  В началото на 2016 г. пет американски състезателки пуснаха жалба срещу федерацията към Комисията за равни възможности за работа (EEOC). Държавната организация има право да разследва, но няма правомощия да отсъжда или налага санкции. От своя страна, футболната федерация заведе и спечели дело срещу женския национален отбор, като съдът отсъди, че състезателките от тима нямат право да искат подобрения на условията на заплащане според съществуващия меморандум за разбиране. Тогава от футболната федерация заявиха, че твърденията на футболистките са подвеждащи, защото на мъжете и жените се плаща при различни колективни споразумения. Новото споразумение при жените беше договорено през 2017 г. за периода до 2021 г., като в него не се взимат предвид исканията от жалбата пред EEOC. Преди месец организацията информира замесените състезателки, че могат да заведат съдебен иск срещу футболната федерация. \"При започването на съдебен процес по-добре да си сигурен до болка, че твърденията ти са подплатени. В този отбор съм от много време, изключително сме организирани и задружни и усещаме, че сега е подходящият момент. За нас това е още една стъпка напред. Очевидно не е нещо, от което ще се откажем някога и ще се борим до самия край\", каза Рапиноу. А сега накъде Исканията на американките могат да вдъхновят и други да надигнат глас. В международния футбол разликата в наградните фондове при мъжете и жените е огромно, като за това влияят фактори като интерес към съдържанието, желание за финансиране от инвеститори и спонсори. Преди година за титлата си от световното за мъже Франция спечели 38 милиона долара. За сравнение победителят на предстоящия шампионат на планетата при жените ще прибере 4 милиона долара. Има обаче много осезаема разлика в обществения и бизнес интерес към двата турнира. \"Разликата между наградните фондове при мъжете и жените е aбсурдна. Разочароващо е, че дупката между мъжете и жените става по-голяма, което изпраща грешно послание\", каза Татяна Хаени, която до 2017 г. оглавяваше женския футбол във ФИФА. В посока към равенство между половете във футбола действа Норвегия. Скандинавската държава постави основите за  промяна на установените норми  и в края на 2017 г. обяви, че състезателите в мъжкия и женския национален отбор на страната ще получават еднакво възнаграждение. ", "date": "2019.03.16", "title": "Медиен шум или исторически ход: Борбата за полово равенство във футбола в САЩ"}
{"url": "https://www.dnevnik.bg/bulgaria/2019/03/16/3405451_kmetut_na_strelcha_akciiata_sreshtu_men_e_s_cel_da/", "text": "Акцията срещу мен е една демонстрация, за да може да бъда омаскарен за предстоящите избори през октомври. Това заяви кметът на Стрелча Стойно Чачов в ефира на Би Ти Ви. Поводът е влизането на \"Икономическа полиция\" в сградата на общината. Претърсванията в община Стрелча  са от 12 март са по сигнал на бивш служител, който твърди, че кметът Стайно Чачов (АБВ) е накарал подчинените си да подадат молби за назначаване и за напускане без да посочат дата. Изплашени, че ще загубят работата си, най-малко 17 души подписали. Принудата спрямо служителите била осъществена през август 2016 г., а ако престъплението се докаже, кметът може да влезе в затвора за до 6 години. \"Не може да се правят такива показни неща заради това, че един служител е преценил, че е уволнен неправомерно\", заяви Чачов. Той попита защо, след като от три години, както твърди въпросният служител, има натиск от негова страна, чак сега, няколко месеца преди изборите, всичко излиза наяве. Чачов заяви, че няма спомен да е освобождавал главния инженер на общината заради неподчинение. \"Той дойде и си подаде молбата за напускане по взаимно съгласие, а аз я приех\", каза кметът на Стрелча и допълни, че политиката му към служителите винаги е била \"либерална и коректна, граничеща с приятелство\". \"След като видях, че има някаква напрежение и няма ефективност, направих най-коректното нещо към моите служители, за да не ги уволнявам. Предложих тези от тях, които нямат желание, не искат да работят в този екип и не се чувстват добре, просто да си подадат молба за напускане и да дойдат други хора\", поясни Чачов. Той каза, че още няколко души са си подали молбите за напускане, а той им е казал да си помислят преди да го направят. Част от тях са си тръгнали, а други – не. \"Не съм уволнил нито един човек, откакто съм кмет\", категоричен бе Стойно Чачов, допълвайки, че не се притеснява от проверката, защото съвестта му е чиста. \"Това не е първата проверка срещу мен. Много преписки са приключили без основание. Гледам хората с чиста съвест в очите, защото знам как работя. Аз съм честен и отговорен човек, допълни кметът.", "date": "2019.03.16", "title": "Кметът на Стрелча: Акцията срещу мен е с цел да бъда омаскарен"}
{"url": "https://www.dnevnik.bg/bulgaria/2019/03/16/3405453_burgas_i_kameno_shte_poluchat_nad_43_mln_lv_za/", "text": "Над 4.3 млн. лв. от фонд \"Солидарност\" получават Бургас и Камено. Средствата са предназначени за справяне с последствията от  наводненията в област Бургас през октомври 2017 г.  Решението за отпускане на безвъзмездната финансова помощ е на заместник-министъра на регионалното развитие и благоустройството Деница Николова, съобщава Министерството на регионалното развитие и благоустройството. По проекта на община Бургас на обща стойност над 2.57 млн. лв. е одобрено финансирането на общо 5 обекта. Два от тях са изпълнени аварийно непосредствено след бедствието. Те са за частично възстановяване на улиците \"Амур\" и \"Дружба\" в кв. Горно Езерово и на улици в м. Върли бряг. Останалите обекти на местната администрация, които предстои да бъдат реализирани, са за аварийно възстановяване на улици в с. Равнец, улици, отводнителни и укрепителни съоръжения в ж.к. \"Меден рудник\" - частично по ул. \"Захари Стоянов\", както и аварийно възстановяване на улица \"Владимир Вазов\" в кв. \"Победа\". Община Камено ще получи финансова помощ 1.73 млн. лв. Те ще бъдат използвани за аварийно укрепване на местния път между селата Полски извор и Черни връх, частичен ремонт и аварийно възстановяване на пътя с. Константиново - с. Тръстиково - с. Ливада и аварийно възстановяване на главната улица в село Ливада. Предоставеният финансов ресурс на Бургас и Камено ще допринесе за намаляване на разходите на държавата за възстановяване на основна обществена инфраструктура.", "date": "2019.03.16", "title": "Бургас и Камено ще получат над 4.3 млн. лв. за щетите от наводненията през 2017 г."}
{"url": "https://www.dnevnik.bg/photos/2019/03/16/3405086_videogaleriia_saundtrakut_na_brekzit/", "text": "До Брекзит остават по-малко от две седмици, а още не е ясно дали изобщо ще го има. Премиерът Тереза Мей се опитва за трети път да прокара през парламента сделка, която депутатите очевидно не желаят, а ЕС няма намерение да променя. Отлагане вероятно ще бъде поискано и одобрено - но до какво ще доведе то? Три години след референдума съдбата на членството на Великобритания в ЕС е още по-неясна. В такива времена човечеството може да се обърне само към изкуството, за да осмисли и да се посмее над проблемите си. Така че \"Дневник\" събра един възможен саундтрак на Брекзит, а читателите са добре дошли да дадат и своите предложения с какво да бъде допълнен той.", "date": "2019.03.16", "title": "Видеогалерия: Саундтракът на Брекзит"}
{"url": "https://www.dnevnik.bg/sviat/2019/03/16/3405460_deripaska_sudi_sasht_zaradi_sankciite/", "text": "Руският бизнесмен Олег Дерипаска подаде жалба в съда на окръг Колумбия срещу финансовото министерство на САЩ, съобщиха \"Ройтерс\" и \"Блумбърг\". В жалбата си Дерипаска пише, че е станал жертва на \"политическата борба и продължаващите реакции на предполагаемата намеса на Русия\" в изборите за президент в САЩ през 2016 година. Според бизнесмена той е бил включен в санкционния списък несправедливо, а поради тази причина активите му са намалели със 7,5 милиарда долара. Освен това в жалбата си Дерипаска оспорва определянето му като олигарх. Санкциите срещу Дерипаска бяха въведени през април 2018 година. След това той намали дела си в главния си актив - групата Ен+ (En+), в която влиза производителят на алуминий Русал.", "date": "2019.03.16", "title": "Дерипаска съди САЩ заради санкциите"}
{"url": "https://www.dnevnik.bg/zdrave/2019/03/16/3405463_spored_lekarskiia_sujuz_noviiat_medicinski_softuer/", "text": "Новият медицински софтуер, който изисква Националната агенция за приходите, нарушава правата на гражданите и превишава целите на фискалния контрол. Това става известно от позиция на Българския лекарски съюз (БЛС) в писмо до медиите. \"БЛС е притеснен от поставянето под един знаменател на чисто търговските обекти и лечебните заведения\", пише в позицията. Според съсловната организация е погрешно и неприемливо софтуерът да е приравнен с този, използван за управление на продажбите в търговските обекти. Аргументът им е, че той се използва за формиране на здравно досие, което съдържа подробна и всеобхватна информация за здравното състояние на човека, която въпреки че е чувствителна, ще е достъпна за Националната агенция за приходите (НАП). Подчертава се, че се нарушава лекарската тайна, както и изискванията на Общия регламент за защита на личните данни. \"Разширява се кръгът от хора и институции, извън медицинските специалисти и пациентите, които ще имат информация за здравната история на българските граждани. Категорични сме, че за НАП не е необходимо да има достъп до здравна информация, за да може да осъществява функциите си по фискален контрол. Особено като се вземе предвид фактът, че към момента у нас липсват законово уредени гаранции и процедури за сигурността на тази информация и за защита правата на пациентите\", гласи позицията. Съсловната организация е обезпокоена, че ако медицинският софтуер блокира това, ще наруши грижата за здравето и живота на хората. Добавя, че към момента няма създаден работещ механизъм за използване на лекарския софтуер в авариен режим, което би довело до невъзможност за предоставянето на здравна помощ и навременно лечение на българското население, особено на места, които са трудно достъпни. БЛС изразява още притеснение, че медицинският софтуер с всички негови функционалности е предвиден за извършване на медицинска дейност, а не за управление на продажби; много региони от страната, един и същи лекар обслужва и преглежда много населени места, като поддържа и съответни кабинети; изискванията на новата наредба са неприложими спрямо груповите практики на лекари с едно фискално устройство, независимо от ползвания софтуер; ще има невъзможност за заместване на лекари. Вчера от Сдружението на личните лекари  разпространиха декларация , с която излагат подобни аргументи и опасения. В началото на март министерството на финансите  публикува  за обществено обсъждане наредбата, с която се въвеждат нови изисквания към касовите апарати и софтуера за управление на продажбите. Наредбата беше променена през есента на 2018 г., като целта на измененията е да се ограничи сивата икономика. Промените са свързани с отчитането на продажбите в търговските обекти, с въвеждането на изисквания към софтуерите за управлението им, към производителите/разпространителите и ползвателите на такъв софтуер, както и към лицата, които извършват продажби чрез електронен магазин. Въвежда се изискване за предаване на информация за всеки фискален или системен бон за извършена продажба в търговските обекти в рамките на до пет минути към сървърите на НАП. На фискалния/системния бон ще се отпечатва двумерен код (QR код). Чрез сканирането на кода клиентите ще могат да проверяват коректното отчитане на направените от тях покупки в търговските обекти. Предвидени са и изисквания към лицата, които извършват продажби чрез електронен магазин. Всяка онлайн продажба също трябва да бъде въведена в касовия апарат на търговеца.", "date": "2019.03.16", "title": "Според лекарския съюз исканият от данъчните нов софтуер нарушава правата на гражданите"}
{"url": "https://www.dnevnik.bg/photos/2019/03/16/3404936_fotogaleriia_migraciiata_na_boiadisanata_dama/", "text": "През последните дни в Калифорния са забелязани хиляди пеперуди - от Ескондидо до Виста до Фалбрук. Това са пеперуди от вида ''Боядисана дама'' мигриращи на север от Мексико.", "date": "2019.03.16", "title": "Фотогалерия: Миграцията на ''Боядисаната дама''"}
{"url": "https://www.dnevnik.bg/kultura/2019/03/16/3405174_suvremenen_cirk_ot_avstraliia_pokazva_tanc_izvun/", "text": "За първи път фестивалът One Dance Week в Пловдив ще представи съвременен цирк от Австралия, съобщиха неговите организатори.  Австралийският спектакъл A Simple Space обърква представите за гравитация и за предел на човешките възможности. Артистите от трупата за съвременен цирк Gravity & Other Myths излизат за пръв път пред българска публика на 18 октомври в рамките на 12-ото издание на фестивала, който е част от програмата на Пловдив – Европейска столица на културата 2019. В A Simple Space седем акробати демонстрират впечатляващи умения без да използват технологии, трикове или осигурителни въжета и сякаш се противопоставят на законите на физиката. Зад кулисите няма нищо - нито светлини, нито грим или специални костюми. Само перкусии, които отмерват ритъма на прелитащите тела. Ако си представяйте просто цирк, недейте. Ако си представяте \"Сирк дьо Солей\", също недейте, казват организаторите. За шоуто на австралийците \"Гардиън\" пише \"абсолютен триумф\". Специализираното издание на най-големия фестивал на изкуствата в света - този в Единбург, също отбелязва: \"Физически театър, който ти отвява главата.\" Списание \"Стейдж\" пък казва: \"Тези каскади, предизвикващи гравитацията, спират дъха, удоволствие е да гледаш\" . Компанията Gravity & Other Myths е основата преди 10 години и създава нов вид акробатичен физически театър, който разчупва моделите както на цирковот, така и на театралното изкуство. Носител е на няколко престижни награди за съвременен танц, театър и цирк в Европа и Австралия. Билетите за спектакъла A Simple Space, който вече е игран в 14 държави на шест континента, са в продажба онлайн в системата на EpayGo.бг и на касаите на EasyPay.  Допълнително информация за програмата на фестивала, чиято основна сцена по традиция е Домът на културата \"Борис Христов\" в Пловдив, може да откриете на  @onedanceweek  във Facebook и Instagram, както и на  www.onedanceweek.com.", "date": "2019.03.16", "title": "Съвременен цирк от Австралия показва спектакъл извън разума и гравитацията"}
{"url": "https://www.dnevnik.bg/sport/2019/03/16/3405464_levski_se_vurna_kum_pobedi_v_mach_sus_sedem_gola/", "text": "Левски\" се върна бързо на победния път след загубата от шампиона \"Лудогорец\" в миналия кръг. В тренировъчно темпо сините спечелиха с 4:3 при гостуването си на последния \"Верея\" в двубой от последния кръг на редовния сезон в Първа лига. Давиде Мариани изведе \"Левски\" напред в 27-ата минута след гол от дузпа, отсъдена за нарушение на Бедри Дюстемов срещу Серджиу Буш. Само две минути по-късно Нуно Реиш си прати топката в собствената си врата след центриране от десния фланг и резултатът беше изравнен. Радостта на домакините обаче беше кратка. В 33-ата минута след центриране от корнер към далечната греда Буш овладя топката между трима бранители на \"Верея\" и с удар от границата на вратарското поле я изпрати в мрежата. Пет минути по-късно \"Левски\" вкара трети гол. Живко Миланов направи отличен в наказателното поле и остави топката на Станислав Костов, който отбеляза 19-ия си гол за сезона и поведе с два пред Клаудиу Кешеру в битката за голмайсторския приз. \"Верея\" изненадващо се върна в мача десет минути след почивката. Орелиен Нгейтала беше оставен да шутира в наказателното поле, завъртя хубаво топката с десния крак към далечния ъгъл и я изпрати покрай Николай Михайлов - 2:3. В 70-ата минута главният съдия Георги Иванов отсъди втора дузпа за \"Левски\". Влезлият като резерва Валери Божинов достигна топката до аутлинията след спасяване на вратаря Генади Ганев и опита да я върне във вратарското поле. Шота Гвазава спря центрирането с ръка и получи втори жълт картон, оставяйки отбора си с десет души. Божинов взе топката от Мариани и отбеляза дузпата, за да осигури по-спокоен край на мача за сините. \"Верея\" все пак успя да върне едно попадение в добавеното време на мача. \"Левски\" завършва редовния сезон с 54 точки след 17 победи, три равенства и шест загуби в 26 мача. Тимът на Георги Дерменджиев излезе на второ място преди двубоя на ЦСКА с \"Берое\" в събота от 17.45 ч. Червените също имат 54 точки, а \"Луогорец\" е начело с 59 преди домакинството си на \"Верея\" в 15.15 ч. \"Верея\" завършва редовния сезон без победа. Тимът от Стара Загора спечели само шест точки в 26 мача след шест равенства, 20 загуби, 12 отбелязани и 60 допуснати попадения.", "date": "2019.03.16", "title": "\"Левски\" се върна към победите в мач със седем гола срещу последния"}
{"url": "https://www.dnevnik.bg/photos/2019/03/16/3405486_fotogaleriia_todorovden_v_selo_aprilovo/", "text": "Православните християни днес отбелязват деня на свети великомъченик Теодор Тирон, наричан и Тодоровден. Празникът винаги е в съботата на първата седмица на Великия пост. Според народното вярване на този ден свети Тодор съблича своите девет кожуха, яхва бял кон и отива при Бога да измоли лято. На този ден се организират т.нар. кушии - надбягвания с коне, и затова празникът е наричан и Конски Великден. Снимките са от село Априлово, община Горна Малина.", "date": "2019.03.16", "title": "Фотогалерия: Тодоровден в село Априлово"}
{"url": "https://www.dnevnik.bg/evropa/2019/03/16/3405487_es_moje_da_izhvurli_velikobritaniia_na_1_juli/", "text": "Европейският съюз може едностранно да изхвърли Великобритания на 1 юли, ако страната получи удължаване на срока за Брекзит и не участва в изборите за Европейски парламент. Това съобщи лондонският в.\"Гардиън\", който се позовава на поверителна правна позиция, която е била разпространена сред британските посланици. В текста се кава, че евентуално 3-месечно удължаване на срока за Брекзит отвъд 29 март няма да съдържа никакви предварителни условия. Но всеки ден отвъд този срок ще изисква избирането на депутати за новия състав на Европейския парламент. Законите на ЕС не възпрепятстват дори удължаване няколко пъти на членството на Великобритания в ЕС, стига Лондон да поиска такова и то да бъде прието от останалите. Но ако в новия Европарламент няма британски депутати и въпреки това Лондон поиска поредно удължаване - примерно, защото не желае да се стига до раздяла без споразумение - тогава ЕС е длъжен да отхвърли молбата ЕС \"ще спре да действа в правно сигурен контекст\", ако има удължаване отвъд 1 юли и няма избрани британски евродепутати. \"Всички действия на съюза, приети от неизцяло комплектован парламент, ще може да бъдат оспорвани на тази основа, което сериозно би застрашило отношенията в областта на правото и сигурността в съюза\", се казва в документа. Държавните и правителствени ръководители на 27-те от ЕС ще обсъждат как да постъпят на срещата си следващия четвъртък. Камарата на общините на британския парламент гласува тази седмица премиерът Тереза Мей да поиска удължаване на срока за Брекзит до 30 юни. Тя не успява да се справи с дълбокото разделение в управляващата Консервативна партия и подобна правна позиция може да ѝ помогне за натиск над депутатите да одобрят сделка с ЕС, ако не искат на 1 юли страната да бъде изхвърлена едностранно от съюза. Доналд Туск и някои от привържениците на Брекзит заговориха за продължително - вероятно до 21 месеца - удължаване на срока с цел договаряне на нов компромис. Но документът, цитиран от \"Гардиън\", показва, че условието за това е провеждане на избори за Европейски парламент на 23-26 май във Великобритания. Въпреки евентуално удължен срок, след 1 юли и без евродепутати Лондон няма да може да преговаря с останалите 27 като страна член на ЕС. Правната консултация напомня, че ратифицирането в 27-те страни членки на договор за раздялата с Великобритания може да отнеме до 2 години. Затова Консервативната партия се е свързала с всичките си евродепутати и ги е помолила да обмислят да се кандидатират отново, ако във вторник за пореден път британският парламент отхвърли сдеклата на Тереза Мей. Има възможност британците да проведат изборите някъде в средата на юни, т.е. около 3 седмици след европейците, стига квалифицирано мнозинство в Съвета на ЕС да се съгласи. Във Великобритания не спират спекулациите, че в тази непозната досега ситуация е възможно британски депутати временно да изпълняват и функцията на евродупитати по същия начин, по който българският парламент излъчи свои представители в Европапрламента на квотен принцип докато дойде време за евроизбори. Но и за това ще е нужно одобрение на мнозинството от депутатите в Европарламента.", "date": "2019.03.16", "title": "ЕС може да изхвърли Великобритания на 1 юли"}
{"url": "https://www.dnevnik.bg/sviat/2019/03/16/3405519_hiliadi_hurvati_protestiraha_sreshtu_domashnoto_nasilie/", "text": "Хиляди хървати демонстрираха в Загреб с събота с настояване за по-строги мерки срещу домашното насилие и за обучаване на държавните служители как да помагат да справяне с проблема. Протестът е предизвикан от слуучая на адриатическия остров Паг, където баща изхвърли през прозореца четирите с идеца на 3, 5, 7 и 8 години и те получиха тежки наранявания. Организатор е движението в социалните мрежи  #Spasime, което за последните две седмици събра над 45 000 последователи. \"Искаме домашното престъпление да бъде третирано като криминално престъпление, а не като нарушение\", заявяват от движението. На протеста бяха издигнати призиви за по-добро образование в училищата и 24-часова телефонна линия за жертвите на насилие. \"Очевидно е, че администрацията се проваля в изпълнението на задълженията си. Статистиката е унищожителна за обществото ни\", казва Йелена Отасевич Бабич, един от ключовите организатори. В периода 2012-2017 г. общо 90 жени са убити от партньорите си, от бившите си приятели и съпрузи или от техни познати и близки. Само през 2017 г. в полиията са регистрирани над 11 500 слчая на оплакване от домашно насилие. На съботния протест присъства и премиерът Андрей Пленкович, който каза, че участва като министър-председател и като загрижен гражданин.", "date": "2019.03.16", "title": "Хиляди хървати протестираха срещу домашното насилие"}
{"url": "https://www.dnevnik.bg/biznes/2019/03/16/3405461_zashto_naslednici_ne_mogat_da_proveriavat_akcii_na/", "text": "Преди две години ръководството на Централния депозитар направило опит да свърже системата си с тази на ЕСГРАОН (Единната система за гражданска регистрация и административно обслужване на населението), но им била поискана сума, която депозитарят не можел да си позволи. Това е и причината в институцията да няма информация за наследствените връзки между хората. Крайният резултат от това е, че днес справки за притежавани акции от масовата приватизация всеки може да прави само за себе си, но не и за починалите си родители, например. Това се разбра от думите на Васил Големански, изп. директор на ведомството в \"Седмицата\" на Дарик радио. Допълнително затруднение пред проверката за налични акции от близките на починалите е и това, че депозитарят не разполага с информация дали починалия не е остави завещание, което променя логиката на наследяване без него. Личните акции се проверяват в момента безплатно по електронен път, но с ПИК от НАП или с електронен подпис. За книжата на починалите справки могат да се правят при представяне на удостоверение за наследници през някой от инвестиционните посредници. Таксите за проверка и прехвърляне са между 25 и 36 лв., припомня \"Капитал\". Това може да означава, че самата процедура струва повече от стойността на акциите. Ако има законодателно решение на свързването на двата регистъра, ще отнеме 1-2 месеца на нашите ИТ специалисти да направят нужното, каза Големански.", "date": "2019.03.16", "title": "Защо наследници не могат да проверяват акции на починали близки в Централния депозитар"}
{"url": "https://www.dnevnik.bg/kultura/2019/03/16/3404834_otkus_ot_slivovic_na_katerina_hapsali/", "text": "\"Сливовиц\" е книга за откриването на Дом, но не като място в пространството, а като място в сърцето. Млада жена с успешна кариера е на ръба на екзистенциална криза. По пътя към спасението тя преминава през илюзорна любов, физическо насилие, безсънни нощи и пресушени бутилки. И през пречистващо приятелство, което преодолява географските разстояния и свързва два човешки свята в духовно родство. По думите на Светлозар Желев \"Сливовиц\" е глътка леден огън, една дълбока, красива, тъжна, понякога болезнена, но искрена и в крайна сметка всепобеждаваща човешка история, истинска еманация на приятелството и любовта Катерина Хапсали е известна българска журналистка и писателка. С романа \"Гръцко кафе\", който светкавично се превръща в бестселър, влиза стремглаво в писателските среди. \"Кафето\", както бързо става популярно сред читателите, грабва наградата \"Перото\" в категория проза за 2015 г., както и приза \"Цветето на Хеликон\" за 2016 г. През 2017 г. излезе дебютната стихосбирка на Катерина Хапсали - \"През девет планини\". Заповядайте на премиерата на \"Сливовиц\" на 21 март, четвъртък, от 19:00 ч. в КЛУБ 1, НДК! В ролята на водещ влиза Драгомир Симеонов, а големите български актьори Руси Чанев и Койна Русева ще предложат избрани откъси на вниманието на публиката. 1. – Два големи бърбъна. В една чаша. Без лед. Казвам го с подкупваща усмивка и кимвам към бутилката \"Джентълмен Джак\" на рафта. Човекът срещу мен се ококорва. Малко след осем сутринта е, а някаква руса жена с размазана спирала под зачервените си очи иска гигантски джак облегната на тезгяха на кафенето. Същото кафене, което вечер понякога се превръща почти в бар – когато кварталните лентяи решат да ударят по още една табла и почнат, улисани в играта, да поръчват бира след бира Виж, бърбън не си поръчват. Камо ли водна чашa с това питие. Знам, че ако трябва да бъда прецизна, не бива да наричам \"Джак Даниълс\" бърбън, а \"Тенеси уиски\". Но процесът по финалното омекотяване на уискито – преминаването му през филтър от въглени на сладък клен, е нелепо уточнение предвид мястото, на което се намирам. А и надали интересува някого. Аз може и да познавам отровата си добре, но това е само защото обичам да се съсипвам изискано. Тук дори фактът, че си поръчвам нещо различно от бира или евтина водка, е вече събитие. Барманът – попрехвърлил петдесетте, но още наричан свойски \"момчето\", домъкнал някога тази бутилка \"Джак\" за престиж и тя си стояла тук от сума ти време, пълна и запечатана, на централния рафт. Така както една моя леля слагаше хубава кутия бонбони на видно място в бюфета си, \"да замирише къщата на виенски салон\", и не я отваряше с години, докато хартията ѝ не почне да променя цвета си. Шишето \"Джентълмен Джак\" било извор на шеги и закачки сред посетителите и фетиш за няколкото сериозни алкохолици сред тях. Не заради цената на питието, разбира се – всеки би могъл да си позволи подобна поръчка понякога. А защото каквото и да купува, човек едновременно определя и собствената си стойност. Познавам бедни артисти, които с широк жест дават последните си пари, вдигайки шумен тост. Както и хора от комфортните пасбища на средната класа, които пазаруват единствено на промоция. Е, в това кафене артисти не стъпват. А историята с прослoвутия \"Джентълмен Джак\" стигна до мен през бъбривата ми съседка, с която живеем в съседния вход. Не че държа да съм запозната с подобни махленски детайли. Но как да спреш словесния поток на жена, приклещена от самотата на застаряваща бивша красавица. Жена, чийто живот минава в колекциониране на квартални истории, сюжети от сериали и оправдания за все по-рехавите посещения на учениците ѝ по солфеж и пиано. За радост на голяма част от съседите, които вместо клавирни инструменти предпочитат класическото щракане с пръсти. Но да оставим музикалните вкусове на нашия вход и да се върнем на факта, че очаквам да замъгля допълнително тази и без това мъглива мартенска сутрин с конска доза бърбън – закуска за шампиони. Истината е, че в това кафене кракът ми не бе стъпвал до днес. Обикновено ходя по друг тип места. Такива, в които по-важно от това да бъдеш, е да бъдеш видян. Но точно сега искам тъкмо обратното – да се сгуша в комфорта на относителната си анонимност. Сред хора, които не знаят името ми, макар и да са ме мяркали из квартала. Та нали самият Тенеси Уилямс беше заключил, че най-добре се плаче пред непознати Ето, второ споменаване на думата \"Тенеси\" за деня. Понякога се вторачвам в подобни детайли. – Е, ще ми налеете ли? Започвам да нервнича. Знам, че поръчката ми е необичайна. Но като човек от рекламния бранш, години наред повтарям кухата консуматорска мантра, че клиентът винаги има право. Понякога даже успявам да си повярвам. Като сега. Пък и стъписаното изражение срещу мен все повече ме изнервя. И без туй напрежението тиктака като бомба с часовников механизъм в неспалата ми глава и всеки момент ще избухне в истерия. Ако не клъцна правилната жичка с ударна доза твърд алкохол. Човекът се задвижва по-скоро от рефлекс, отколкото от желание. Отваря бааавно бутилката, все едно му се свиди, и още по-мудно отмерва два големи джака с метално канче, което пронизва естетическото ми чувство. Все си мисля, че сервирането на питие трябва да е изискано като в класически филм – с естествена прецизност ръката на бармана да отлее желаното количество от една вече преполовена бутилка, докато очите му те гледат съзаклятнически, а отнякъде звучи Шърли Беси... Нищо подобно не се случва, уви. Питам какво дължа и оставям пари на тезгяха. – Задръжте рестото. Знам, че давам твърде голям бакшиш. Надявам се, че така показвам поне мъничко превъзходство. И че поръчката ми ще се възприеме по-скоро като проява на екстравагантност, отколкото като акт на сутрешно отчаяние. Облакътявам се на една от масите. Истината е, че не бързам заникъде. Преди малко отведоха с белезници последния ми приятел. Добре че се намесиха съседите – след поредицата шумни скандали и тряскане на врати нощ подир нощ. Самата аз надали щях да викна полиция. Не дори и след онзи удар, който сякаш развъртя като с тирбушон шията ми и не знам как главата ми не изхвръкна и не се заби като кървава комета в тавана. Все си мислех, че мога да се справя с тази стена от гняв срещу мен. Но дори и двамата полицаи със завидна физика и несравнимо повече опит едвам обуздаха разфучалата се стихия. Демоните дават на човек почти свръхестествена мощ, а да се бориш с чужди бесове, е загубена кауза. Само стопанинът им може да ги върже и укроти... В кафенето влизат няколко чичовци, към които на село спокойно можеш да се обърнеш с \"дядо\". На онази особена неопределена възраст, която кара всички мъже да изглеждат странно еднакви. Защото белезите на живота са покрили със сходно разочарование някога различните им лица. Поръчват си кафе за по петдесет стотинки, дочувам оживен шепот. Не е нужно да се напрягам, за да разбера, че обсъждат именно мен. Не стига че съм някакъв чужд елемент, освободил духа от бутилката (да, тяхната заветна, легендарна бутилка!), ами вече съм отворила и стар червен лаптоп. Ударите по клавиатурата му се чуват отчетливо. Май дойде моментът официално да ви се представя. Казвам се Александра и съм на трийсет и пет години. Точно в този момент не съм сигурна дали ще навърша трийсет и шест. Трагично ли ви звуча? Няма да се учудя, ако е така. Животът е трагедия за тези, които чувстват, и комедия за онези, които мислят. Установил го e френският есеист Жан дьо Лабрюйер. А от неговия XVII век до днес не сме мръднали в нищо съществено. Колкото и да смятаме, че държим юздите на света във всеки технически дребен детайл, още сме малки и объркани пред грандиозната мистерия на човешката ни природа. – Не можеш без мен, аз вече съм част от теб! Така изкрещя моят приятел, докато полицаите го влачеха към асансьора. И хем не беше прав, хем беше. Защото истината е, че можеш да оцелееш и без всяка любов, колкото и непосилно да ти изглежда това в първия миг след раздялата. Замислете се: колко хора са твърдели, че не могат да живеят без вас, а после изобщо не са бързали да се преселят в Отвъдното? Но и всяка любов става завинаги част от теб... Може да не се сещаш често за нея, може да я затвориш в най-непрогледния зандан на сърцето си, но тя е парченце от пъзела на твоето същество. Парченце, без което не си цял. Как да изтриеш онези, чертали заедно с теб кривата на живота ти? Те са в теб, ти си в тях. Неизбежност. – Вкусно ли е уискито? – пита ме на крак до моята маса един чичо-дядо. От онези особено заклети квартални айляци, които рано щурмуват кафенето, за да заемат удобни позиции. Измервам го с поглед – от нахалните му очи и усмивката с жълто-кафяви зъби, през размъкнатия пуловер и долнището на анцуг до чехлите \"за навън\". Какво иска от мен този човек? Решавам да не отвърна. А той, уловил презрителния ми поглед, се дръпва встрани. И все пак някакво дяволче в мен проговаря: – Всъщност е \"Тенеси уиски\". Поне научете разликата! Прехапвам устни. Защо се заяждам? Та нали човек е толкова малък или голям, колкото дребни или сериозни противници си избира. Чичо-дядото, слава богу, не отговаря. Една нелепа схватка по-малко Отпивам от добрия стар джак, задържам глътката дълго в устата си. Знам, че след тези двеста милиграма светът ми няма да стане по-разбираем, но поне ще го преглъщам по-лесно. Казах, че искам да ви се представя. Какво да ви разкажа за себе си? Може би това, че твърде дълго работех в рекламния отдел на модно списание, ловко убеждавайки хора с пари да инвестират в пясъчни кули. Но дали това ме описва? Нека прибавя и факта, че в края на деветдесетте години заминах да уча медии и реклама в Охайо и се върнах внезапно три семестъра преди да завърша – заради зле умиращата ми майка. Часът на нашата смърт е рядко въпрос на избор, но в самото умиране може да покажем стил и характер. Майка ми не се справи добре. Вайкаше се театрално пред все по-отчетливите стъпки на неизбежното. Отказваше да приеме финалното спускане на завесата. Правеше това, което категорично бе заклеймявала цял живот: хленчеше. Трудно ми беше да разпозная в мрънкащите контури под завивката онази жена, чието ледено строго присъствие ме караше да изгризвам ноктите си до кръв от съвсем малка. Кога всъщност сме истински: когато живеем или когато умираме? И ако само дъхът на смъртта отвява от лицата ни маските, можем ли да кажем, че някога автентично сме съществували? Кой знае – ако майка ми бе осъзнала по-рано колко крехка и смъртна е, може би щеше да пълни с повече смисъл отпуснатите ѝ от вечността мигове. Моето връщане, естествено, не я излекува, само леко облекчи съвестта ми. Не че имах някаква вина за свирепия рак. Не аз се тровех десетилетия наред с омраза към самия живот, който рано или късно си отмъщава, ако не е обичан... Но когато от дете слушаш обвинението – независимо дали си счупила чаша, или си се прибрала с петица, – че ще вкараш някого в гроба, някак редно е да присъстваш на тържественото събитие. Не се върнах в Щатите след погребението на майка ми. Да притежавам американска диплома, не беше мой, а неин фетиш. Заедно с тялото ѝ в земята зарових и всичките ѝ свирепи изисквания. Осъзнах колко дълго бях вървяла превита под тежестта им. Беше като да се сбогуваш внезапно с гърбица – в първия момент се чувстваш ограбен. Майка ми така и не разбра колко различни сме всъщност: докато тя кроеше винаги някакви планове, аз просто имах мечти. Така и не се научих да ги подреждам и степенувам. Отказвах да мисля за полета като за траектория. Дори и сега, на трийсет и пет, в моментите ми на ентусиазъм не посочвам с пръст някаква цел, а ги размахвам. Крилете. Живея в софийски квартал, който минава за средно добър, без претенцията да бъде \"престижен\". В приличен апартамент, вързан с ипотека, която най-вероятно ще изплащам до сетния си дъх, че и след това. Но какво пък. Тъй или иначе, вечно дължим нещо някому, а най-вече на себе си. Нямам деца. Нито котки, кучета и прочие пухкави същества, които гордо да показвам с родителско умиление. Обичам хубавата храна, но не умея да готвя. Мога да различа всякакви видове суши и нудълс с просто око; на работни обеди експертно поръчвам десерти с имена като \"Мате чийзкейк\" или \"Сълза от Везувий\", но вкъщи съм сръчна единствено със салатите. Докато ги вадя от опаковките им и ги овкусявам с готовия сос. Знам, че някъде в мен живее и една по-женствена Александра. Просто двете още не сме се срещнали. Вземам, или поне вземах, добри пари за момиче от средната, амбицирана да надскочи себе си класа. Онази, която не иска да пазарува единствено на промоция. И която държи да показва как денят ѝ започва с преглед на световния културен афиш. Твърдят, дори убедително, че съм хубава. От известно време не съм сигурна дали това е така. Трудно е да видиш човека срещу теб в огледалото през премрежени от алкохол или сълзи очи. Ето, това е нещо като бърз автопортрет. Или поне набързо нахвърляни щрихи. Както вече ви казах, всеки човек е сбор от хората, шествали из живота му. За да ме проумеете, трябва да познавате тях. В техните черти, чувства и жестове може и аз да се открия накрая. Все пак най-важната врата на познанието винаги се отваря навътре. А човек разказва не толкова за да каже нещо на другите, колкото сам да го разбере. Затова тракам усилено по тези клавиши сега, в компанията на великански джак и зяпнали хора наоколо. Телефонът ми изписуква. Съобщение. \"Добро утро за теб, лека нощ за мен, скъпо момиче. Надявам се, че не танцуваш на някой перваз. Ако е така, влез вътре. До утре.\" Усмихвам се за първи път в тази размазана от снощна спирала утрин. После пожелавам през седем часа разлика \"лека нощ\" на Боб. Боб Спанич. Моят ангел пазител, когото никога не съм виждала. Но колцина щастливци си виждат приживе ангелите? Ти спи, приятелю. Аз ще разказвам. На теб, на света, но най-вече на себе си.", "date": "2019.03.16", "title": "Откъс от \"Сливовиц\" на Катерина Хапсали"}
{"url": "https://www.dnevnik.bg/kultura/2019/03/16/3405528_marius_kurkinski_beshe_otlichen_za_iarko_postijenie_v/", "text": "Mариус Куркински беше отличен за ярко постижение в театъра от фондация \"Проф. Крикор Азарян\". Наградата е учредена миналата година и се връчва за ярко постижение в театралното изкуство, става известно от съобщение до медиите. Отличието беше връчено на сцената на театър \"Азарян\" лично от актьора Димитър Маринов, станал известен напоследък като част от актьорския състав на \"Зелената книга\", който получи \"Оскар\" за най-добър филм тази година. Маринов, както и Куркински, са сред учениците на проф. Азарян, които с обич и преклонение си спомнят за работата и безценните уроци, научени от него: \"Благодаря ви за тази чест! Знам, че той все още ни гледа от втори балкон. Аз продадох вишневата си градина, взех си трите сестри – вяра надежда и любов и заминах, за да разбера, че не съм нищо повече от една чайка. Истината е, че аз отидох, за да го направя по моя начин. Защото той ми каза, че винаги трябва да имаме нашия начин в себе си\", сподели награденият. \"След това, което чух от професора тази вечер и след изпълнението на тези големи актьори, които прекрасно играха, тук, в център на театъра, който носи името Азарян, аз нямам право да кажа нищо друго освен: \"Професоре, смирено благодаря!\", и докато гледах представлението ми се прииска да се провикна: \"Вярвам, Господи, помогни на неверието ни!\" Благодаря!\", каза актьорът при получаването на наградата. Освен връчването на наградата, публиката видя спектакъл \"Чехов х 3\", създаден специално за 85-годишнината на режисьора. Заглавието е свързано със знаменитата трилогия по А.П.Чехов, която самият Азарян успява да реализира, въпреки напредването на болестта си. В нея са пресъздадени моменти от \"Чайка\" в Театър \"Българска армия\", \"Три сестри\" в Младежки театър \"Н.Бинев\" и \"Вишнева градина\" в Народен театър \"Иван Вазов\", по идея и реализация на Антоанета Бачурова и Владимир Люцканов. Във фоайето на Театър \"Азарян\" пък е разположена изложба с плакати от постановки на Крикор Азарян през годините, писма от негови приятели, бележки от работата му по Чехов, както и прочутите 10 заповеди към учениците му.", "date": "2019.03.16", "title": "Mариус Куркински е носителят на наградата \"Азарян\" тази година"}
