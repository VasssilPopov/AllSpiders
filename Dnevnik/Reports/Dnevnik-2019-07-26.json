{"url": "https://www.dnevnik.bg/sviat/2019/07/26/3943675_vtorata_liniia_na_turski_potok_shte_minava_napravo/", "text": "Втората тръба на газопровода \"Турски поток\" ще мине през територията на България, а не на Гърция, заяви пред журналисти руският министър на енергетиката Александър Новак в Анталия, в кулоарите на заседанието на руско-турската междуправителствена комисия, предаде  ТАСС , цитирана от БТА. \"Втората тръба на \"Турски поток\" ще мине през България, Сърбия, Унгария. През България направо\", каза той в отговор на въпрос за втората тръба на газопровода. Това е първото официално потвърждение на руската страна, че българският маршрут е избран пред гръцкия за тръбата. Досегашните процедури, обявени от \"Булгартрансгаз\", започваха, без да е било оповестявано окончателно решение на \"Газпром\". Неговото министерство допуска възможността за допълнително увеличение на пропускателната способност на \"Турски поток\" в случай на търсене на руски газ. Така Новак отговори на въпрос може ли ситуацията със \"Северен поток 2\" да се отрази на \"Турски поток\" в план на увеличение на обема на транзитирания газ. \"Готови сме да снабдяваме с газ в нужния обем в рамките на конкуренцията\", продължи Новак.      Миналата година руският. в \"Комерсант\" писа, че \"Газпром\" обмисля варианта \"Турски поток\" да мине през България. По-късно София  обяви , че ще доразвие собствената си  газопреносна инфраструктура  по евентуалното трасе на проекта. Премиерът Бойко Борисов  дори нарече българския участък  \"Български поток\". Предстои да се определи строителят на трасето в България, след като саудитски консорциум бе декласиран, а по-късно решението бе отменено от Комисията за защита на конкуренция, но вторият в класирането  обжалва решението на антимонополния орган . Очаква се доставките по първата тръба (захранваща турския пазар) да започнат на 1 януари догодина, потвърди министърът. РИА \"Новости\" цитира думите му, че пускането на втората тръба би зависело от реализацията на \"съпътстващата газотранспортна инфраструктура на европейските страни\". Според него работата по разширяването на газотранспортната система на България, за да може тя да приема газ от \"Турски поток\", върви \"по график\". Ако търсенето на руски газ обаче се увеличи, мощността на \"Турски поток\" също може да нарасне (сега планираният капацитет на всяка от двете е 15.75 млрд. куб. метра). Междувременно в очакване на строителството на втората тръба според \"Ройтерс\" руските власти искат да сключат краткосрочно (едногодишно) споразумение за транзит на газ през Европа, преди обхождащият газопровод да е изграден. Киев обаче е на друго мнение и говори за нуждата от ново десетгодишно споразумение за транзит на 60 млрд. куб.м годишно, пише \"Укринформ\". Темата ще бъде обсъждана на 16 септември с посредничеството на Европейския съюз, твърди европейски източник на \"Ройтерс\". Сегашният договор за пренос изтича на 31 декември тази година.", "date": "2019.07.26", "title": "Втората тръба на \"Турски поток\" ще минава \"направо през България\", обяви Русия"}
{"url": "https://www.dnevnik.bg/biznes/2019/07/26/3943671_ministurut_na_zemedelieto_ochakva_oshte_ognishta_na/", "text": "Министърът на земеделието Десислав Танева очаква да възникнат още огнища на чума по свинете. \"Към днешна дата имаме регистрирани 21 огнища при домашни свине в 6 области: Плевен, Бургас, Враца, Русе, Търговище и Велико Търново. Седем от тези огнища са установени в рамките на активния надзор на Българската агенция по безопасност на храните и взетите проби. Две индустриални ферми са засегнати\", обяви тя при изслушването й в Народното събрание, цитирана от агенция \"Фокус\". Тя обясни прогнозата си с това, че \"юли-август и донякъде септември\" е пикът на това заболяване като проявление в крайна фаза. \"Нормално е да очакваме, че ще има нови огнища към настоящия момент\", обяви тя. Няма биосигурност - няма пари Посочи, че нерегистрираните стопанства нямат съответните мерки за биосигурност и са един от основните източници за разпространение на заразата. Има предвид отглежданите за лични нужди свине в селските дворове, в които често се оказва, че животните не са регистрирани при ветеринарните власти. Това е и причината Европейската комисия да не одобрява обезщетения за стопаните на такива животни. От думите на Танева се разбра, че все пак Министерството на земеделието ще обмисли с какво би могло да подпомогне тези стопани. Тя увери, че се прилагат всички мерки за локализиране на огнищата от чума по свинете. В трикилометровата зона на зараза се провежда принудително убиване по хуманен начин на всички домашни свине, отглеждани в животновъдни обекти и за лични нужди, а в 10-километровата зона се извършват клинични прегледи и лабораторен контрол, контрол на движение на домашни свине. В зоните на рестрикции са създадени пропускателни пунктове на основните пътни артерии, пунктовете за дезинфекция на преминаващи моторни превозни средства и проверка за нелегално движение на живи свине и продукти от тях, обясни Танева. Тя посочи, че се предприемат и мерки за биологична безопасност на фуражите и храненето на животните. Взети са мерки за дезинфекция на граничните пунктове от страните с африканска чума по свинете, увери тя. Властите и гражданите не съдействат Ситуацията с африканската чума по свинете е тежка, в момента има умъртвени около 500 животни от дворовете на стопаните, обяви пред журналисти в Смолян вицепремиерът Томислав Дончев, цитиран от агенция \"Фокус\". Посочи, че все пак огнищата на болестта в България са далеч по-малко от тези в Румъния, които вече са 1500. Той  отново повтори тезата си , че обществеността не подкрепя непопулярни мерки, които биха довели до овладяване на заразата. \"За съжаление сезонът е подходящ за разпространение на заразата, но се вземат радикални мерки. Проблемът е, че сред обществеността и управата в засегнатите райони няма пълно съдействие. Има опити и за извеждане и за транспортиране на животни, което означава разпространение на заразата. Затова не само МВР, мобилизирали сме сили и на Българската армия и още другиq ако е необходимо, за да се осигурят карантинни мерки и да се ограничи разпространението на заразата\", посочи той. Посочи, че местата, в които се заравят животнитеq се определят от специалисти, включително и от Басейнова дирекция. Междувременно БСП призова за оставките на вицепремиера Томислав Дончев, министъра на земеделието Десислава Танева и на директора на dгенцията по храните. Това каза народният представител от БСП Стоян Мирчев. \"Не правите никаква профилактика и превенция. Само замазвате очите на хората. Създадохте системна криза, защото разглобихте държавата. Трябва да се почерпи от положителните практики на Чехия, трябва държавата отговорно да има поведение за справяне с тази чума\", подчерта Мирчев. Мога винаги да подам оставка, на фона на кризата с чумата по свинете този въпрос звучи като облекчение, отговори Танева пред журналисти. Обясни, че тъй като няма ветеринарно образование е консултирала всичко със съответните специалисти. По адрес на опозицията каза: \"Ние искаме да сме достатъчно образовани като ниво, като разбиране, като грамотност, да имаме манталитет като развитите европейски държави. Това беззнание, безинтелигенция в общуването между политици, между различни слоеве, няма как да стане. Ние сме в невероятна криза\", обяви тя. Посочи, че в качеството си на земеделски министър вече се налага да се справя с \"трета епизоотия\" след синия език и заразния нодуларен дерматит. Напомни, че за разликата от тези две зарази, при чумата няма ваксина и лечение. \"Всеки може да бъде критикуван и на всеки може да се намери основание да бъде критикуван и аз включително\", подчерта министърът. ", "date": "2019.07.26", "title": "Министърът на земеделието очаква още огнища на чума по свинете"}
{"url": "https://www.dnevnik.bg/sport/2019/07/26/3943686_vtori_rekord_na_maikul_felps_padna_na_svetovnoto/", "text": "Американецът Кейлъб Дресел постави световен рекорд на 100 метра бътерфлай на световното първенство по плуване в Кванджу, Южна Корея. Звездата на американското плуване записа 49.50 секунди в полуфиналите в дисциплината, като свали 0.32 от секундата от досегашния рекорд. В продължение на 10 години рекордът беше притежание на Майкъл Фелпс, поставен на световното в Рим през 2009 г. Това е и най-голямо подобряване на рекорда в последните 15 години. За последно Йън Крокър свали 36 стотни – от 50.76 до 50.40 секунди. Дресел се класира за финала, където ще плуват още Андрей Минаков, Кристоф Милак, Чад льо Кло, Мариус Куш, Меди Метела, Джеймс Гай и Матю Темпъл. Едва 10-и в полуфиналите остана Ласло Чех. Дресел вече има две титли от първенството, като победи на 50 метра бътерфлай и 100 метра свободен стил. Той изведе и САЩ до златото в класическата щафета на 4х100 свободен стил. Плувецът участва още в 50-те метра свободен стил.   Това е  втори рекорд на Фелпс , който е пратен в историята само в рамките на седмица. В плуването на 200 метра бътерфлай унгарецът Кристоф Милак, който е само на 19 години, записа 1:50.73 преди два дни, за да подобри рекорда на Куршума от Балтимор. Поредният ден от турнира доведе и до рекорд на 200 метра бруст. Руснакът Антон Чупков спечели златния медал с 2:06.12 минути, сваляйки половин секунда от досегашното върхово постижение на Ипей Уатанабе от 2017 г. Плуването в дисциплината беше много силно, след като австралиецът Матю Уилсън изравни рекорда на Уатанабе по време на полуфиналите.", "date": "2019.07.26", "title": "Втори рекорд на Майкъл Фелпс падна на световното първенство по плуване"}
{"url": "https://www.dnevnik.bg/analizi/2019/07/26/3943688_edno_naum_izdirvaniiat_za_kiber_terorizum_e_uchreditel/", "text": "                         Твърдението, че фирмата \"ТАД Груп\" е политически обвързана с извънпарламентарната опозиция и че е искала да удари държавата, е абсурдно, заяви пред БНТ собственикът ѝ Иван Тодоров, който е издирван от прокуратурата за кибер теорризъм заради изтеклите лични данни от НАП. \"Аз съм учредител на ГЕРБ, познавам се с хора от ГЕРБ, от властта и откъде ли не. Това е абсурдно. Защо бих си плюл на познатите, на приятелите и да нападам управляващите?\", каза Тодоров пред БНТ. Думите му опровергаха внушенията на зам.-главния прокурор и кандидат за главен - Иван Гешев, който преди няколко дни напоително коментира разследването за хакването на сървърите на НАП, като разви конспиративната теория, че то представлява активно мероприятие на извънпарламентарната опозиция срещу държавата. Гешев съобщи, че фирмата \"ТАД Груп\" се занимавала с киберрекет, като изнудвала фирми, за да станат нейни клиенти. Над фирмата обаче стои и истинският организатор на мероприятието: \"Само погледнете как интересно съвпадна всичко с политическата реакция примерно на \"Да, България\" – в рамките на дни беше поискана оставката не на шефа на НАП, а на министър Горанов. Дните в политическия живот представляват милисекунди по същество.\" И още: \"Безспорно е, че тази атака съвпадна с активно преекспониране на случая в определен кръг медии, свързани с подсъдимия Прокопиев, с Христо Иванов, някои ги наричат \"протестърски медии\", с активно присъствие по телевизиите примерно на Атанас Атанасов, който е шеф на Националната служба за сигурност по време на г-н Костов, министър-председателя Костов.\"", "date": "2019.07.26", "title": "Едно наум: Издирваният за кибер тероризъм е учредител на ГЕРБ"}
{"url": "https://www.dnevnik.bg/bulgaria/2019/07/26/3943684_nov_protest_-_marsh_za_pravosudie_vreme_e_da_stanem/", "text": "Нека да кажем ясно, че изборът на главен прокурор не отговаря на стандартите за демократична държава. Процедурата е порочна, а единодушното номиниране на Иван Гешев я превръща в пълен фарс с тежки последици за обществото и страната.\" Това заявява в съобщение до медиите гражданската организация \"Инициатива \"Правосъдие за всеки\", и призовава гражданите за нов, пореден Марш за правосъдие в понеделник, 29 юли. Той ще започне в 18.30 ч. пред Съдебната палата в София. Към този час на 29 юли ще бъде приключило последното заседание на Висшия съдебен съвет, на което е възможно да се правят номинации за главен прокурор. На предпоследното заседание на ВСС на 25 юли няколко стотин души протестираха пред сградата на съвета на ул. \"Екзарх Йосиф\" срещу номинацията на Гешев заради недопустимите за магистрат квалификации, които публично отправи към политици и медии. По-рано през седмицата Инициатива \"Правосъдие за всеки\" изпрати отворено писмо до ВСС да бъде оттеглена номинацията на Иван Гешев за главен прокурор. \"Тъй като Прокурорската колегия във ВСС остана глуха за призива в нашето отворено писмо, ние се обръщаме към свободните граждани: Време е да станем гневни!\", призовават от \"Правосъдие за всеки\". И обясняват: \"Прокурорската колегия във ВСС отказа да оттегли единствената си номинация за нов главен прокурор, така Иван Гешев остава безалтернативен кандидат. Подготвят ни тоталитарна прокуратура в олигархична държава. Правата и свободите на всички ни са сериозно застрашени от този скандален избор! Да кажем НЕ на олигархията, която си избира на тъмно нов главен прокурор, и ДА на правото ни като граждани да излъчим достойни кандидатури и да защитим конституционните си права!\" Това е трети Марш за правосъдие, организиран от гражданската организация. Предишният се проведе на 24 ноември 2018 г. под наслов \"Право и свобода\" като знак на протест срещу нарушените права на Десислава Иванчева и Биляна Петрова по време на задържането им.", "date": "2019.07.26", "title": "Нов протест - граждански марш за правосъдие \"Време е да станем гневни\""}
{"url": "https://www.dnevnik.bg/sviat/2019/07/26/3943705_boris_djonsun_obmislia_da_si_vzeme_kuche_na_dauning/", "text": "Британският премиер Борис Джонсън обмисля да си вземе куче, след като се нанесе в резиденцията на \"Даунинг стрийт\" 10, пише агенция \"Ройтерс\", позовавайки се на свои източници. В първата си среща с екипа служители на резиденцията Джонсън ги е попитал дали биха искали куче, на което те с ентусиазъм отговорили с \"да\". Това би бил вторият домашен любимец на \"Даунинг стрийт\" - там вече живее  котаракът Лари , който обаче е държавен служител с титла \"Главен ловец на мишки\" и отпускана от бюджета издръжка. (Повече за него вижте във видеото на \"Дневник\".) Лари живее там от 2011 г. и  вече е звезда , има свой неофициален акаунт в \"Туитър\" и е любимец на медиите и социалните мрежи.", "date": "2019.07.26", "title": "Борис Джонсън обмисля да си вземе куче на \"Даунинг стрийт\" 10"}
{"url": "https://www.dnevnik.bg/bulgaria/2019/07/26/3943726_rukovoditeliat_na_voennoto_razuznavane_shte_moje_i_da/", "text": "Военен и цивилен ще може да заема длъжността директор на служба \"Военна информация\", решиха депутатите, които приеха на второ четене промените в Закона за военното разузнаване, предаде БНТ. Това е най-старата българска разузнавателна служба и при първото четене в пленарна зала управляващите бяха остро критикувани, че преправят закона за конкретно лице. Възможност цивилен служител да ръководи военното разузнаване съществуваше до октомври 2015 г., но бе премахната с приемането на новия закон за службата. Това стана по предложение на БСП, което беше подкрепено от ГЕРБ. Официалният аргумент, обясняващ промяната, казва, че така се дава възможност за по-ефективно използване на наличния кадрови потенциал. Решението  засилва съмненията , че обвиненията,  повдигнати наскоро  срещу настоящия и бившия директор на \"Военна информация\" Пламен Ангелов и Светослав Даскалов, са измислени, за да се овладее и последната специална служба, която е извън контрола на Делян Пеевски. Пламен Ангелов  подаде рапорт за напускане  на 17 юли. Срещу промените се обяви и президентът Румен Радев, който защитаваше тезата, че шефът на военното разузнаване задължително трябва да бъде военен и да разполага с необходимата експертиза, опит и професионална подготовка.", "date": "2019.07.26", "title": "Ръководителят на военното разузнаване ще може и да е цивилен, решиха депутатите"}
{"url": "https://www.dnevnik.bg/sport/2019/07/26/3943661_barselona_ostana_na_granicata_ot_mechtata_za_1_mlrd/", "text": "Барселона\" остана на крачка от целта си да достигне 1 млрд. евро приходи. Испанският футболен шампион отчита 990 млн. евро за 2018-2019 г. Въпреки рекордните за клуба приходи печалбата намалява минимално - от 20 млн. на 17 млн. евро. Миналата година  \"Барселона\" имаше 914 млн. евро приходи . Впоследствие ръководството на клуба прогнозира, че тази година те ще са 960 милиона, и  си постави за цел до 2021 г. приходите да стигнат границата от 1 милиард . \"Клубът достигна най-високите си приходи в историята и е важно да се подчертае, че те са с 30 милиона повече от предвиденото\", обявиха от клуба. Голяма част от приходите са от търговски сделки, като генералният спонсор Rakuten плаща по 55 млн. евро на сезон. Миналата година клубът подписа и тригодишен договор с Beko за 57 милиона.", "date": "2019.07.26", "title": "\"Барселона\" остана на границата от мечтата за 1 млрд. евро приходи"}
{"url": "https://www.dnevnik.bg/analizi/2019/07/26/3943708_prezidentut_da_predloji_alternativen_kandidat_za/", "text": "                         Уважаеми г-н Радев, Българският хелзинкски комитет (БХК) като най-голямата и най-стара гражданска организация за защита на правата на човека в България изразява силна тревога относно започналата процедура по избор на нов главен прокурор на Република България. Тази процедура крие опасността да повтори пороците на предходната, при която за главен прокурор беше избран Сотир Цацаров. Тогава тази процедура бе посрещната с критика както от представители парламентарната опозиция — Българската социалистическа партия — така и от гражданския сектор. Припомняме ключовата роля на президента в процедурата по избор на главен прокурор. Тя стана видна при предходната процедура, когато, въпреки сериозните критики, президентът Росен Плевнелиев не само не се възползва от правомощието си да откаже направеното предложение за назначение на г-н Цацаров, но и издаде указ за назначаването му едва ден след избора му от Висшия съдебен съвет (ВСС). В настоящата процедура до момента номинирано за главен прокурор е само едно лице —сегашният заместник на Сотир Цацаров, Иван Гешев. Нещо повече — от страна на изпълнителната власт бяха направени институционални заявки, че именно това ще остане единствената кандидатура. Това е повод за сериозна тревога за бъдещето на правовата държава не само с оглед на саботирането на плурализма и възможността за състезателност и избор в процедурата, но и с оглед на скорошните публични изяви на единствения кандидат. В тези изяви в тяхното утвърждаване и защита. Той също така изказа публично твърдения, които са унизителни за достойнството на хората, принадлежащи към малцинствата в България. Фигурата на главен прокурор е натоварена с изключителната отговорност да бъде гарант на върховенството на закона и на правото в държавата, затова следва личността да бъде избирана с изключително внимание. Издигането на една-единствена кандидатура от прокурорската колегия на Висшия съдебен съвет (ВСС), при това с пълно единодушие, хвърля сянка на съмнение, че не високите морални и нравствени качества на Гешев или неговите дълбоки юридически познания са мотив за номинирането му. Няма как да бъде по друг начин, тъй като всички прокурори, издигнали тази кандидатура, не са независими, а функционално подчинени на главния прокурор. До тук доведе половинчатата съдебна реформа, материализирана в конституционните промени в уредбата на съдебната власт през 2015 г., която обаче противно на първоначалните цели допълнително освободи главния прокурор от нужното задържане и балансиране в основополагащото за демокрацията равновесие между трите власти. Относно личностните качества на г-н Гешев е важно да се припомнят някои емблематични факти. Неговото \"знаково\" дело, на държавното обвинение от последните години с последици - загуба, оценявана в милиарди лева. Иван Гешев беше длъжностното лице, което наблюдаваше безучастно на улицата публичния арест на бившата кметица на район Младост – Десислава Иванчева и нейната заместничка Биляна Петрова през пролетта на миналата година, извършен при драстично нарушение на правата на задържаните. Поведението му тогава показва или непознаване на материята права на човека, или съзнателното им нарушаване. И двете хипотези са недопустими, а последиците от това предстои да бъдат разгърнати в тяхната цялост след произнасянето на Европейския съд по правата на човека. Неотдавна отново Иван Гешев показа, че не зачита презумпцията за невиновност, основна характеристика на правовата държава и достижение на развитите демокрации. В началото на месец юни той обяви публично името на 16-годишния ученик, който - според службите, е планирал атентат с взривни вещества. След издигане на кандидатурата на Гешев преди броени дни, той даде интервю пред държавната телевизия. В него заместник-главният прокурор демонстрира сериозно непознаване на факти от обществено-политическия живот, като сравни процедурата по издигане на своята кандидатура с тази на Лаура Кьовеши за европейски главен прокурор. В същото интервю г-н Гешев показа ясни политически предпочитания като изрази своята фиксация към личността и кариерата на лидера на парламентарно непредставената политическа партия \"Да, България\", Христо Иванов, споменавайки го многократно и отправяйки в ефир скалъпени и смехотворни твърдения, изцяло неподкрепени от факти и доказателства. През юни БХК изпрати годишния си доклад за състоянието на човешките права в България през 2018 г. и до заместник главният прокурор Иван Гешев, който не само върна пратката, но в отговор изпрати \"подарък\" – две книги от поредицата \"Детско-юношеска класика\" - \"Под игото\" на Иван Вазов и \"Разкази\" на Йордан Йовков Този жест беше още една подигравка към човешките права отвъд мнението му за правозащитната организация, която е автор на доклада. Изявлението му, че не подкрепя разделението на властите, концепция, лежаща в основата на идеята за демокрация, формулирана в цялост от Монтескьо, буди тревога относно бъдещото развитие на българската държава и дава заявки за пълзящ авторитаризъм, което е особено опасно предвид властта, която е концентрирана в главния прокурор. Властта на главния обвинител на държавата е напълно безконтролна в България, факт, който е критикуван от Европейския съд по правата на човека в решението му от 2009 г. по Колеви срещу България. Делото Колеви остава неизпълнено вече 10 години, въпреки че се намира под засилено наблюдение от Комитета на министрите. Силно сме обезпокоени от нетърпимостта на високопоставени длъжностни лица и съсловни организации спрямо публичните критики към номинацията на г-н Гешев и смехотворните им квалификации, че това представлявало намеса в независимостта на съдебната власт. Това за пореден път показва, че определени кръгове в българското общество са с и да я оградят от критиката, която експерти и граждански организации, занимаващи се от десетилетия с наблюдение на системата на правосъдие в България, съвсем основателно отправят. Главният прокурор е с ключова функция в организацията на дейността на прокуратурата, от която потенциално са засегнати всички български граждани. Поради това те имат интерес, както и право да се изказват и да предприемат всякакви законни граждански инициативи, за да бъде чуто тяхното мнение. Уважаеми г-н президент, молим Ви да вземете предвид всички тези тревожни факти и да се включите активно в обществения дебат и в процедурата по избор на бъдещия главен прокурор на републиката. Президентът на държавата е по дефиниция независим и е призван да брани единството на нацията и именно поради това Ви призоваваме след широко консултиране на заинтересовани представители на гражданското общество да предложите кандидатура за длъжността, която да е алтернативна на издигнатата до момента. Изборът на главен прокурор е от изключителна важност за развитието на всеки сектор от държавно-обществения живот, а към настоящия момент този избор изглежда предрешен, при това от кандидатура, която разделя, а не обединява българското общество. Доверието към тази длъжност е от ключово значение за функционирането и общественото доверие както към прокуратурата, така и към системата на правосъдие в нашата страна като цяло.", "date": "2019.07.26", "title": "Президентът да предложи алтернативен кандидат за главен прокурор"}
{"url": "https://www.dnevnik.bg/sport/2019/07/26/3943747_amazon_pridobi_prava_da_izluchva_rolan_garos_vuv/", "text": "Стрийминг платформата \"Амазон\" увеличи портфолиото от спортове и турнири, които излъчва с придобиване на правата за \"Ролан Гарос\". Абонатите на услугата Amazon Prime във Франция ще могат да гледат легендарната надпревара от 2021 г. в рамките на три години. От компанията обявиха, че са купили два от наличните пакети, които са за срещите на новоизградения корт \"Симон-Матийо\" и вечерните двубои на централния корт \"Филип Шатрие\". Стрийминг платформата ще излъчва още магазинни предавания и разширени репортажи. \"Амазон\" добавя, че за \"Ролан Гарос\" няма да се плаща допълнително. \"Prime Video се фокусира над това да донесе на френската публика селекция от най-доброто. Ние вече позволяваме на нашите клиенти някои от най-добрите документални поредици\", съобщават от компанията. До момента във Франция \"Ролан Гарос\" се излъчваше по френската национална телевизия, както и от \"Евроспорт\". Националната телевизия запазва ексклузивни права, след като си партнира с турнира от 35 години. Полуфиналите и финалът ще бъдат излъчвани както по телевизията, така и в платформата на \"Амазон\". В последната година \"Амазон\" се намеси трайно на спортния пазар. Компанията придоби права да излъчва турнирите от WTA и ATP на територията на Великобритания, освен това ще излъчва и US Open.", "date": "2019.07.26", "title": "\"Амазон\" придоби права да излъчва \"Ролан Гарос\" във Франция"}
{"url": "https://www.dnevnik.bg/politika/2019/07/26/3943748_bsp_ochakva_prezidentsko_veto_i_za_parite_za/", "text": "За лидера на БСП Корнелия Нинова е логично президентът Румен Радев да наложи вето и на законовите промени, с които се актуализира държавният бюджет за тази година, за да се платят изтребителите F-16. Това обяви тя пред журналисти в Габрово часове след като парламентът отхвърли  ветото, което държавният глава наложи  върху международните договори за покупката на осемте бойни машини.  \"Отхвърлянето на ветото е голяма грешка и не отговаря на националния интерес. Договорът е скъп за бедна България, също така военно-технически не е пълен\", обяви Нинова. На въпрос дали очаква вето и върху актуализацията на бюджета, тя отговори, че не знае какви са намеренията на президента и не може да гадае, но е логично това да стане. Ако държавният глава върне за преразглеждане и тези текстове, парламентът най-вероятно ще трябва да се събере извънредно през август. Причината е, че според условията на договора,  ако предвидените по него 1.256 млрд. долара не бъдат преведени до 5 септември , офертата вече няма да е валидна.", "date": "2019.07.26", "title": "БСП очаква президентско вето и за парите за изтребителите"}
{"url": "https://www.dnevnik.bg/bulgaria/2019/07/26/3943755_kratki_novini_treta_ferma_e_zasegnata_ot_chuma/", "text": "                         КФН обсъди с европейския регулатор мерките в небанковия сектор Ръководството на Комисията за финансов надзор е обсъдило спешните мерки в небанковия сектор, нужни за присъединяването на България към Валутния механизъм II (ERM II) на среща с председателя на Европейския орган за застраховане и професионално пенсионно осигуряване Габриел Бернардино, съобщи комисията. Обсъдено е, че най-важното за за сектора е поддържане на достатъчно ниво на техническите резерви от българските застрахователи, изпълнение на капиталовите изисквания за платежоспособност, залегнали в Кодекса за застраховане, което е и основно изискване към тях, анализ и оценка на трудноопределими стойности на активи, анализ и оценка на презастрахователните квотни договори. \"За краткото време, в което управлявате Комисията за финансов надзор, вече наблюдаваме ясна визия за бъдещото развитие на регулаторния орган, както и ангажираност за внедряването на конкретни мерки за стабилност в небанковия сектор в България, от което да се облагодетелстват българските граждани\", казал на срещата Бернардино, цитиран от пресцентъра на ведомството. Съдът върна шофьорската книжка на Местан Окръжният съд в Кърджали върна шофьорската книжка на Лютви Местан, който е разследван за участието си в тежката катастрофа на 14 април на главен път Кърджали – ГКПП \"Маказа\", където загина 6-месечно дете, а братчето му и родителите получиха различен вид наранявания. За втори път след обжалване Местан получава книжката си, която му бе върната, след като той обжалва и след ново решение на прокуратурата, отново му бе отнета, съобщава агенция \"Фокус\". Мотивът на съда е, че разследваното деяние не се отличава с по-висока от типичната за този тип престъпления обществена опасност. Съдът е определил мярката, наложена от прокуратурата, като \"необоснована\" и \"незаконосъобразна\". Настоящето решение на съда е окончателно и не подлежи на обжалване.  Трета ферма е засегната от чума  Българската агенция по безопасност на храните установи ново огнище на африканска чума по свинете в индустриална ферма в село Голямо Враново, община Сливо поле, област Русе. Положителните проби са лабораторно потвърдени. Засегнатият свинекомплекс е със затворен производствен цикъл, а в него се отглеждат около 30 хил. животни. Предстои принудителното убиване по хуманен начин и обезвреждането на всички заразени и контактни свине в засегнатия обект, както и на свинете в рисковата зона с неясен здравен статус и произход. Междувременно заради заразата бедственото положение в област Русе бе удължено до 21 август, а фонд \"Земеделие\" обяви, че спира проверките в засегнатите от болестта райони.", "date": "2019.07.26", "title": "Кратки новини: Трета ферма е засегната от чума"}
{"url": "https://www.dnevnik.bg/kultura/2019/07/26/3943683_djaz_pod_otkrito_nebe_na_perelik_uurld_mjuzik_i_djaz/", "text": "Световни и български джаз изпълнители се качват на една сцена тази събота, 27 юли, на фестивала \"Перелик уърлд мюзик и джаз фестивал\". Това ще бъде неговото 14-о издание, съобщават организаторите. Концертът ще започне от 20.00 ч. на връх Перелик, Смолян, където ще бъде обособено специално пространство за събитието. Входът е свободен. Българските участници на тазгодишното издание ще бъдат \"Туба брас бенд\", група \"Ъпсурт\", а в програмата \"Музиката – международният език\" американската джаз и госпъл певицата Джанис Харингтън ще излезе на сцената заедно с тромпетиста Венци Благоев и неговия All-Stars Band. Във фестивала ще вземат участие и френско-испанският дует French Latino. До мястото на събитието ще има организиран транспорт от центъра на Смолян, а тези, които няма да успеят да присъстват, могат да гледат концерта на живо  тук .", "date": "2019.07.26", "title": "Джаз под открито небе на \"Перелик уърлд мюзик и джаз фестивал\""}
{"url": "https://www.dnevnik.bg/photos/2019/07/26/3943770_snimka_na_denia_ninova_iahna_kolelo/", "text": "Председателят на Националния съвет на БСП Корнелия Нинова даде началото на ежегодното колоездачно изкачване от Габрово до връх Шипка за Купа \"Бузлуджа 2019\".", "date": "2019.07.26", "title": "Снимка на деня: Нинова яхна колело"}
{"url": "https://www.dnevnik.bg/analizi/2019/07/26/3943206_gerb_i_dps_shte_si_izberat_veren_glaven_prokuror/", "text": "                         В България всеки познава всеки и изборът на висши държавни служители минава основно през тестове за лична лоялност. Обикновено номинираните кандидати не блестят с дипломи и професионални умения, а с други качества и най-вече с доверието, което имат в тях силните на деня. В един идеален свят нещата би трябвало да се случват по друг начин и съображения като образованост, експертност, гражданска позиция и уважение към принципите на конституционализма да бъдат решаващи. По отношение на главния прокурор например кандидатите трябва като минимум да имат следната характеристика, за да бъдат разглеждани сериозно: Веднъж избран, главният прокурор е на практика несменяем за седем години. Тъй като той притежава голяма власт, изкушението на политиците да сложат някого, удобен за тях, е огромно. Поне досега всички главни прокурори (за съжаление) са били удобни, като тенденцията през последните години се засилва. Парадоксално един и същ главен прокурор е обръщал позицията си при смяната на властта и се е опитвал да засвидетелства лоялност към новите управляващи. \"Костинбродската афера\" например беше такъв тест за лоялност. И при избора на следващия титуляр на поста, изглежда, личното доверие между кандидата и ядрото на властта - ГЕРБ и ДПС - ще е от водещо значение. Вместо хора, отстояващи независимото си мнение и някаква гражданска позиция, се търсят и предлагат \"хора от системата\", които са доказвали многократно своята вярност. Главни прокурори досега са били хора като Никола Филчев, Борис Велчев и Сотир Цацаров, които от професионална гледна точка са се ползвали със сериозен авторитет. Той се е дължал на академични постижения в правото и на впечатляваща кариера като съдии или други магистрати. Поне досега професионалният авторитет е бил sine qua non* за избора на този пост. Както вървят нещата дотук обаче, и този принцип може да бъде пренебрегнат. Главният прокурор може да започне наказателно преследване срещу всеки и в продължение на години да \"разкарва\" невинни хора по съдилищата. И нещо още по-важно - той може и да не започва наказателно преследване срещу определени (виновни) хора. Тази огромна власт не може да бъде безотчетна и безотговорна, но в българската система тя все още за съжаление е точно такава. Един аспект на тази безотговорност е невъзможността срещу самия главен прокурор да се започне разследване (ако той не го разреши) при съмнения за злоупотреба с власт. През последните години демонстрации на този дефект на българската система имаше при \"Костинбродската афера\", \"Цумгейт\" и фалита на КТБ. Вторият аспект на липсата на институционална отговорност на главния прокурор е неговата доминация в прокурорския панел на ВСС. В този панел мнозинството се държи от хора, които са кариерно и професионално зависими от главния прокурор. Проблемът беше обсъждан при конституционните поправки от 2015 година, но въпреки това беше взето грешното решение, което бетонира прокурорската безотговорност. Един добър кандидат за главен прокурор би трябвало да има съзнание за тези проблеми и да търси активно тяхното решение. Главният прокурор не може да е политически пристрастен и да работи с терминологията на жълто-кафявата преса. Той не може да си позволи да прави списъци на потенциални престъпници по партийна линия по телевизията и да им отправя заплахи. Такова поведение автоматично би го дисквалифицирало като сериозен магистрат. Конституционализмът като политическо учение не е орнамент на съвременната демокрация, а е част от нейната същност. Конституционализмът е синтез от три основни принципа: върховенство на правото, защита на правата на човека и разделение на властта. И трите принципа ограничават властта и избягват създаването на безконтролни и безотговорни нейни носители. Главният прокурор трябва да бъде главен защитник на тези принципи. В България през последните години прокуратурата е станала де факто орган на правителството и непрекъснато \"спява\" и координира дейността си с него. Ежеседмичните срещи между главния прокурор и министър-председателя са символ на това сливане. Заради него прокуратурата не може да изпълнява ролята си на коректив на висшето ръководство на изпълнителната власт, а е по-скоро неин инструмент. (По друг начин казано, българската антикорупционна система не работи спрямо \"високите етажи\" на властта - нещо, което е многократно отбелязвано в европейските доклади.) Един добър кандидат за главен прокурор би бил горещ защитник на принципа за разделението на властите. Добрият кандидат за главен прокурор би трябвало да бъде смел човек, готов да се изправи срещу ядрото на властта в България. Засега прокурорите са събирали смелост за акции срещу опозицията, неудобните и политическите маргинали. Да подхванеш акция срещу Иванчева например - оправдана или не - не е белег за смелост. Както не е и разследването на всички министри от Реформаторския блок, особено след като паднаха от власт. Смело е поведение, което не се нуждае от одобрителния поглед на политически силните. Голямата власт изисква огромна почтеност. Главният прокурор не може да си позволи да хвърля политически инсинуации и фантастично-неправдоподобни обвинения в публичното пространство. Той не може да си позволи от висотата на положението си да заклеймява хора и всячески да се опитва да ги злепоставя. Дори когато е сигурен, че е извършено престъпление, достойнството на заподозрените и обвиняемите не бива да бъде уронвано с показни акции, медиен шум, броене на пари по тротоарите и т.н. Главният прокурор трябва да бъде стожер на обществената почтеност - да не се поддава на популистки импулси и натиск. И не на последно място главният прокурор лесно може да се превърне в медиен шериф, раздаващ правосъдие в телевизионни интервюта. Българските телевизии вече създадоха особен жанр - \"интервю с главния прокурор\". То е стилистична комбинация между медиийните изяви на министър-председателя (монолог, прекъсван от удобни въпроси) и коледното обръщение на президента към нацията (отправено от импозантен кабинет на фона на флагове, патриотични изображения и шахматни фигури). Добрият кандидат за главен прокурор би имал проблем с цялата тази естетика, издаваща базова липса на мяра. Защитниците на вече издигнатата кандидатура за главен прокурор имат интересен аргумент: защо опонентите им не излъчат свой кандидат, който да отговаря на гореизложените качества по-добре от дотук предложеното? Като оставим настрана процедурните трудности за алтернативна номинация (в крайна сметка и министърът на правосъдието, и прокуроският панел във ВСС отказват да издигнат такава), наистина ли в България има остър дефицит на независимост, авторитетност, отговорност и почтеност? Едва ли. Просто политическите практики на селекция на кандидати са умишлено нечувствителни към подобни характеристики. Спасение от ЕС по този въпрос няма и не може да дойде. Европа може да подпомогне и подкрепи, но не и да замени избора на източноевропейците. Когато те гласуват масово за популистки партии и играчи, които използват съдебната система за разправа с опонентите си, ЕС трудно може коренно да промени нещата. Така че изборът на отговорни магистрати минава през национален избор на отговорни политици. Кратки пътища и чудодейна намеса от Брюксел за тези проблеми няма.", "date": "2019.07.26", "title": "ГЕРБ и ДПС ще си изберат верен главен прокурор"}
{"url": "https://www.dnevnik.bg/analizi/2019/07/26/3943131_pravitelstvoto_e_otgovorno_za_katastrofata_s/", "text": "                         Ефектите от свинската чума: Унищожаване на промишленото свиневъдство - тази последица не е фатална с оглед компенсациите и възможността следващите години собствениците да възстановят производството Демотивиране на хората по селата да отглеждат свине, тип \"заден двор\" и превръщането им в потребители - тепърва ще видим какъв ще е резултатът от притискане на българина и посягане върху домашната му храна, която ако не произведе сам, няма начин да добие. Екокатастрофи, породени от загробване на унищожените животни - няма никаква прогноза или анализ относно влияние върху подпочвени води, подземни ресурси и пр. Унищожаване популацията на дивите прасета за следващите десетина години. За разлика от промишленото производство естествените популации не се възстановяват лесно Последицата по т. 4 е достатъчна за унищожаване на столетната традиция на българската ловна дружинка и груповият метод на ловуване, в полза на които в последните години Българският ловно-рибарски съюз с много усилия успя да удържи поривите на законодателя да прави изменения в интерес на частните ловни стопанства. Ловната традиция, умения и етика се формират и предават, но при положение, че в следващите десетина години не бъдат практикуванани, вероятно ще останат в историята (дано не съм права).  Демотивиране на немалка част от ловците да поддържат ловно оръжие, регистрации и билети при липса на възможност за ловуване на едър дивеч. Това поддържане поначало струва скъпо и при повечето хора компенсацията е във възможността да имат чисто месо от дивеч.  Намаляване броя на оръжията, с които разполагат българските граждани. Към настоящ момент ловците у нас са над 120 000 и всеки разполага с поне едно оръжие. Допускам, че повече от 2/3 от тях ще се откажат сами от това си хоби още следващата година, което ще е основание за прекратяване на Разрешението им за съхраняване и носене на оръжие. Дали намаляването на оръжието на гражданите е целян ефект при условия на установяване на режим, може само да се спекулира. Някой да обясни защо на границата с Румъния, откъдето дойде африканската чума по свинете, продължаваха да функционират на пълни обороти големи свинекомплекси с десетки хиляди свине една година след като бе ясно, че чумата няма как да бъде спряна. Някой да обясни защо Дамян Илиев още е шеф на агенцията за безопасност на храните (БАБХ) при тази оценка на комисаря по здравеопазване и безопасност на храните. След миналата година, когато БАБХ не успя да убие стадото в Овчарово и животните са живи и здрави, обърнах внимание на следното странно съвпадение: В репортаж по една телевизия експерт каза - за инжекции за умъртвяване ще отидат 250 хиляди лева!, за подвижни екарисажи няколко стотин хиляди лева (сумата очевидно беше по-голяма от тази за инжекции, и то значително). И това е само в един район. Знаете ли чии са екарисажите, знаете ли какъв е келепирът от инжекциите? А диагнозите се правят от лаборатории на пълно подчинение на Дамян Илиев. Проби-Лаборатория-Диагноза-Присъда-Инжекции-Екарисажи - милиони в частни джобове. Пазят големите свинеферми на големите играчи, удрят малките стопани. Постоянно вкарват в употреба заплахата за големите ферми, като основание малките да си траят. Не твърдя, че няма чума, а само че тя може да бъде усилвана, манипулирана в частна полза. За това лабораториите трябва да бъдат независими, защото сега референтната е подчинена на БАБХ. Изслушайте и интервюто с еврокомисаря по безопастност на храните г-н Витянис Андрюкайтис и разочарованието му от българските власти за действията им във връзка с африканската чума по свинете. Нашите компетентни органи, в лицето на БАБХ и ресорното министерство, не са способни да се справят с превенцията, контрола и мерките за справяне със заразните болести. Това се видя съвсем ясно! Отговорността за страшната ситуация с африканската чума по свинете трябва да се носи от правителството, министерството на земеделието и храните и контролният орган БАБХ. Ситуацията е страшна! Ще поемат ли отговорност поне този път управляващите за проблем, който беше очакван и предсказуем, който можеше да се предотврати? Ще дадат ли отговори на въпроси като: Какви са кратковременните решения за борба с африканската чума? Какви са дългосрочните мерки? Как ще се подкрепят собствениците на свинефермите? Какво ще стане с работниците във свинефермите с унищожените животни? Как ще се защити останалата част от страната?", "date": "2019.07.26", "title": "Правителството е отговорно за катастрофата с африканската чума"}
{"url": "https://www.dnevnik.bg/evropa/2019/07/26/3943073_populistkata_vulna_razbiva_mejdunarodnite_otnosheniia/", "text": "От Доналд Тръмп до Борис Джонсън, клубът на лидерите с антисистемен начин на говорене, осеян с популистки нотки, не спира да се разширява и обръща надолу с главата международната дипломация в ущърб на мултилатерализма и на международното сътрудничество. Според мнозина анализатори \"популистката вълна\", която връхлита демократичните страни, е спечелила първата си сериозна победа с положителния резултат на британския референдум за Брекзит през юни 2016 г., още преди избирането на Доналд Тръмп за президент на Съединените щати през ноември същата година. Избирането във вторник  на консерватора Борис Джонсън, привърженик на излизането от Европейския съюз, за премиер на Великобритания изглежда, че се вписва в тази тенденция, част от която са идването на власт на представители на крайната десница като Жаир Болсонаро в Бразилия и  Матео Салвини  в Италия. \"Лидерите на близо половината от държавите от Г-20\", сред които са най-богатите страни и тези, които се появяват на международната сцена като икономически фактори, \"като цяло вече са благоразположени към Тръмп\" и \"доста от тях дойдоха на власт след него\", казва Иън Бремър, директор на компанията \"Евразия Груп\". Сред тях той изрежда лидерите на Великобритания, Бразилия, Италия, премиера на Австралия Скот Морисън, но също така лидери, които са на власт от по-отдавна (индийския премиер Нарендра Моди, аржентинския президент Маурисио Макри, турския президент Реджеп Тайип Ердоган) и дори лидери на по-авторитарни страни като руския президент Владимир Путин и саудитския престолонаследник принц Мохамед бин Салман. Борис Джонсън въпреки това стои малко встрани и въпреки афишираното си сходство с Тръмп, рискува бързо да се почувства в неудобно положение в този \"нелиберален клуб\", предупреждава Томас Райт от мозъчния тръст \"Брукингс\" във Вашингтон.      Той със сигурност е \"популистки и радикално настроен по въпроса с Брекзит, но не и по други теми\", казва Райт. \"По въпроса с климатичните промени, Иран и мултилатерализма\" новият британски премиер е \"по-умерен\" и рискува бързо да влезе в разногласия с американския президент, смятан за негов основен съюзник. Но въпреки различния контекст и различните личностни характеристики сред всички тези лидери общите черти са много. \"Общото между тях е популисткият стил. Те са част от един и същ по-голям феномен\", казва Луиджи Скациери от Центъра за европейска реформа в Лондон. \"Избирателите в САЩ, във Великобритания и Италия избират политици, характеризиращи се с антиимигрантски чувства, едно малко или повече открито националистическо говорене и отхвърляне на традиционните елити, чието въплъщение са технократите и експертите\", казва той. \"Игра с нулев резултат\" Корените на това явление се намират в засилването на неравенствата, в усещането за пропадане, което засяга не само работническата, но и средната класа. В комбинация с \"невероятно ефикасната\" употреба на социалните мрежи, на които \"Болсонаро, Салвини, Тръмп и Джонсън са истински творения\", тези фактори обясняват \"структурния възход на популизма\", добавя Иън Бремър, като отбелязва, че далеч не става дума за една хомогенна вълна. Появата на тези нови действащи лица със сигурност има \"сериозни последици за международните дела\", тъй като те \"очернят международните институции с обвинения, че подкопават националните интереси и суверенитет\", твърди Луиджи Скациери. Лозунгът на Доналд Тръмп \"Америка на първо място\", изглежда, може да бъде имитиран във всяка страна, \"Бразилия на първо място\" и \"Италия на първо място\". Първата жертва на това е мултилатерализмът и неговите постижения след 1945 г., които са се превърнали в мишена за критиките на американския президент и на някои от колегите му. Като се тръгне от Парижкото споразумение за климата и се стигне до иранското ядрено споразумение, ООН и Европейския съюз, текстовете и институциите, които управляват международния ред са подложени на постоянни нападки.      Трудно е обаче да говорим за \"коалиция\" на \"националистическите, популистки и антисистемни\" лидери: те несъмнено се открояват като отделна група, но тя не е нито хомогенна, нито единна. Доказателство за това е невъзможността за сформиране на обща парламентарна група след изборите за Европейски парламент през пролетта, тъй като икономическите въпроси и отношенията с Русия, например, създават разделения между крайнодесните партии. \"Всички те имат различни знамена и различни национални интереси\", отбелязва Иън Бремър. \"За тях е лесно да се противопоставят на глобализацията, на съществуващите международни структури и на свободната търговия, но това не ги обединява около нещо, а ги подтиква най-вече да подкрепят идеята за по-силни национални граници и за повече мита\". \"Една игра с нулев резултат\", която ще доведе в крайна сметка до намаляване на международното сътрудничество, обобщава Луиджи Скациери. /БТА", "date": "2019.07.26", "title": "Популистката вълна разбива международните отношения"}
{"url": "https://www.dnevnik.bg/biznes/2019/07/26/3943351_s_kakvo_turciia_bi_bila_po-privlekatelna_za_folksvagen/", "text": "                         Изходът от борбата между България и Турция за рекордната инвестиция на \"Фолксваген\" в размер на около 1.5 млрд. евро  изглежда предрешен . По обем на брутния вътрешен продукт турската икономика е осемнадесета в света, докато България е едва на 73-то място. От години задграничните инвеститори посочват дефицита на квалифицирана работна ръка като основен проблем пред бизнеса в демографски топящата се България. А със своето 80-милионно население Турция е в много по-добра позиция, при това не само в количествено отношение. Проблемът с работната ръка  В България понастоящем на 100 работници и служители на възраст между 60 и 64 години, излизащи в пенсия, се падат по 55 български младежи между 15 и 19 години, навлизащи в трудоспособна възраст. В Турция ситуацията е точно обратната - младите поколения заместват излизащите в пенсия в съотношение две към едно. По данни на Евростат дяловете на професионалистите и на технически подготвените работници и специалисти сред заетите в турската индустрия са два пъти по-големи от съответните показатели за България. Що се отнася до състоянието на техническата и пътната инфраструктура, в България то е по-добро единствено в сравнение с Румъния и с балканските държави, които не са членки на Евросъюза, сочат резултатите от тазгодишната анкета сред работещите в Източна и Централна Европа германски предприемачи. Под средните за региона са и оценките за ефективността в борбата срещу корупцията и престъпността, както и за правната сигурност в страната. България е на последно място по качество на висшето образование и на едно от последните места в професионалното обучение, отстъпвайки в това отношение на страни като Македония и Босна и Херцеговина, се посочва още в доклада на обединението на германските индустриално-търговски камари в региона. В един съвсем нов анализ на Европейската комисия пък се подчертава, че производителността на труда в България нараства три пъти по-бавно, отколкото в съседна Румъния и съставлява едва 45% от средната в Евросъюза. Състоянието на техническата инфраструктура е незадоволително, особено в Северна България. Администрацията продължава да е недружелюбна спрямо бизнеса. Конкурентоспособността на страната в опитите да привлича задгранични инвестиции остава проблематична, изтъкват анализаторите от Брюксел. Шефът на Асоциацията на индустриалния капитал в България Васил Велев е едър предприемач, свързан с управлението на три големи машиностроителни предприятия. Той е наясно, че ако крайното решение на акционерите на Фолксваген би било в полза на България, концернът навярно би \"откраднал\" много и от неговите работници и специалисти. Германците биха им плащали повече, отколкото българските работодатели биха могли да си позволят, казва той. Но подобна инвестиция със сигурност би подобрила бизнес-средата в България, въпреки че проблемът с дефицита на работна ръка продължава да набъбва, добавя още Васил Велев. Българският пазар не може да се сравнява с турския Икономистът Красен Станчев подкрепя твърдението на индустриалеца, че при 2,2 милиона заети намирането на 5000 работници и специалисти в България би било проблем за всеки голям концерн. Да, страната е политически и макроикономически стабилна, но в конкуренцията за големи инвестиции тя има и редица минуси. Например факта, че темповете на развитие на икономиката са по-бавни от съответния показател за Турция, както и несравнимо по-големият турски пазар, който може да приеме дори част от залежалата продукция на концерна в други държави, например от САЩ. Българският Закон за насърчаване на инвестициите значително ограничава възможностите на държавния бюджет да субсидира капиталовложения като това на Фолксваген, тоест и по този показател страната стои по-зле на фона на стотиците милиони евро, обещавани от Анкара. За разлика от България, Турция може да закупи за своите държавни институции, армия и полиция солиден брой автомобили от новия инвеститор. Любомир Станиславов е изпълнителен директор на  \"Аутомотив клъстер\" , който обединява над 230 фирми с инвестиции в производството на възли, части и компоненти за автомобилната индустрия. Станиславов твърди, че българското предложение за изграждане на завода на Фолксваген до София отговаря на всички технически изисквания на концерна. \"Теренът е един от най-добрите индустриални имоти в Европа\", казва той, но признава, че и турците са се постарали в това отношение. \"Всички инвеститори в България се притесняват дали ще намерят квалифициран персонал, но в крайна сметка те бързо си го набавят и остават в страната. Инфраструктурата и трудовият потенциал на българската столица са на достатъчно добро равнище за подобен род начинания. Германски производител на автоклиматични системи също се оплакваше, че трудно намирал обучени работници и специалисти, но за няколко години увеличи три пъти производството си в Божурище\", казва още Станиславов. Той обаче признава, че рекламната кампания на Анкара е била по-добре организирана от усилията на София да убеди Фолксваген в своите предимства. /БТА", "date": "2019.07.26", "title": "С какво Турция би била по-привлекателна за \"Фолксваген\" от България"}
{"url": "https://www.dnevnik.bg/analizi/2019/07/26/3943055_hak_i_hakvane/", "text": "От десетина дни изглежда, че всички вече знаят всичко за компютърните защити и хакерите – \"бели\" или \"черни\", за техния етичен кодекс, за криптирането и декриптирането. При все това цари неяснота какво точно се е случило при пробива на НАП и колко сериозни могат да са последиците от него. Всичко си остава в сферата на хипотезите. В същото време приказките продължават. Премиерът Борисов ласкаво призова набедения \"хакер вълшебник\" да си признае чистосърдечно и да мине от \"светлата страна\", изоставяйки \"царството на мрака\". На това място в приказките правдата винаги възтържествува, ала в живота нещата са по-различни. От своя страна кандидат главният прокурор Гешев излезе със свой още \"по-фентъзи\" сказ, прескачайки традиционното разделение на властите, което за него тъй и тъй било без значение. Интуитивно (или \"вълшебно\") той изпревари цялото разследване, провиждайки отведнъж всички \"козни на мрака\". И с вълшебна лекота разплете кълбото, изобличавайки \"злата орисница\" в дъното на нещата, която според думите му приема очертанията на една политическа сила (\"Демократична България\"). И то защо? Представете си, решила да поиска оставката на финансовия министър Горанов, а не на шефката на НАП! И пак – защо ли? – в разказа изплува името на Делян Пеевски. Тази политическа приказка ни е добре позната. Но тя ни казва съвсем малко – или почти нищо – за онова, което действително се е случило. И то може да е много, много сериозно. А пък на нас ни разказват приказки за добри или лоши вълшебници, за \"милисекунди в мрака\" и разни небивалици, сякаш проверявайки чувството ни за хумор. Добре, ако ще си разказваме приказки, ръкавицата е поета. Веднага съм склонен да допусна, че премиерът Борисов или прокурорът Гешев влагат друг смисъл в думите, които използват, тоест че говорим за техни приказни светове с произтичащите от това езикови игри. Накратко, че те си живеят в собствена \"контраприказка\", ако използваме изразната практика от 2013 г. Представете си следната ситуация. Служител докладва на министър-председателя следното: \"Има хакване в НАП\". Устно, разбира се. Писмените доклади са отживелица, кой ще си мори очите да ги чете и после да туря очила с диоптри. А и времето, зер, е ценно. От 1980 г. терминът \"хакване\" влиза в публичен оборот, след като фентъзи-филмът \"Трон\" на режисьора Стивън Лисбергер описва в детайли проникването на талантлив програмист в суперкомпютъра на корпорацията ENCOM. Целта на талантливия създател на компютърни игри е била да докаже, че е бил обран от свой събрат, без сам да подозира, че прониква в изкуствения интелект на бъдещето, след което интригата се заплита. В случая целта ми не е да разказвам тази филмова приказка и перипетиите на героя, игран от Джеф Бриджис, а само да отбележа, че горе-долу оттогава в речниците на всички езици навлизат термини като \"хакер\", \"хакерска атака\" и \"хакване\". И че означават онова, което разбираме под тях, и до днес. А именно: \"пробив\", \"проникване в системата от данни\" и поставянето ѝ под контрол. В нашия случай – базата данъчни данни на страната. . И съответно, че премиерът на страната, финансовият министър или кандидат главният прокурор реагират странно (за нас), защото в случая под \"хакване\" те подразбират нещо друго. Възможно ли е това? Напълно. Отварям Речника на българския език на Найден Геров – тази съкровищница на българската словесност – и що да видя. В том 5, издаден пред далечната 1904 г. в Пловдив, думата \"хакване\", колкото и да е невероятно, си съществува. Ала какво означава? Ами производно от глагола \"хаквам\": 1. Хвърлям със сила, яката, нещо надалеч. 2. Затичвам се, затирвам се, хвърлям се. Пример:  . Има и по-старинна употреба на глагола – \"бивам хакнат\" (може би най-адекватна на днешната ни ситуация). И тъй, питам се аз, какво ли г-н министър-председателят като един народен човек, държащ на родната реч, е подразбрал от ситуацията с \"хакването на НАП\"? Че нещо е било запратено, и то яката, доста далеч? Или че е редно някой да се затича, та да подгони някого? За което сигурно са го известили, че вече се прави в лицето на изрядния прокурор Гешев. Интересното е, че речникът на Найден Геров сам указва на подобна цел в \"хакването\", препращайки към турската дума \"хак\". А пък \"израсналият от народните недра\" г-н Борисов, човек, \"врял в политиката\", няма как да не е наясно и с нейното значение. Или поне интеркултурните връзки с ДПС би трябвало отдавна да са му прояснили значението ѝ, което е: \"заплащане, плата\". Сиреч \"гонитбата\" предполага \"плата\". Винаги. Затова и предварително, при всяко \"споразумение по турски\" се иска \"хак\", поне за цяла година (справка – Найден Геров). Не се ли плати навреме \"дължимото\", \"хак\" му е на онзи, дето не го е изплатил. И положението му става \"дохаки\". Конкретният езиков пример на Найден Геров: \"като сме слабодушни, ще ни бият, хак да ни е\". И още: \"дойде му дохаки, та кандиса\". Трябва да признаем, че светът на речника има взривната способност да размества всекидневието по най-неочакван начин, откривайки в него неподозирани пластове. Също като в знаменития притчов роман на албанеца Исмаил Кадаре \"Хроника на камък\", където попадането в \"царството на думите\" се определя като \"безмилостно мъчение\". Дотогава, пише Кадаре, думите имат смисъл в нормалното си значение, след което обаче започват да се стопяват и разкъсват, да подскачат в страшния си вихър извън логиката и действителността. В неговия случай, бидейки още дете, той става езикова жертва на изрази като \"думите отиват на вятъра\" или \"така ще си изядеш главата\":  Позната от векове балканска традиция, която не е добре да досягаме с \"контраприказките\" си. Че \"хакването\" може да ни излезе \"дохаки\".", "date": "2019.07.26", "title": "Хак и хакване"}
{"url": "https://www.dnevnik.bg/evropa/2019/07/27/3943584_pravitelstvoto_na_boris_djonsun_-_zavoi_nadiasno_i/", "text": "Новият британски премиер Борис Джонсън, който в четвъртък проведе  първото заседание  на  своето правителство , състави екип, в който важните постове бяха заети от министри с десни възгледи и подкрепящи Брекзит. Ето основните имена в правителството на Джонсън: Саджид Джавид 49-годишният Саджид Джавид, бивш министър на вътрешните работи в правителството на Тереза Мей, се изкачва в йерархията, ставайки министър на финансите. Това е стратегически пост в момент, когато Великобритания се е запътила към Брекзит, който особено в случай на излизане от Европейския съюз без сделка може да доведе до сериозни икономически затруднения. Джавид, който е евроскептик, син на пакистански имигранти, бивш банкер и почитател на Маргарет Тачър, се обяви против Брекзит по време на референдума през юни 2016 г. поради икономически прагматизъм, но подкрепи Борис Джонсън в кампанията за \"Даунинг стрийт\". Доминик Рааб 45-годишният ултралиберал бе назначен за министър на външните работи и вицепремиер. Рааб, който е пламенен привърженик на излизането от ЕС и има пояс по карате трети дан, е бивш адвокат по международно право. Той за кратко бе министър по въпросите на Брекзит между юли и ноември миналата година, преди да подаде оставка, като заяви, че сключената от Тереза Мей сделка за Брекзит е \"лоша за нашата икономика и за нашата демокрация\". Майкъл Гоув 51-годишният евроскептик бе министър на околната среда в правителството на Мей. Борис Джонсън му предложи престижния пост на канцлер на херцогство Ланкастър, като той няма да отговаря за определен ресор, но на практика ще бъде дясна ръка на премиера. Гоув ще има за задача да се занимава с подготовките за евентуален Брекзит без сделка. Назначението му създава впечатление, че той и Джонсън са се помирили, след като Гоув си спечели репутацията на предател за това, че през 2016 г. се обърна срещу приятеля си в надпреварата за \"Даунинг стрийт\" след референдума за Брекзит. Прити Пател Пламенна привърженичка на Брекзит и противник на еднополовите бракове, 47-годишната Прити Пател, която бе назначена за министър на вътрешните работи, бе принудена да подаде оставка през ноември 2017 г. от поста министър на международното развитие, след като се срещна с израелски политици, сред които и премиера Бенямин Нетаняху, по време на ваканция в Израел, без да уведоми за това британското правителство. Пател, която произхожда от индийско семейство, живяло в Уганда, преди да се пресели във Великобритания, е против хомосексуалните бракове и в миналото е изказвала подкрепа за връщането на смъртното наказание. Тя бе критикувана за свое изказване, че отпусканите от Великобритания помощи за развитие могат да бъдат използвани като средство за договаряне на търговски споразумения в контекста на Брекзит. Джейкъб Рийс-Мог Джейкъб Рийс-Мог, който ще ръководи Камарата на общините, е сред най-непримиримите евроскептици сред депутатите, обединени в Групата за европейски изследвания. Рийс-Мог учи в \"Оксфорд\", след това прави кариера в инвестиционна банка и е съосновател на хедж фонд. Той е католик, баща на шест деца и противник на хомосексуалните бракове и абортите. Мат Ханкок 40-годишният Мат Ханкок, който е бивш икономист от Банк ъв Ингланд и една от набиращите популярност фигури в Консервативната партия, остава на поста министър на здравеопазването, който заемаше и в кабинета на Тереза Мей. През юни той се оттегли от надпреварата за определяне на приемник на Тереза Мей, за да подкрепи кандидатурата на Борис Джонсън. Амбър Ръд Ръд бе избрана за депутат през 2010 г. след кариера в сферата на финансите и на икономическата журналистика. Тя подкрепяше Тереза Мей във възхода й към властта - подкрепа, която й се отплати с постовете на вътрешен министър, а след това и на министър на труда. Ръд ще остане министър на труда в правителството на Джонсън, като ще отговаря и за политиката за жените и равенството. 55-годишната Ръд, която е известна с проевропейските си възгледи, наскоро се сближи с привържениците на Брекзит, като заяви, че излизането от ЕС може да стане без сделка с Брюксел, което й донесе обвинения в опортюнизъм. Андреа Ледсъм Ледсъм бе назначена за министър на бизнеса, енергетиката и индустриалната стратегия. Тя бе финалист заедно с Тереза Мей в надпреварата за премиерския пост през 2016 г., но загуби. 56-годишната Ледсъм е пламенен привърженик на Брекзит и  подаде оставка  от поста на лидер на Камарата на общините през май заради несъгласие със стратегията на Мей. Елизабет Трус 43-годишната \"Лиз\" Трус, която е привърженик на Брекзит и бе държавен министър на финансите в правителството на Мей, бе определена от Борис Джонсън за министър на международната търговия. Джо Джонсън 47-годишният брат на Борис Джонсън, Джо Джонсън, е привърженик на оставането на Великобритания в Европейския съюз и настоява за произвеждането на втори референдум. Той бе назначен за държавен министър в министерството на бизнеса, енергетиката и индустриалната стратегия. /БТА", "date": "2019.07.26", "title": "Правителството на Борис Джонсън - завой надясно и всички за Брекзит"}
{"url": "https://www.dnevnik.bg/evropa/2019/07/26/3942963_koi_shte_ostane_evrokomisar_za_oshte_pet_godini/", "text": "Новият председател на Еврокомисията Урсула фон дер Лайен ще работи с голяма част от екипа на предшественика си Жан-Клод Юнкер. Поне деветима от 28-те комисари са номинирани или публично спрягани от държавите си, сред тях и българката Мария Габриел. Самата Фон дер Лайен зае поста изненадващо - след предизборни кампании на т.нар. водещи кандидати и тридневни сложни преговори между държавните лидери в Брюксел, които търсеха баланс на политическите семейства, географските региони на Европа и половете. Кандидатурата ѝ бе одобрена с едва 9 гласа мнозинство в Европейския парламент. Тя заяви, че иска в комисията да има равен брой жени и мъже. (В досегашната комисия жените бяха 9 от общо 28 души.) Кой остава Франс Тимерманс е де факто кандидатът на Холандия, макар решението да не е официализирано. Името му бе част от сложната политическа сделка, която изведе  Фон дер Лайен начело  на институцията. В предизборните си обещания към групата на либералите \"Обнови Европа\" тя посочи, че комисията ще има двама \"изпълнителни зам.-председатели\". Всъщност договорката на лидерите на 28-те държави за разпределение на водещите постове преди това определи единият да бъде Тимерманс, който е социалист, а другият да е датчанката  Маргрете Вестегер , която е от либералите. Вестегер си спечели име като злата  \"данъчна дама\"  на ЕС, която тормози технологичните гиганти с  антимонополни разследвания  и рекордни глоби - поне така я нарече възмутеният от нея президент на САЩ Доналд Тръмп. Името ѝ се спрягаше и за  наследник на Юнкер , но предишният премиер на Дания Ларс Льоке Расмусен не я номинира заради опозицията на коалиционния си партньор - антиимигрантската Датска народна партия. Нещата се промениха в края на май, когато на власт в Дания дойдоха социалистите, водени от  Мете Фредериксен.  Навлизането чак в такива подробности за постове във все още неясната структура на бъдещата Европейска комисия не е обичайно занимание на Европейския съвет. Лидерите дори си позволиха да препоръчат на Европейския парламент лидерът на ПЕС Сергей Станишев за председател, което оцеля като вариант само няколко часа. Засега договорката за Тимерманс и Вестагер изглежда стабилна и по-скоро има спекулации дали няма да бъде добавен към тях още един за.-председател от Източна Европа заради географския баланс.      Австрия поиска досегашният комисар  Йоханес Хан  да остане в Брюксел. Той вече прекара там два мандата с ресор първо регионална политика, после разширяване на ЕС. \"От години Хан работи неуморно за доближаването на Западните Балкани до Европейския съюз\", каза австрийският канцлер Бригите Бирлайн пред репортери във Виена. 61-годишният Хан вече декларира, че одобрява плановете на Фон дер Лайен ЕС да бъде по-активен в международните отношения. Досегашният еврокомисар за енергийния съюз  Марош Шефчович  е номинацията на словашкото правителство; там дори не се обсъждаха други имена. Той не успя в опита си да стане президент на Словакия, но сега може да се нареди сред за.-председателите на Еврокомисията. Мария Габриел е официалната номинация на България. По време на преговорите между държавите - членки на ЕС, за бъдещите ръководители на блока премиерът Бойко Борисов  каза, че  България е отхвърлила предложение за поста върховен представител на ЕС за външната политика и сигурността. \"Искаха много да има и българин в имената, но това, което предлагат, е върховният представител, тази тема на мен не ми е интересна, защото така си губя комисар\", заяви Борисов, като уточни, че е имало предложение Габриел да бъде върховен представител. Ирландия също иска нейният представител  Фил Хоган  да остане в Брюксел. Досега той отговаряше за селското стопанство. Испания застана зад външния си министър  Жозеп Борел  - друго от имената, договорени на Европейския съвет, за върховен представител на ЕС за външната политика и сигурността. Постът, наричан още \"външен министър на ЕС\", се заема в момента от италианската Федерика Могерини. Латвиецът  Валдис Домбровскис , който досега ще отговаряше за еврото и социалния диалог, също е номиниран. Единствената обсъждана публично досега кандидатура за Чехия е досегашният комисар  Вера Йоурова , която отговаря за правосъдието в екипа на Жан-Клод Юнкер. Премиерът Андрей Бабиш и външният министър Томаш Петришек са коментирали, че тя е добър кандидат, но официално потвърждение от Прага няма. Възможно е самият Петришек да се кандидатира, особено в случай че правителството, което е в криза, падне. Тази седмица Бабиш съобщи във \"Фейсбук\", че страната ще предложи двама души и има срок до 26 август да реши кои. Новите и не толкова новите лица Гърция избра  Маргаритис Схинас , който стана известен като говорител на комисията. Според източници на EurActiv той е \"точният човек\", който да защитава гръцките интереси в \"позната му среда\". Словения номинира  Янез Ленарчич , досегашният посланик на страната в ЕС. 51-годишният Ленарчич е заемал високи постове в няколко словенски правителства и не е член на нито една партия. Естония предложи 42-годишната Кадри Симсон, която досега бе икономически министър в родината си. Румъния посочи Йоан Пашку – социалист, който бе министър на отбраната между 2000 г. и 2004 г., а вече над десет години е евродепутат. Финландия посочи бившия финансов министър и сегашен вицепремиер Юта Урпилайнен.      Най-силният кандидат на Италия е Джанкарло Джорджети от \"Лига\". Лидерът на партията Матео Салвини го определи с тези думи, но каза и че той не е единственият. Салвини вероятно ще настоява за икономическо портфолио, но имайки предвид позицията на партията против свободната търговия, едва ли ще го получи. Не е изключен вариантът и евродепутатите да бойкотират няколко различни кандидати на евроскептичната политическа сила. Малта предложи жена за еврокомисар и това е 57-годишната Хелена Дали, която е министър по европейските въпроси и равните възможности. Тя е била пет пъти депутат в малтийския парламент, има докторат по политическа социология, възприемана е като либерал и отговаряше за навлизането на гей браковете в страната. Хелена Дали е смятана за един от най-опитните министри в правителството на Джоузеф Мускат. Преди да влезе в политиката, тя е представлявала Малта в конкурса \"Мис Свят\" през 1979 г.", "date": "2019.07.26", "title": "Колко комисари от екипа на Юнкер ще останат още пет години"}
{"url": "https://www.dnevnik.bg/photos/2019/07/26/3943170_fotogaleriia_obichainiiat_zapodozrian_kevin_speisi/", "text": "Едва преди няколко дни съдът свали обвиненията за сексуално посегателство срещу Кевин Спейси по единствения процес, който беше заведен срещу него по време на вълната #MeToo. Ако това е причина за празник, другата е, че днес актьорът навършва 60 години. На снимката: Спейси пристига на 71-вото издание на наградите \"Тони\".", "date": "2019.07.26", "title": "Фотогалерия: Обичайният заподозрян Кевин Спейси навърши 60"}
{"url": "https://www.dnevnik.bg/istorii_na_denia/2019/07/26/3940166_iagodovi_koshnichki_s_mus_ot_koze_sirene_recepta/", "text": "                         Първо забъркайте муса от сирене. За целта смачкайте с вилица козе сирене и го смесете добре с крема сирене. Добавете ситно накълцан див лук. Поръсете с щипка черен пипер. След това измийте ягодите, отрежете дръжките им, така че да получите равна основа, издълбайте от другата страна и оформете нещо като кошничка. Напълнете я с малко от сместа. Поръсете ягодовите кошнички с печени филирани бадеми и малко балсамова редукция и ги поднесете върху листа босилек. 20 броя ягоди 1 кутия крема сирене 100 - 200 г козе сирене малка връзка див лук черен пипер филирани бадеми, запечени на сух тиган босилек балсамова редукция      Ако и вие харесвате комбинацията от чери домати, моцарела и босилек, ви предлагаме този пикник вариант. Освен с черита рецептата се получава страхотно и като се добави пъпеш. Изберете два сорта от него – например медена роса и канталупа. Идеята е да имате два цвята от него в чинията си – зелен и оранжев, както и да добавите повече вкус и аромат. Използвайте дървени шишчета. Нанижете чери домат или парче пъпеш, листо босилек, моцарела и прошуто. Така приготвените шишчета са лесни за пренасяне и хапване навън. По желание овкусете с малко балсамова редукция. 250 – 300 г чери доматчета 2 пъпеша 1 пакет/кутия минимоцарела 80 г прошуто листенца свеж босилек", "date": "2019.07.26", "title": "Ягодови кошнички с мус от козе сирене и шишчета с чери домати, пъпеш, минимоцарела, прошуто и босилек (рецепти)"}
{"url": "https://www.dnevnik.bg/sport/2019/07/26/3943473_osemhiliadnik_11_za_95_dni_nepalecut_nirmal_purdja/", "text": "Единадесет осемхилядника за 95 дни. Това е равносметката за Нирмал Пурджа, след като изкачи и Броуд Пик (8047 м). От екипа му обявиха, че в 8.50 ч. местно време с двама шерпи е изкачил върха. Само преди два дни бившият гурка (непалски воин)  направи първото изкачване на К2 (8611 м) за сезона . Пурджа е устремен към изпълнението на своя  \"Възможен проект 14/7\", като опитва да стъпи на всичките 14 осемхилядника за седем месеца . Изпитанието му започна на 22 април с Анапурна (8091 м). Пред него остават Манаслу (8163 м), Чо Ойю (8201 м) и Шиша Пангма (8013 м), като са планирани за октомври. Рекордът за най-бързо изкачване на всички осемхилядници е на Йежи Кукучка - седем години, 11 месеца и 14 дни (между 1979 и 1987 г.). Нирмал Пурджа, наричан Нимс, изкачи Анапурна на 22 април, Дхаулагири (8167 м) на 12 май, Канчендзьонга (8586 м) на 15 май. На 22 май записа историческо постижение, като стъпи на Еверест (8848 м) и на Лхотце (8516 м), а два дни след това  изкачи на Макалу (8485 м) . Изпитанието му се пренесе към Пакистан, като първо изкачи Нанга Парбат (8125 м) на 3 юли, а след това Гашербрум I и II (съответно на 15 и 18 юли). На 24 юли дойде ред на К2 (8611 м) и Броуд Пик на 26 юли. При похода си към върховете непалецът използва допълнителен кислород, както и подкрепата на шерпи. Общо 40 души са успявали да изкачат 14-те осемхилядника, като 19 са го направили, без да използват допълнителен кислород. Пръв е италианецът Райнхолд Меснер (между 1970 и 1986 г.). Наскоро българинът  Атанас Скатов изкачи девети осемхилядник, като стъпи на Гашербрум II . Стефан Стефанов  изкачи К2 на 25 юли .", "date": "2019.07.26", "title": "Осемхилядник №11 за 95 дни: непалецът Нирмал Пурджа стъпи и на Броуд Пик"}
{"url": "https://www.dnevnik.bg/sport/2019/07/26/3943476_hubchev_niama_kakvo_da_vdigame_levski_zashtoto_niama/", "text": "Треньорът на \"Левски\" Петър Хубчев заяви, че няма причина да се говори за вдигане на отбора след  поражението от АЕК (Ларнака) . Сините изпуснаха отлични възможности и отстъпиха с 0:3 при гостуването си в първия мач от втория квалификационен кръг в Лига Европа. \"Няма какво да вдигаме \"Левски\", защото няма да позволим да падне. Това са клишета\", каза Хубчев и насочи вниманието към предстоящия мач с \"Ботев\" (Пловдив). Той смята, че \"Левски\" е стоял добре до 60-ата минута, въпреки получения червен картон на Живко Миланов. Треньорът добави, че има свое виждане за картона, което ще каже на капитана на сините.", "date": "2019.07.26", "title": "Хубчев: Няма какво да вдигаме \"Левски\", защото няма да позволим да падне"}
{"url": "https://www.dnevnik.bg/evropa/2019/07/26/3943481_barnie_opredeli_iskaniiata_na_boris_djonsun_za_brekzit/", "text": "Исканията за промяна на споразумението за Брекзит, формулирани днес от новия британски премиер Борис Джонсън, са неприемливи и ЕС трябва да се подготви за излизане без сделка на Обединеното кралство от съюза. Това предупреждение отправи вчера преговарящият на ЕС за Брекзит Мишел Барние, предаде \"Франс прес\". Борис Джонсън  поиска от ЕС  да преосмисли позицията си за отказ от предоговаряне на сделката за Брекзит и анулиране от нея на клаузата за ирландския предпазния механизъм. Този механизъм е решение, което ще се прилага като краен вариант с цел избягване на проверките по границата между британската провинция Северна Ирландия и Република Ирландия след Брекзит. \"Това очевидно е неприемливо и не е в пълномощията на Европейския съвет\", казва Барние в имейл, адресиран до представителите на останалите 27 страни членки на ЕС. Председателят на Европейската комисия Жан-Клод Юнкер каза на Борис Джонсън, че страните членки на съюза  няма да се поддадат  на неговото искане за предоговаряне на споразумението на изтегляне на Великобритания от Европейския съюз, предадоха \"Асошиейтед прес\" и \"Ройтерс\".  В първия телефонен разговор между двамата, след като  Джонсън пое премиерския пост  в Лондон, Юнкер каза, че съществуващото споразумение за Брекзит, постигнато в преговорите с екипа на досегашния премиер Тереза Мей, е \"най-доброто и единствено възможното\".  В същото време Юнкер, цитиран от говорителят на Еврокомисията Мина Андреева, посочи, че ЕС ще анализира всякакви идеи, предложени от Обединеното кралство, ако те са съвместими със споразумението за Брекзит. Председателят на Еврокомисията поздрави Джонсън с встъпването му в длъжност като британски премиер и му каза, че комисията остава отворена за разговори в близките седмици, ако Великобритания пожелае да води преговори и да заяви своята позиция по-подробно. Андреева добави, че двамата си разменили телефонните номера и се договорили да останат в контакт. Междувременно правителствените лидери на Шотландия и Уелс призоваха Джонсън \"незабавно да изключи Брекзит без сделка\", за избягване на \"катастрофалните последици\" за двете британски области, предаде ДПА. В съвместно писмо до Джонсън шотландският първи министър Никола Стърджън и уелският й колега Марк Дрейкфорд призоваха също за втори референдум за Брекзит. \"Би било безотговорно за британското правителство да планира хаотично напускане без сделка и ви призоваваме да отхвърлите ясно и недвусмислено тази възможност колкото се може по-скоро\", заявяват Стърджън, която е водач и на Шотландската национална партия, и Дрейкфорд, оглавяващ Лейбъристката партия на Уелс. Те изразиха готовност да агитират Великобритания да остане в Европейския съюз, ако бъде произведен повторен референдум. Вчера Стърджън  предупреди британския министър-председател , че ще продължи подготовката за референдум за независимост на Шотландия, защото неговите планове за Брекзит ще навредят на шотландската икономика. Ирландският премиер Лио Варадкар коментира, че само от Лондон зависи дали ще излезе от ЕС без сделка и добави, че се надява Джонсън да не вземе подобно решение, предаде \"Ройтерс\". \"Излизането без сделка е британска заплаха\", каза Варадкар след последното съвещание на ирландското правителство преди лятната ваканция. \"Надявам се новият британски премиер да не е избрал излизане без сделка, но това ще зависи от тях\", заключи той. Варадкар каза, че не възнамерява да говори с Джонсън по телефона, а очаква да се срещне с него лично. /БТА", "date": "2019.07.26", "title": "Барние определи исканията на Борис Джонсън за Брекзит като неприемливи"}
{"url": "https://www.dnevnik.bg/hrana_i_napitki/2019/07/26/3936689_priasno_sirene_v_moi_stil_s_rozovi_domati_i_patladjan/", "text": "                         За да приготвите прясното сирене, кипнете 1 л. от млякото и добавете лимоновия сок, след като се пресече, оставете през нощта в тензух да се отцеди. Млечното желе пригответе от 200 мл нетретирано мляко с 2 гр. агар-агар. Млякото се разбърква с агара и се разстила на дебелина 5 мм. Нарязва се на правоъгълници. Патладжана опечете във фурната до готовност. Смесете в термомиксера на фино пюре. Студено пресования зехтин (100 мл) смесете с 1 връзка босилек и 1 връзка магданоз и оставете в тензух, за да се отцеди. Аранжиране: С четка поставете магданозено олио върху чинията, отгоре подредете домати. Поставете прясно сирене върху доматите и покрийте с млечното листо, осолете с морска сол. Сложете по малко от патладжана, печените чушки, босилек и магданоз, олио, пролетен лук и босилеково олио. 1 л необработено мляко 20 мл сок от лимон 200 мл необработено мляко 2 гр. агар-агар 250 г патладжан 3 бр. розови домати 4 бр. червени белени печени пиперки 1 бр. пролетен лук 100 мл студено пресован зехтин олио босилек магданоз морска сол от Бургас \"Цветето на солта\"", "date": "2019.07.26", "title": "Прясно сирене в мой стил с розови домати и патладжан"}
{"url": "https://www.dnevnik.bg/evropa/2019/07/26/3943487_italianskiiat_parlament_glasuva_po-visoki_globi_za/", "text": "Италианските депутати гласуваха вчера за повишаване на глобите за благотворителните организации, спасяващи мигранти, които осъществят незаконно акостиране в италиански пристанища, до 1 милион евро, предаде ДПА. С 322 срещу 90 гласа долната камара на парламента одобри по-твърда версия на т.нар. декрет за сигурност, който сега предвижда глоби от 10 хил. до 50 хил. евро. Декретът, приет на 15 юни по инициатива на карйнодесния министър на вътрешните работи  Матео Салвини , се нуждаеше от парламентарно одобрение. В хода на процеса членовете на управляващата популистка коалиция решиха да направят антиимигрантския пакет по-рестриктивен. Крайната версия сега трябва да бъде одобрена от Сената. Гласуването в горната камара се очаква на 13 август.  Министерството на Салвини обяви вчера, че броят на пристигналите мигранти от началото на годината е намалял с 81 процента в сравнение с 2018 г. до 3418 души. /БТА", "date": "2019.07.26", "title": "Италианският парламент гласува по-високи глоби за организации, спасяващи мигранти"}
{"url": "https://www.dnevnik.bg/na_put/2019/07/26/3923902_fotogaleriia_meandrite_na_nestos_-_po_susha_vuzduh_i/", "text": "През последните години преживяванията с лодка в България набират все повече почитатели. От такава дейност си изкарват хляба група млади хора в едно съседно гръцко село - Токсотес, а и край което Места, наричана там Нестос, извива красивите си меандри. В кадър е един от множеството плажове по течението на реката.", "date": "2019.07.26", "title": "Фотогалерия: Меандрите на Нестос - по суша, въздух и вода"}
{"url": "https://www.dnevnik.bg/bulgaria/2019/07/26/3943491_vuzmojno_e_da_ima_oshte_obvineni_ot_tad_grup/", "text": "Аз правя неща, които другите могат само да обещаят\" - така зам.-главният прокурор Иван Гешев коментира организирания от \"Демократична България\", граждани, адвокати и инициативата \"Правосъдие за всеки\" вчера  протест  пред Висшия съдебен съвет (ВСС) срещу номинирането му за главен прокурор. \"Не следя политически събития, не съм в час с политическия дневен ред. От какво да ме притесняват номинациите? С риск да звучи по интересен начин ще кажа едно нещо – аз правя неща, които другите могат само да обещаят\", заяви Гешев в интервю за \"Нова телевизия\". Той обяви, че е възможно да има още обвинени от служителите на Tad Group. След като името на фирмата беше свързано с хакерската атака срещу Националната агенция за приходите (НАП) и  изтичането на данните на милиони българи , всички служители на Tad Group подадоха молби за напускане. \"Напуснали са вероятно по лични причини, защото не се притесняват от нищо. Това по никакъв начин не изключва наказателната отговорност, защото са иззети всички работни компютри на всички служители. Ще се работи и с всички, които са работили във фирмата в последните 2 години. След декриптиране на компютрите, ако се съберат доказателства за извършено престъпление, ще бъдат привлечени към наказателна отговорност\", обясни Гешев. В четвъртък спецпрокуратурата  повдигна обвинение  в подбудителство на собственика и на търговския директор на фирмата, в която работи компютърният специалист Кристиян Бойков, подведен под отговорност за хакерската атака срещу НАП. Собственикът на Tad Group Иван Тодоров и търговският директор Георги Янков са обвинени в умишлено склоняване на Бойков да извърши компютърно престъпление. Търговският директор и Бойков са освободени под парична гаранция от 20 хил. лв. Собственикът е обявен за общодържавно издирване. За него е издадена и европейска заповед за арест. Гешев обяви, че са констатирани 500 хил. пароли и 500 хил. имейли. \"Това едва ли може да се впише в термина \"законно\" и едва ли доброволно е предоставено на тази фирма. Факт е, че е осъществявано нерегламентирано търсене в тази база данни. Тези неща и други, които нямам право да коментирам, ни дава основание да мислим, че има две направления на дейността на фирмата. Едното е осъществяване на киберрекет, а втората насока е, че тези технически възможности за този киберрекет са използвани и надградени за осъществяване на кибертероризъм\", добави заместник главният прокурор.", "date": "2019.07.26", "title": "Иван Гешев: Аз правя неща, които другите могат само да обещаят"}
{"url": "https://www.dnevnik.bg/sport/2019/07/26/3943511_iozil_i_kolashinac_sa_nevredimi_sled_opit_za_vuorujen/", "text": "Футболистите на \"Арсенал\" Месут Йозил и Сеад Колашинац са се разминали невредими след опит за въоръжен грабеж на улица в Лондон. Двамата били нападнати, докато пътували с автомобила на полузащитника. Според информация на полицията те били атакувани от неизвестни лица с мотопеди, които били въоръжени с ножове. Инцидентът станал около 17.00 часа местно време в четвъртък следобед. Видеозапис показва как слезлият от автомобила Колашинац прогонва нападателите. Според някои информации в медиите в Англия в колата е била и  съпругата на Йозил - Амине Гюлше . \"Арсенал\" потвърди, че двамата футболисти са добре. От полицията посочват, че след инцидента играчите са отишли в ресторант, където са били разпитани. До момента няма задържани за нападението. Това не е първият подобен инцидент. През 2016 г. нападателят на \"Уест хем\" Анди Керъл беше заплашен с пистолет при прибиране от тренировка, припомня Би Би Си.", "date": "2019.07.26", "title": "Йозил и Колашинац са невредими след опит за въоръжен грабеж на улица в Лондон"}
{"url": "https://www.dnevnik.bg/sviat/2019/07/26/3943512_muje_otkradnaha_zlato_i_cenni_metali_za_40_mln_dolara/", "text": "Осем въоръжени мъже извършиха обир на международното летище в Сао Пауло, при който задигнаха 750 килограма ценни метали, включително злато, на обща стойност 40 милиона долара, предадоха световните агенции. Престъпниците пристигнали на летището с коли, наподобяващи на полицейски патрулни автомобили. Те били облечени като полицаи, лицата им били скрити с маски и носели оръжия. Според различни източници по време на обира крадците взели и заложници. Сред заложниците били служител на летището и осем членове на семейството му, включително четирима непълнолетни. Те били държани в плен 12 часа. Сега ще дадат показания в полицията. Говорителка на летище \"Гуарульос\" обаче не коментира информациите за взети заложници, само каза, че никой не е пострадал по време на обира. Полицията пък е намерила изоставени колите, с които избягали крадците. Те били открити празни в квартала Жардим Пантанал на 20 километра от летището. Златото, което било сред откраднатите ценности, било предназначено за Цюрих и Ню Йорк./ БТА", "date": "2019.07.26", "title": "Мъже откраднаха злато и ценни метали за 40 млн. долара от летище в Бразилия"}
{"url": "https://www.dnevnik.bg/sviat/2019/07/26/3943519_indoneziia_dade_na_zatlusteli_policai_dve_sedmici_za/", "text": "Индонезия наложи строг режим за отслабване на петдесет полицаи. Мъжете имат две седмици на разположение, за да стигнат до идеалното според властите тегло – височината им в сантиметри минус 110. За целта те правят аеробни упражнения, плуват и тичат, имат на разположение и експерти по хранене и лекари, с които да се консултират, казва пред \"Ройтерс\" говорителят на полицията в провинция Източна Джава Франс Барунг Мангера. По думите му програмата вероятно ще обхване цялата провинция. \"Телесната форма показва дали полицаят е годен да служи на хората\", заяви той. Данните на Световната здравна организация (СЗО) от 2016 г. показват, че поне 28% от 250-милионното население са с наднормено тегло. Проучване от 2018 г., обхванало 300 хил. семейства, показва, че всеки пети възрастен е затлъстял.", "date": "2019.07.26", "title": "Индонезия даде на затлъстели полицаи две седмици, за да отслабнат"}
{"url": "https://www.dnevnik.bg/bulgaria/2019/07/26/3943536_shte_ima_kompensacii_za_zagubite_ot_chumata_po_svinete/", "text": "Умъртвяването на заразените с африканска чума прасета е единственият начин за овладяване на ситуацията в България. Това каза в интервю за БНТ еврокомисарят по здравеопазване и сигурност на храните Витянис Андрюкайтис. Той добави, че е в постоянен контакт с българските власти и е готов да се срещне с министъра на земеделието Десислава Танева. Андрюкайтис предупреди, че вирусът е много опасен за прасетата и в момента няма ваксина срещу него. Той се разпространява и сред дивите прасета и най-вероятно е дошъл в България от Румъния, а там - от Украйна и Молдова. \"Знаете, че европейският ветеринарен екип на място в момента е на място в България. Те работят рамо до рамо с българските официални контролни власти и ветеринарните служби. Много е важно да се разбере по какъв начин инфекцията е преминала към една от най-големите свинеферми в страната ви\", каза той. Еврокомисарят припомни, че преди две години в България отново е имало африканска чума, но само при диви прасета и тогава не се е стигнало до заразяването на домашните. Според него е много важно хората да разберат колко сериозен е сега проблемът. \"Хората по места трябва да разберат, че ситуацията е много сложна. Трябва със сигурност да се спре разпространението на заразата чрез дивите прасета, нелегална търговия, чрез храната на прасетата, чрез транспорта и човешкия фактор. Много е важно да се разбере, че човешките дейности, специално нелегалната продажба на свинско месо е много опасна\", зави Андрюкайтис и призова местните власти за прилагането на строги мерки. \"Строгите мерки за биосигурност трябва да бъдат прилагани както в големите свинеферми, така и в дворовете на хората, където се отглеждат прасета. Хората трябва да разберат, че трябва да се предприемат извънредни мерки. Те трябва постоянно да са във връзки със съответните органи как да прилагат мерките за биосигурност. Най-важното сега е умъртвяването на заразените животни\", каза еврокомисарят. Той изрази разбирането си, че избиването на животните е болезнено за хората, но подчерта, че това е единственият начин, за да бъде спряна заразата. Трябва да бъдат умъртвени не само заразените прасета, но и тези, които са били в близост до тях. Андрюкайтис коментира, че не трябва да се търсят конспиративни теории, свързани с тези мерки. Само така може да бъде спасен целият сектор и да бъдат намалени икономическите щети. Още повече че сега е много топло и вирусът продължава да се разпространява бързо. \"Мога да ви покажа примери с много ефективни мерки в Чехия, където заразата беше спряна чрез умъртвяване на прасетата. А сега и в Белгия. В Белгия беше установена африканска чума само по дивите прасета, но въпреки това властите решиха да предприемат строги мерки и бяха умъртвени и домашните прасета, които са били в близост до тях. Разбира се, хората ще бъдат компенсирани за финансовите си загуби\", каза Андрюкайтис. Еврокомисията поема и 75% от разходите, свързани с умъртвяването и дезинфекцията на фермите. Цената на месото ще скочи с 20-30% Това заяви е интервю за БНТ директорът на свинекомплекс в Голямо Враново, Русенско, Вихрен Димитров. Той каза, че от бранша призовават на помощ да дойдат експерти от Испания, които имат опит в справянето с африканската чума по свинете. По думите му в Испания не е имало чума от 1993 г., след което страната става лидер в Европа в производството на свинско месо. В момента има забрана живи животни да излизат от комплекса, както и месо от кланицата, не може да влиза зърно. \"В Бръшлен имаме 40 000 прасета, не са умъртвени всички. Не виждам каква е логиката на ЕС да се убият едни прасета, които са здрави. В Белгия и Чехия са избивани само диви прасета\", каза Димитров. По думите му унищожаването на прасета в големите свинекомплекси ще доведе до ръст в цената на месото. \"С 20-30% ще скочат цените на прясното месо. Хората ще започнат да се плашат, пазарът ще стане хаотичен\", смята той. Няма опасност за човека от чумата по свинете Българската агенция по храните уверява, че няма опасност за хората от заразата с африканска чума по свинете и непрекъснато се извършват проверки по темата. Човекът играе активна роля в разпространението на чумата - единият начин е по природен път през дивите свине чрез лова и отстрела, другият е чрез внос на замразено месо, обясни Христо Найденски, директор на Института по микробиология към БАН. Вирусът не е опасен за човека, подчерта той. \"Консумирайки заразено месо, човек не може да предаде инфекцията в околната среда, но ако се изхвърлят отпадъци, които не са добре термично обработени - като скари, пържоли и т.н., и попаднат на кучета, гризачи, вече се създава опасност\", коментира той. По думите му термичната обработка на месото трябва да е над 90 градуса. Гърция въведе извънредни мерки заради чумата Гърция въведе високо ниво на бдителност и контрол по границите с България, за да се предпази от разпространение на африканската чума по свинете, съобщи БНР. Аграрното министерство, както и всички служби по контрол на храните с повишено внимание следят разпространението на африканската чума по свинете в България и Румъния. Министърът на земеделието в Атина проведе извънредна среща с фермерите за мерките по предпазване от разпространение на болестта и в Гърция. Под силен контрол са районите в близост до границата с България. Абсолютно забранено е внасянето на свинско месо, проверките по граничните пунктове са постоянни. От аграрното министерство в Атина информират, че българските власти съвместно с екипа за спешни действие на Европейската комисия прилагат всички мерки за локализиране на огнищата от чумата. Премиерът Кириакос Мицотакис посети министерството на аграрното развитие, за да се запознае със стратегията по предпазване от африканската чума по свинете.", "date": "2019.07.26", "title": "Ще има компенсации за загубите от чумата по свинете"}
{"url": "https://www.dnevnik.bg/sport/2019/07/26/3943527_krusharski_kmetut_obeshta_che_shte_plati_transporta_na/", "text": "Собственикът на \"Локомотив\" (Пловдив) Христо Крушарски е уверен, че отборът има силите да влезе в групите на Лига Европа. Думите му дойдоха след  победата с 2:0 срещу \"Спартак\" (Търнава) . Крушарски каза, че все още не е напълно доволен, тъй като трябва да мине и вторият мач. За реванша очаква победа с 4:0. \"Вие досега мислите, че говоря само глупости. Аз освен глупости мога да говоря и сериозни неща. Това, което съм казал, винаги е ставало. Рано или късно, лека-полека, то си идва на мястото. До групите (може да продължи пътят на \"Локомотив\"), а после кметът обеща, че ще плати и транспорта да ходим по стадионите, където играем - той ще плаща на феновете\", каза Крушарски. На въпрос дали са си заслужавали средствата и усилията по ремонта на стадиона на отбора Крушарски отвърна: \"Всичко си заслужава, когато го правиш с удоволствие и го оценяват хората, които бяха тази вечер на стадиона. Те показаха, че сме живи и ще бъдем още по-силни занапред.\" По думите му слагането на допълнителни седалки и освежаването са \"сполучлива кръпка\". \"Когато направим стадиона както трябва, хората ще са още повече.\"     ", "date": "2019.07.26", "title": "Крушарски: Кметът обеща, че ще плати транспорта на феновете, като влезем в групите"}
{"url": "https://www.dnevnik.bg/zelen/2019/07/26/3943535_inspektori_na_agenciiata_po_ribarstvo_sa_zasekli/", "text": "При извършване на рутинна проверка по море в района на стоянката за лодки \"Приморско\" служители на сектор \"Рибарство и контрол\" в Бургас са открили захвърлени на брега и оставени във водите на Черно море над 10 драгиращи средства за улов на бяла пясъчна мида. Всички открити незаконни уреди са иззети с протокол и са предприети мерки за установяване на нарушителите, съобщава Изпълнителната агенция по рибарство и аквакултури. При друга, планирана проверка по море в Бургаския залив в района на нос Форос, служителите на агенцията от Бургас са забелязали хора, извършващи улов по незаконен начин с драгиращ уред \"гагам\". След като виждат патрулната лодка на агенцията, нарушителите изоставят уреда и улова и се отправят към брега. Средството е извадено и иззето с констативен протокол, а уловът (10 кг рапани и близо 7 кг черна морска мида) е върнат обратно във водата. В същия район са открити немаркирани риболовни уреди - парагади, с дължина около 1000 метра, които също са извадени и иззети с констативен протокол. От 22 май със  заповед  на министъра на земеделието, храните и горите Десислава Танева бе забранен уловът на бяла пясъчна мида. Заповедта обаче беше ограничена до един месец, което според учени и природозащитници не е достатъчно, за да се постигнат целите на заповедта - да се опазят и осигурят условията за размножаването на белите пясъчни миди - защото тези видове се размножават до октомври. Повече за това четете  тук .", "date": "2019.07.26", "title": "Инспектори на агенцията по рибарство са засекли незаконен улов на миди и рапани"}
{"url": "https://www.dnevnik.bg/bulgaria/2019/07/26/3943546_parlamentut_othvurli_vetoto_na_prezidenta_za_sdelkata/", "text": "Парламентът отхвърли  ветото, което президентът Румен Радев наложи  върху международните договори за покупката на изтребителите F-16 Block 70. ГЕРБ, ДПС и част от депутатите от \"Обединени патриоти\" гласуваха за отхвърлянето му, като общият им брой беше 128. Против бяха 73 народни представители, а трима се въздържаха. Дебатите по ветото продължиха повече от два часа. То беше преодоляно и по този начин парламентът прие повторно закона само три дни след връщането му от президента. Законът за ратифициране на международния договор за придобиването на изтребителите F-16 Block 70 и свързаната с тях поддръжка беше гласуван от Народното събрание на 19 юли. Според държавния глава ратификацията му станала прекалено бързо и затова наложил вето, за да има нов кръг от дебати. Радев уточни още в мотивите си, че е необходимо \"национално съгласие и убеденост във взаимно приемливите условия на договора\". Радев даде  официален брифинг  след налагането на ветото, на който попита какви гаранции получава България срещу сумите, които ще изплати, кога ще бъде изградена необходимата инфраструктура и пак посочи, че не е ясно дали сделката ще включва необходимото въоръжение на самолетите, поддръжка, обучение. Последва  отговор от финансовия министър Владислав Горанов , според когото президентът превръщал дебата за покупката на самолетите в популистки. Горанов изрази съмнение, че Радев има сценарий за протакане на сделката. Според условията на договора,  ако предвидените по него 1.256 млрд. долара не бъдат преведени до 5 септември , офертата вече няма да е валидна. В тази връзка финансовият министър изрази очакване президентът да наложи вето и на  актуализацията на бюджета , която е нужна, за да могат да се плати наведнъж сумата за осемте самолета. Той увери, че има готовност парламентът да заседава извънредно, за да се прескочи и това вето. Горанов определи действията на Радев като легални, но нелегитимни.", "date": "2019.07.26", "title": "Парламентът отхвърли ветото на президента за сделката за изтребителите"}
{"url": "https://www.dnevnik.bg/evropa/2019/07/26/3943547_boris_djonsun_planira_da_naznachi_dopulnitelni_20_hil/", "text": "Новият британски премиер Борис Джонсън обяви планове за наемане на допълнителни 20 хил. полицаи през идните седмици в опит да успокои тревогите на обществото от нарастващата престъпност. Така той ще преобърне тенденцията за съкращения в полицията, направени от предишните правителства, предаде \"Ройтерс\". \"Моята работа като премиер е да направя нашите улици по-сигурни\", каза Джонсън. \"Хората искат да виждат повече полицаи в кварталите си, които да защитават обществото и да намаляват престъпността\", допълни той. Според независимия Институт за фискални проучвания допълнителните полицейски служители ще струват на държавата 1.1 милиарда паунда на година. Заради мерките за икономии, предприети от последните две консервативни правителства, в полицията бяха извършени бюджетни и щатни съкращения. Джонсън наследява задачата да се справи с ръста на убийствата и нападенията с нож, които подкопаха репутацията на консерваторите, че са партия на закона и реда. През май Тереза Мей опроверга твърденията, че повече полицаи биха довели до справяне с проблема с тези престъпления. Сега в Англия и Уелс има 122 хил. полицаи, което е със 143 хил. по-малко в сравнение с 2010 г., когато Консервативната партия взе властта. /БТА", "date": "2019.07.26", "title": "Борис Джонсън планира да назначи допълнителни 20 хил. полицаи"}
{"url": "https://www.dnevnik.bg/sport/2019/07/26/3943552_video_evertun_predstavi_planovete_za_stadiona_na/", "text": "\"Евертън\" показа плановете за стадиона на бъдещето си. Клубът от \"Ливърпул\" представи впечатляващо съоръжение, чието изграждане ще струва 500 млн. паунда. Стадионът ще е за 52 хиляди души с възможност за увеличаване на капацитета до 62 хиляди души и може да е готов да приема мачове през 2023 г., обявиха \"карамелите\". Той ще е разположен на дока Брамли Мур в северната част на пристанището на Ливърпул. Изграждането му може да донесе ръст от 1 млрд. паунда за икономиката на града, пише fcbuniness.co.uk. Клубът направи първите стъпки към новия си дом в края на ноември 2017 г., когато  получи земята за 200 години . \"Карамелите\" играят на 40-хилядния \"Гудисън парк\" от 1892 г., но капацитетът е недостатъчен да се съревновават с водещите клубове в страната по приходи в деня на мача. През есента на 2018 г. финансовият директор на \"Евертън\" Александър Рязанцев каза, че клубът ще се поучи от грешките и трудностите, които са имали други клубове в страната при скорошното изграждане на стадионите си.", "date": "2019.07.26", "title": "Видео: \"Евертън\" представи плановете за стадиона на бъдещето си"}
{"url": "https://www.dnevnik.bg/razvlechenie/2019/07/26/3943525_nauchna_fantastika_s_brad_pit_i_hoakin_finiks_kato/", "text": "Брад Пит, Скарлет Йохансон, Кристен Стюарт и Хоакин Финикс са част от актьорите, които ще преминат по червения килим на кинофестивала във Венеция. Това стана известно вчера, след като директорът на фестивала Алберто Барбера обяви всички селектирани в програмата заглавия, предаде \"Гардиън\". Сред филмите, които ще се борят за \"Златния лъв\" тази година, са научната фантастика \"Към звездите\" (Ad Astra) на Джеймс Грей, в която Брад Пит играе космонавт, търсещ отдавна изчезналия си баща. В \"Жокера\" Хоакин Финикс влиза в кожата на популярния злодей от поредицата за Батман, но лентата е самостоятелна история. Както и \"Историята на един брак\" (Marriage Story), който събира на едно място Скарлет Йохансон и Адам Драйвър. Кинофестивалът във Венеция ще бъде открит на 28 август с \"Истината\" на японския режисьор Хирокадзу Корееда с участието на Катрин Деньов, Жулиет Бинош и Итън Хоук. Голям интерес предизвиква и \"Пералнята\" (The Laundromat) на Стивън Содърбърг, който е посветен на разследването на \"Досиетата от Панама\". В него си партнират Гари Олдман и Мерил Стрийп.  Миналата година фестивалът беше критикуван, защото включи един-единствен филм на режисьорка в основната си състезателна програма. Тази година лентите, заснети под режисурата на жени, са две: \"Перфектният кандидат\" на саудитката Хайфа ал Мансур и Babyteeth на австралийката Шанън Мърфи. Спорното решение на фестивала тази година обаче е друго - новият филм на Роман Полански е включен в основната състезателна програма. \"Аз обвинявам\" (J’Accuse) е разказ за аферата \"Драйфус\", а режисьорът не е в най-добрия си период в последните две години. Името му беше често споменавано покрай движението #MeToo и през май 2018 г.  той беше изключен от Американската филмова академия , която раздава наградите \"Оскар\". През 2017 г. пък френски граждани се опитаха чрез протести  да спрат филмова ретроспектива на Полански в Париж. За разлика от фестивала в Кан този във Венеция включва в програмата си филми на стрийминг платформи. Тази година три от заглавията са на \"Нетфликс\" - \"Пералнята\", \"Историята на едно семейство\" и \"Царят\". Това веднага предизвика остри реакции от страна на различни организации. Според изявлението на Международният съюз на кината тези филми са разпространявани по кината за твърде кратък период от време. Това прави участието им по фестивали единствено средство за маркетинг, а междувременно на зрителите е отказан достъп до съдържание. 76-ото издание на фестивала във Венеция ще продължи от 28 август до 7 септември.", "date": "2019.07.26", "title": "Научна фантастика с Брад Пит и Хоакин Финикс като Жокера на фестивала във Венеция"}
{"url": "https://www.dnevnik.bg/kultura/2019/07/26/3939969_otkus_ot_sbornika_sunishtata_na_frankenshtain/", "text": "                         Уордън Алън Къртис (1867–1940) Уордън Алън Къртис е роден в Територията Ню Мексико (по-късно американския щат Ню Мексико), баща му е бил в американската армия, а младежът се дипломира в Университета на Уисконсин през 1889 г. Дълги години работи като журналист, пише за вестници като \"Чикаго Дейли Нюз\", \"Бостън Херълд\" и \"Манчестър Юниън\". Не се задържа дълго на едно място, но накрая се установява в Ню Хемпшър, където умира. Пише безброй книги, които попадат в категорията на научната фантастика, в това число и романа \"Долината на Гуанги\", по който през 1969 г. е заснет филм със същото заглавие, като в сценария са използвани и елементи от много други филми за чудовища, включително динозаврите, анимирани от пионера на специалните ефекти Рей Харихаузен. Къртис написва и фентъзи в стил арабски нощи, озаглавено \"Печатът на Соломон Велики\". В сборника му \"Необикновените приключения на господин Мидълтън\" от 1903 г. са събрани някои от странните му и доста често страшни приказки, както и подбрани откъси от детективските и другите му популярни романи. Днес Къртис е забравен от всички с изключение на шепа съставители на антологии, които се възхищават от изключително смелото му въображение, развихрено в разкази като \"Чудовището от езерото Ламетри\", първопроходец в сферата на процъфтяващите днес сценарии с живи праисторически чудовища, като се започне от \"Изгубеният свят\" на Артър Конан Дойл и се стигне до модерния поглед на Майкъл Крайтън в \"Джурасик парк\". Разказът се появява за първи път през 1899 г. в септемврийския брой на \"Пиърсънс Мегъзин\". Днес той би могъл да бъде определен като основополагащ текст в поджанра \"странен уестърн\", който обхваща всичко от телевизионната програма \"Дивият див запад\" от 60-те години до комедийния сериал \"Джона Хекс\", но се свързва преди всичко със съвременни писатели като Джо. Р. Лансдейл, комбиниращ уестърн с хорър и фентъзи. ЕЗЕРОТО ЛАМЕТРИ, УАЙОМИНГ 1 АПРИЛ 1899 г. Професор Вилхелм Дж. Брейфогъл, Университетът в Тайкобера Скъпи приятелю, Приложени тук ще намерите известни части от дневника, който е мой неотменен навик да водя, подредени по такъв начин, че да разкажат свързано историята на няколко забележителни събития, които се случиха през последните три години. Преди много, много време чух някакви неясни сведения за странно езеро високо горе в почти непристъпните планински части на Уайоминг. С него бяха свързани най-различни невероятни истории, като например, че в него живеели същества, които другаде по света се намират само като вкаменелости от отдавна отминало време. Езерото и околностите му имат вулканичен произход, а една от не малкото странности, свързани с него, е, че е подложено на периодични сътресения под формата на силно кипене в центъра му, сякаш под него има огромен артезиански кладенец, чиито води се устремяват нагоре от недрата на земята. За известно време нивото на езерото се вдига, почти изпълвайки купата от черни скали, в която лежи, а след това спада, оставяйки по бреговете молюски и стволове от необичайни дървета, късчета странни папрати, които вече не растат е, поне сега на земята и се намират само във въглищни пластове и каменни реки. А който хвърли въдица в тези мътни води, може да извади ганоидни риби, напълно покрити с костни плочки. Всичко това е описано в доклад на отец Ламетри отпреди много години, като в него той развива теорията, че земята е куха и че вътрешността ѝ е населена с растителни и животински форми на живот, които са изчезнали от нейната повърхност преди много години, както и че езерото е свързано с тази вътрешна област. Теорията на Симс за полярните отвори ви е добре известна. Тя е подкрепена от мнозина. А сега знам, че е вярна. Слънцето изпраща светлина и топлина във вътрешността през големите отвори на полюсите. Преди три години в същия този месец аз открих път през планините тук и стигнах до езерото Ламетри, придружен от един спътник, нашия общ приятел, младия Едуард Фрамингам. Склони да дойде с мен воден не толкова от научен плам, колкото от смътната надежда, че здравето му може да се подобри от едно временно пребиваване в планината, защото той страда от остра форма на диспепсия, която понякога го подлудява. Под надвиснал корниз на скалната стена, заобикаляща езерото, намерихме грубо построена каменна къща, останала от старите обитатели на мястото. Макар и доста провет­рива, тя щеше да ни пази от редките дъждове в региона и щеше да е достатъчна за подслон през краткото време, което възнамерявахме да останем там. Следват извадките от моя дневник: 29 април 1896 г. През последните няколко дни бях зает да събирам образ­ци от различни растения, изхвърлени на брега от вълните на това забележително езеро. Фрамингам не прави нищо друго, освен да лови риба, и твърди, че е открил мястото, където езерото се свързва с вътрешността на земята, ако наистина се свързва, а изглежда по този въпрос той няма и най-малко съмнение. Докато ловял риба в близост до центъра на езерото, навързал три влакна за щука едно след друго – почти сто метра дължина, без да стигне до дъно. Върна се на брега и събра всяко парченце въже, шнур, връвчици и колани, които имахме, направи влакно с дължина сто и петдесет метра и пак не можа да стигне дъното. 2 май вечерта Последните три дни бяха полезно използвани за съхраняване на образците, за тяхното поставяне в преси и в съответни разтвори, за да бъдат запазени. Тази сутрин Фрамингам преживя остра криза от диспепсията си и не се чувства много добре. Промяната на климата имаше краткотраен благоприятен ефект върху заболяването му, но изглежда, че това влияние се изчерпа доста по-бързо от очакваното и сега той лежи върху ложето си от сухи водорасли и стене жално. Ще го върна в цивилизацията веднага щом е в състояние да бъде пренесен. Досадно е, че се налага да напусна това място, когато едва съм започнал да проучвам тайните му. Ще ми се Фрамингам да не беше идвал с мен. Езерото навън реве бясно, което е странно, защото допреди малко беше напълно спокойно, а става и още по-странно, защото нито усещам, нито чувам напорите на връхлитащия вятър, макар това вероятно да се дължи на факта, че духа от юг, а скалистият бряг ни защитава точно от тази посока. Но в такъв случай на този бряг не би трябвало да има вълни. С всеки миг ревът става все по-оглушителен. Фрамингам 3 май сутринта Прекарахме страшна нощ. Снощи, докато пишех в дневника си, чух внезапно съскане и поглеждайки надолу, видях върху пръстения под да се гърчи нещо, което в първия миг взех за змия, но след това открих, че е поточе вода, което, влизайки в контакт с огъня, бе произвело стряскащото съскане. Само след миг се появиха и други вадички и преди да се опомня дотолкова, че да се махна, водата вече навсякъде беше пет сантиметра дълбока и продължаваше непрекъснато да се издига. Сега вече знаех причината за грохота и повлякох Фрамингам навън къде с носене, къде с влачене, а после, забивайки пръстите на краката си в дупките между камъните на стената на къщата, се изкатерихме на покрива ѝ. Не можех­ме да направим нищо повече, защото над нас и зад нас беше непристъпният отвес на скалата, а земята и от двете страни на къщата се спускаше стръмно и щеше да ни е невъзможно да стигнем височината, където беше входът към езерото. След малко запалихме няколко клечки кибрит, защото независимо от целия този хаос нямаше почти никакво движение на въздуха, и видяхме водата, която сега се бе покачила до средата на къщата и се носеше на запад със силата и скоростта на мощна река, като непрекъснато запращаше дървесни стволове в стените на постройката с такава сила, че заплашваше да ги събори. След около час бученето започна да намалява и накрая настъпи абсолютна тишина. Водата, достигнала на трийсетина сантиметра от мястото, където стояхме, се успокои и вече нито се издигаше, нито спадаше. В този момент се чу някакъв шепот, който постепенно се превърна в хриптящо дишане, после се извиси стремително като бурен вятър, а ревът бързо увеличи силата си, езерото отново се раздвижи, но този път водата и нейният въртящ се товар от дървесни трупи се понесоха покрай къщата в източна посока, като нивото постепенно спадаше, а в центъра на езерото лунните лъчи страховито се отразяваха в стените на гигантски водовъртеж, който увличаше проблясващата тъмнина надолу и надолу във въртопа към границите на онези ужасяващи дълбини, които гледахме от високата си наблюдателница. Тази сутрин езерото отново е с обичайното си ниво. Мулетата ни се издавиха, лодката ни беше унищожена, храната ни е съсипана, моите образци и някои от уредите ни също са повредени, а Фрамингам е много зле. Ще трябва бързо да си тръгнем оттук, макар това да не ми е особено приятно, защото събитието от предната нощ, което явно е като описаното от отец Ламетри, несъмнено е довлякло от недрата на земята някои странни и интересни неща. И наистина, в центъра на езерото, където беше водовъртежът, виждам голямо количество плаващи предмети – вероятно повечето от тях са дънери и клони, но знае ли човек какво друго би могло да има? През далекогледа си виждам ствол или по-скоро дънер с огромни размери. По ширината му мога да преценя, че трябва да е голям като някои от онези грандиозни калифорнийс­ки дървета. Основната му част ми изглежда към три метра широка и десетина метра дълга. От него се простира полегнало върху водата нещо като крайник или корен, към пет метра дълъг и вероятно към метър дебел. Преди да тръгнем, което ще е веднага щом Фрамингам е в състояние да върви, ще направя сал и ще посетя този интересен плавей, освен ако вятърът благосклонно не го изхвърли на брега. 4 май вечерта Ден, изпълнен със забележителни и прекрасни събития. Когато тази сутрин станах и погледнах през далекогледа, видях, че онази купчина плавеи все още стои в средата на езерото, напълно неподвижна върху гладката повърхност, но големият черен дънер беше изчезнал. Сигурен бях, че не е скрит някъде между другите стволове и клони, защото вчера лежеше на известно разстояние от тях, а не бе имало никакъв вятър или вълнение на водата, което да смени положението му. Поради това заключих, че трябва да е някакво тежко дърво, което има нужда от съвсем малко напояване с вода, за да потъне. Фрамингам заспа около десет часа и аз се запътих да огледам бреговете за образци, като взех със себе си ботаническата кофа и южноамериканското мачете, което имам след онова посещение в Бразилия преди три години, където научих колко полезна е тази подобна на сабя вещ. Брегът беше осеян с парчета от странни растения и мидени черупки и тъкмо се навеждах, за да взема една, когато внезапно усетих, че нещо разкъсва палтото ми, чух щракване на зъби зад гърба си и се обърнах да видя – но няма да го опиша, преди да кажа какво направих, защото всъщност аз не видях ясно ужасяващото създание, преди да замахна с мачетето и да отрежа горната част от главата му, след което се строполих в плитката крайбрежна вода, където останах да лежа почти в несвяст. Пред мен стоеше черният дънер, който бях видял в средата на езерото, чудовищен еласмозавър1, а над мен, върху купчина скали лежеше главата на съществото с дълги челюсти, пълни със зъби, подобни на саби, и очи, огромни като чинии. Зачудих се защо не мърда, понеже очаквах поредица от конвулсии, но нямаше никакви признаци за спазми по тялото на създанието, което лежеше извън полезрението ми от другата страна на купчината скали. Реших, че внезапната ми атака с мачетето му е подействала като зашеметяващ удар и го е вкарала в нещо като кома, и от страх, че мускулите на звяра може да се възстановят, преди смъртта да е настъпила окончателно, и в агонията си то да се претърколи в дълбоките води, където не можех да го достигна, аз бързо отстраних мозъка, извършвайки операцията професионално, макар и с известен трепет, и след като възстанових главата, като поставих върху нея отсечения с мачетето фрагмент, пристъпих към изучаване на наградата си. Дължината на тялото е точно 8,40 метра. В най-широката си част е 2,40 м надлъжно и почти 1,80 м от гърба до корема. Четири големи перки, рудиментарни ръце и крака, и изключително дълга, гъвкава, подобна на лебедова шия завършват тялото на съществото. Главата е малка за размера на тялото, доста кръгла, и двете дълги челюсти стърчат напред съвсем като патешка човка. Покрито е с блестящо черна кожеста обвивка, а очите му са огромни лешникови лещи с мек, меланхоличен израз в течните си дълбини. Това е еласмозавър, едно от най-големите животни, съществували преди потопа. Не мога да кажа дали е от същия вид като тези, чиито кости са вече открити. Приключих огледа си и забързах обратно към Фрамингам, защото бях сигурен, че тази останка от отдавна отминала ера ще вдигне на крак дори инвалид. Намерих го до известна степен възстановен от сутрешния пристъп и той с желание ме придружи до еласмозавъра. При повторното проучване на животното бях изненадан да открия, че сърцето му все още бие и че всички функции на тялото, с изключение на мисълта, се осъществяват цял час след като създанието получи смъртоносния удар, но ми беше известно, че сърцето на акулата бие часове след като е извадено от тялото и че обезглавени жаби продължават да живеят и да се движат няколко седмици след като главите им са отстранени. Махнах върха на главата, за да погледна вътре, и там ме очакваше нова изненада, защото ръбовете на раната вече срастваха и започваха да заздравяват. Цветът на вътрешността беше напълно здрав и естествен, нямаше излишна кръв, всъщност всичко говореше, че животното възнамерява да оздравее и да живее без мозък. Оглеждайки вътрешността на черепа, бях поразен от приликата му с човешкия, всъщност, доколкото мога да преценя, той е с размера и формата на черепа на човек, който носи седми или осми размер шапка. Проучвайки самия мозък, открих, че е с размера на нормалния човешки мозък и е поразително подобен на него в общия контур, макар да е доста по-груб като тъкан и да има по-малко гънки. 5 май сутринта Фрамингам е много болен и говори за умиране, заявявайки, че ако естествената смърт не сложи край на страданията му, той сам ще сложи край на живота си, като се самоубие. Не знам какво да правя. Всичките ми опити да го окуража са безполезни, а малкото лекарства, с които разполагам, вече изобщо не помагат за неговото заболяване. 5 май вечерта Току-що погребах тялото на Фрамингам в пясъчния бряг на езерото. Не извърших никаква церемония над гроба, защото истинският Фрамингам вероятно не е мъртъв, макар такива мисли да изглеждат абсолютно налудничави. Утре ще издигна малка пирамида над гроба му, освен ако има признаци, че експериментът ми е успешен, макар да е глупаво да се надявам на това. В десет часа тази сутрин болезнените пристъпи на Фрамингам намаляха и той се запъти заедно с мен да види пак еласмозавъра. Съществото лежеше на мястото, където го бяхме оставили вчера, положението му не беше променено, то все още дишаше и телесните му функции продължаваха да се извършват. Разрезът на главата му беше заздравял доста през нощта и предполагах, че ще е напълно излекуван в рамките на около седмица, такава е бързината, с която организмите на влечугите възстановяват раните си. Събрах три-четири кофи миди, махнах черупките им и ги изсипах в гърлото на еласмозавъра. След конвулсивно преглъщане те поеха надолу и голямата уста бавно се затвори. – Колко време възнамерявате да поддържате живо това влечуго? – попита ме Фрамингам. – Докато изпратя писма на неколцина приятели учени и те дойдат да го изследват. Ще те заведа до най-близкото селище и ще им напиша писма оттам. Като се върна тук, ще продължа редовно да храня съществото, докато приятелите ми дойдат, и тогава ще решим окончателно какво да правим с него. Вероятно ще го препарираме. – Доста трудно ще ви е да го убиете, освен ако не го накълцате на парчета, а това няма да ви хареса. Ех, да имах жизнеността на това животно. Тук имаме чудовище, чиято жизненост е толкова изумителна, че дори отстраняването на мозъка не ѝ навреди. Бих бил щастлив някой да отстрани тялото ми. Как ми се иска да имах малка частица от безполезната жизненост на този звяр. – Във вашия случай именно притежаването на прекалено активен мозък е навредило на тялото – отвърнах му аз. – Прекалено много работа на мозъка и прекалено малко физически упражнения са причината за вашия проблем. Би било хубаво да притежавате великолепното здраве на еласмозавъра, но помислете колко великолепно би било, ако тази мощна машина имаше вашата интелигентност. Наведох се над влечугото, за да огледам повторно раните му, бях донесъл хирургическите си инструменти и възнамерявах да ги почистя. Прекъсна ме порой от мъчителни стенания и когато се обърнах, видях Фрамингам да се търкаля в агония по пясъка. Затичах се към него, но преди да го стигна, той вече се бе добрал до кутията ми с хирургически инструменти, грабна най-големия и остър скалпел и сряза гърлото си от ухо до ухо. – Фрамингам, Фрамингам! – развиках се аз и за моя огром­на почуда той ме погледна, още в съзнание. Спомних си случая с френския доктор, който няколко минути след като бил гилотиниран, отговарял на приятелите си с мигане. – Ако ме чуваш, мигни – викнах развълнувано аз. Дясното око бързо се затвори и отвори. Аха, тук тялото беше мъртво, но мозъкът все още живееше. Погледнах към еласмозавъра. Устата му, полупритворена над блестящите зъби, сякаш ми се усмихваше подканящо. Интелигентността на човека и силата на мисълта му. Живото тяло и живият ум. В ума ми моментално изникна любопитната прилика между черепната кухина на влечугото и тази на човека. – Все още ли сте жив, Фрамингам? Дясното око мигна. Сграбчих мачетето, защото нямаше време за деликатни процедури. Беше вероятно да проваля всичко заради бързината и грубия инструмент, но още по-вероятно беше да проваля всичко, ако се бавя. Срязах черепа с един замах и огледах мозъка. Не го бях повредил. Преря­зах отново заздравяващата рана на главата на еласмозавъра и поставих мозъка вътре. Погрижих се за разреза, изтичах до къщата, грабнах и донесох целия си запас от стимуланти и ги приложих по предназначение. Медицинското братство от години говори, че един ден ще има успешно извършена операция по присаждане на мозък. А защо никога досега не е била успешно извършена? Защото никога не е правен опит. Очевидно е, че не може да се използва мозък от мъртво тяло, а кой жив човек би се подложил на страховития процес главата му да бъде отворена и части от мозъка му да бъдат извадени в полза на друг? Човешките мозъци често се изследват и това става, когато са наранени по някакъв начин и части от тях са отстранени, но заместването на тези части с части от мозъците на други хора никога не е правено. Не се е намерил нито един ранен човек, който да се е съгласил да даде част от мозъка си на друг. Докато престъпниците със смъртни присъди не бъдат дадени на науката за провеждане на експерименти, няма да узнаем какво може да се постигне с присаждането на мозък. Но общественото мнение никога няма да го позволи. Условията са благоприятни за истинско, задълбочено проучване на моя експеримент. Времето е прохладно и постоянно, раната на главата на еласмозавъра има всички шансове да оздравее. Животното притежава жизнеспособност, която надхвърля многократно тази на днешните животни, така че, ако някой организъм е способен да стане успешен приемник на чужд мозък, да го подхранва и пази, то именно еласмозавърът със своите изобилни жизнени сили ще е този, който ще го направи. Възможно е тук и сега да започва нова ера в историята на света. 6 май по обяд Мисля да дам още малко време на моя експеримент. 7 май по обяд Не е възможно да си въобразявам. Сигурен съм, че когато тази сутрин погледнах в очите на еласмозавъра, в тях имаше изражение. Вярно, че беше смътно, прилично на бледа мъглица, която прелетя по тях като отражение от минаващи облаци. 8 май по обяд Повече от сигурен съм, че вчера в онези очи имаше изражение, панически страх, какъвто виждаме в очите на хора, преживяващи кошмар на живо. 11 май вечерта Бях болен и не съм посещавал еласмозавъра в продължение на три дни, но този период ще ми даде възможност да преценя по-добре развитието на експеримента. 12 май по обяд Преизпълнен съм с благоговение, след като осъзнах успеха, който увенчава моя експеримент до момента. Когато тази сутрин наближавах еласмозавъра, забелязах леко вълнение във водата около перките му. Внимателно огледах мястото, очаквайки да открия риби, които се хранят с безпомощното туловище, и видях, че вълничките не се дължат на риби, а на самите плавници, които слабо потрепваха. \"Фрамингам, Фрамингам\" разкрещях се аз с пълно гърло. Огром­ната маса потръпна леко, много леко, но достатъчно, че да се забележи. Дали умът – или Фрамингам, както би било по-добре да бъде казано – спеше, или изобщо не бе успял да установи връзка с тялото? Несъмнено все още не беше успял да установи контакт с тялото, а това само по себе си би било равносилно на сън, на безсъзнание. Както бебето, родено без сетива, не съзнава себе си, така и Фрамингам, току-що започващ да установява връзка с новото си тяло, съзнава съвсем смътно физическата си същност и спи. Храня него или съществото – кое е правилното, ще се реши до няколко дни – по обичайния начин. 17 май вечерта През последните три дни не се чувствах добре и до тази сутрин не бях излизал. Когато днес пристигнах в заливчето, еласмозавърът все още лежеше неподвижен. Помислих, че е мъртъв, но скоро забелязах признаци на дишане и веднага започнах да събирам миди за храненето му. Тъкмо се заех със задачата си, когато чух слаба, задъхана въздишка и вдигнах очи. Обзе ме ужас. Сякаш в отговор на някакви съмнителни заклинания пред мен стоеше едновременно желаният, но и плашещ, някак неочакван призрак на чудовище. Разкрещях се от ужас, развиках се панически и скалистият амфитеатър заехтя и заповтаря писъците ми, а в това време главата на еласмозавъра се издигна високо в цялата дължина на шията му, полюшвайки се неуверено, а устата му се бореше и гърчеше без звук, сякаш в опит да оформи думи, докато очите му гледаха към мен ту с див страх, ту с жаловита молба. – Фрамингам! – извиках аз. Устата на чудовището незабавно се затвори и то ме погледна напрегнато, с толкова жално изражение, както само едно куче може. – Разбирате ли ме? Устата отново започна да се бори и издаде няколко леки въздишки и стона. – Ако ме разбирате, отпуснете глава върху скалата. Главата се наведе. Разбираше ме. Експериментът ми беше успешен. Останах мълчалив за момент, замислен за чудесното дело, опитвайки се да осъзная, че наистина съм буден и нормален, след което започнах спокойно да разказвам на приятеля си какво бе станало след самоубийството му. – Понастоящем се намирате в състояние на частична парализа, доколкото мога да преценя – казах му, когато завърших разказа си. – Мозъкът ви все още не се е научил да командва новото ви тяло. Виждам, че вече можете да движите главата и врата си, макар и трудно. Раздвижете тялото, ако можете. Аха, не можете, така си и мислех. Но всичко с времето си. Не мога да кажа дали изобщо ще сте в състояние да говорите или не, но се надявам да можете. А ако не можете, ще уредим някакви начини за комуникация. Както и да е, вече се отървахте от човешкото си тяло и сега притежавате този мощен жизнен апарат, за който толкова завиждахте на предишния му собственик. Когато овладеете контрола върху тялото си, искам да намерите прохода между това езеро и подземния свят и да проведете известни проучвания. Помислете само за приноса към геологичните познания, който можете да направите. Аз ще напиша доклада за вашето откритие и имената на Фрамингам и Макленеган ще се наредят сред тези на най-великите геолози. В ентусиазма си размахах ръце, а големите очи на приятеля ми засияха от същия възторг. 2 юни през нощта Процесът, през който премина Фрамингам, от първоначалната безпомощност до сегашната си способност да говори и управлява телесната си маса, беше толкова постепенен, че нямаше нищо за отбелязване ден по ден. Изглежда сега вече владее напълно огромното си тяло, по същия начин като предишния му собственик, като в допълнение говори и пее. В момента пее. С падането на нощта се надигна северният вятър и от тъмнината навън дочувам мощните органови тонове на неговия страховит, великолепен глас, напяващ тържествените мелодии на грегорианските псалми, внушителните латински думи се смесват с рева на вятъра в дива и странна хармония. Днес Фрамингам се опита да намери връзката между езерото и вътрешността на земята, но големият кладенец на дъното в центъра на езерото е блокиран със скали и той не успя да открие нищо. Мъчи го страх, че ще го оставя и ще умре в самота. Но аз няма да го изоставя. Изпитвам искрено съчувствие за самотата, която би изпитал, и освен това искам да съм тук, ако някоя от онези загадъчни конвулсии отново отвори прохода между езерото и долния свят. Обладан е от идеята, че ако го намерят други хора, може да го уловят и да го показват по панаири и музеи, и се зарича, че ще се бори за свободата си дори с цената на това да отнеме живота на онези, които ще се опитат да го заловят. Като диво животно, той ще е собственост на този, който го намери, макар че аз мога да му дам някакво положение въз основа на това, че съм го опитомил. 6 юли Един от страховете на Фрамингам се сбъдна. Бях в прохода, който води към езерото, наблюдавайки събиращите се облаци, и над гърбицата на пътеката се появи кепче за пеперуди, следвано от този, който го носеше, несъмнено учен, но нямах време да го огледам добре, защото в мига, в който той погледна надолу към долината, оттам внезапно се разнесе с цялата мощ и обем на парен локомотив страховитият глас на Фрамингам, пеещ гръцката \"Песен на Анакреон\" с мелодията на \"Откъде намери тази шапка?\", а самият певец се появи от заливчето, черната колона на грандиозния му врат извисена високо с широко зинали челюсти. Бедният клет учен. Стоеше вцепенен, мрежичката за пеперуди падна от ръката му, а когато Фрамингам спря да пее, изскочи от водата и се бухна обратно в нея, разплисквайки около себе си вълни, от които целият залив се разпени, и се разсмя толкова гръмко, че смехът му отекна в скалите като кикота на десет демона, горкичкият се обърна и побягна назад с все сили. Пропускам записките от почти цяла година. Не са от значение. 30 юни 1897 г. Приятелят ми безспорно преживява някаква промяна. Забелязах го преди известно време, но отказвах да повярвам, и го отдадох на въображението си. Изправен съм пред катастрофа – поглъщане на човешкия интелект от животинското тяло. Има прецеденти, които ме карат да мисля, че това е възможно. Човешкото тяло има повече влияние върху ума, отколкото умът върху тялото. Болният, деликатен Фрамингам с изискания ум вече го няма. На негово място се появи буйно чудовище, чийто шумен и банален разговор издава постоянно нарастваща недодяланост на ума. Той вече не се интересува от моите научни изследвания, а ги обявява за глупости. Стилът му на разговор не е този, който би доставил наслада на образован човек: изпъстрен е с жаргонни, неясни, многократни повторения във връзка с тривиални случки от нашия монотонен живот. Къде ще свърши всичко това? С поглъщане на човешкия ум от едно животинско тяло? С окончателния триумф на материята над ума и деградацията на най-елементарните ни човешки пориви, с изчезването на божествената искра? Тогава, разбира се, Едуард Фрамингам ще е мъртъв, а аз ще мога да сложа каменна плоча над гроба с човешкото му тяло, после бдението ми в тази долина ще е приключило. ФОРТ Д. А. РЪСЕЛ, УАЙОМИНГ 15 АПРИЛ 1899 г. Професор Уилям Дж. Брейфогъл УВАЖАЕМИ ГОСПОДИНЕ, приложеният пълен ръкопис и откъсите, които го придружават, станаха мое притежание по начин, за който ще ви разкажа, и ги прилагам тук за вас, за когото всъщност са били предназначени от своя починал автор. Преди две седмици бях изпратен в планините да преследвам индианци, напуснали резервата си, като под свое командване имах рота пехотинци и два кавалерийски отряда с планински гаубици. На седмия ден от преследването, което ни доведе до дива и неизвестна част от планината, всички се стреснахме, чувайки някъде пред нас поредица от тръбни ревове от много необичаен характер, примесени с викове на човешко същество, очевидно в крайно тежко положение, затова се втурнахме към възвишението пред нас, откъдето видяхме езеро и огромно неописуемо нещо, заето да разкъсва тялото на човек. Виждайки ни, то разтегли устни и се изсмя, и като казвам това, искам да бъда разбран буквално. Част от войниците ми се разкрещяха, че това е дяволът, обърнаха се и побягнаха. Но аз ги събрах отново и разярен от това, на което станахме свидетели, ги подкарах с маршова стъпка до брега, където заповядах да насочат гаубиците към създанието убиец. Докато се подготвяхме, звярът не спираше да ломоти нещо, което имаше далечна прилика с човешка реч и звучеше доста подобно на дрънканиците на слабоумен или пиян човек, опитващ се да говори. Заповядах на отряда си да стреля, после повторих командата и в предсмъртната си агония разкъсаният звяр падна в езерото и потъна. Заедно с останките на доктор Макленеган намерих и споменатия по-горе непокътнат ръкопис, както и откъснатите фрагменти от дневника, от който те са били част, заедно с други статии на научни теми, и ви изпращам всичко тук. Смятам, че трябва да се направи някакъв опит да се съхрани тялото на еласмозавъра. Ще бъде безценно допълнение за всеки музей. Артър. У. Феърчайлд, капитан от Американската армия", "date": "2019.07.26", "title": "Откъс от Сборника \"Сънищата на Франкенщайн\""}
{"url": "https://www.dnevnik.bg/biznes/2019/07/26/3943568_tecovete_na_dogan_i_kovachki_shte_vzemat_nad_50_mln_lv/", "text": "Тецовете на Ахмед Доган и Христо Ковачки са сред класираните на челните места в търговете за предоставянето на така наречения студен резерв. Това са мощностите, които ще получават пари от държавата, без да работят, за да стоят в готовност да бъдат активирани при нужда, съобщава  \"Капитал\" . От публикуваните резултати се вижда, че ТЕЦ \"Варна\" ще получи 26.5 млн. лв., а останалите три - ТЕЦ \"Бобов дол\", ТЕЦ \"Марица 3\" и \"Топлофикация Русе\", общо 25.4 млн. лв., за да гарантират електроенергийната сигурност на страната до средата на 2020 г.. Този път, макар и символично, в схемата се включва и държавната ТЕЦ \"Марица-изток 2\", която през 2018 остана извън раздаването на милионите. Минимално участие има и \"Биовет\" на братята Домусчиеви. Договорите ще се подпишат идната седмица.  Централата на Доган получава по-малко спрямо 2018 г., когато взе 27.4 млн. лева. В същото време дружествата на Христо Ковачки - ТЕЦ \"Бобов дол\", ТЕЦ \"Марица 3\" и \"Топлофикация Русе\", ще увеличат приходите си от предоставянето с близо един милион лева, посочва изданието. Фондация \"Антикорупционен фонд\" посреща с безпокойство медийните публикации за нови 26.5 млн. лв., които българската държава ще заплати за услугата студен резерв на ТЕЦ \"Варна\" - съоръжение, придобито по неясен механизъм от влиятелен политик, чиято техническа изправност е под въпрос, пише в писмо до медиите организацията.", "date": "2019.07.26", "title": "Тецовете на Доган и Ковачки ще вземат над 50 млн. лв., за да поддържат студен резерв"}
{"url": "https://www.dnevnik.bg/skorost/2019/07/26/3943594_stoiankite_za_spodeleni_trotinetki_v_sofiia_shte/", "text": "Стоянките за споделени тротинетки в София ще отнемат 158 паркоместа в синята и зелена зони на София; 69 от местата за наемане и оставяне ще са в пешеходни зони, където няма да пречат на свободното преминаване. Това предвижда идейната концепция, разработена от общинското дружество \"Софтпроект\", представена днес. Според нея максималното разстояние между две стоянки ще е не е повече от 150 метра. Румяна Милова от дирекция \"Паркиране и мобилност\" в \"Център за градска мобилност\" обясни, че и в момента наредба на Столичната община предвижда едно на всеки 100 места в синята и зелената зона да бъде обособено за паркиране на двуколесни превозни средства, но до момента това не е правено. Стоянките ще са споделени с лични велосипеди и мотопеди Местата за наемане и оставяне на споделените електрически тротинетки ще могат да се ползват и от частни лица за оставяне също на велосипеди, мотопеди до 50 кубика и лични електрически двуколесни превозни средства. При разработването на схемата на стоянките е мислено те да са най-нагъсто в районите на обществено значими сгради, търговски центрове, паркове и градинки, най-натоварените спирки на градския транспорт, метростанции, учебни заведения и детски градини.      Със сигурност тротинетки под наем ще могат да се вземат на входовете на всички паркове и градинки, но вероятно софтуерно ще бъде ограничена възможността да се карат в тях. За момента две компании са заявили интерес да развият система от електрически тротинетки под наем. Техни представители уточниха, че мислят и за стоянки извън синята и зелената зона, но там общината няма да определя местата за взимане и оставяне. Към момента идеята е услугата да тръгне пилотно за определен период, след изминаването на който да се оцени ефектът от нея. Първоначалната идея беше първите споделени тротинетки да се пуснат през есента, но днес от компаниите, които имат интерес да ги предлагат, уточниха, че имат готовност да изчакат изработването на нормативната база. Извън всякакъв регламент Към момента такава няма и електрическите тротинетки не присъстват изрично нито в закон, нито в наредба.. Богдан Милчев от Института за пътна безопасност обяви, че организацията вече е изготвила проект на наредба, който ще предложи на държавните институции (за подробности виж прикачения файл). При изготвянето и са ползвани сходни документи от Германия, Франция, Швеция и Швейцария. Наредбата определя изискванията към електрическите тротинетки, управляващите ги и местата където могат да се карат. Предложението е те да могат да развиват до 25 км/ч и да ползват велоалеите, а където те липсват, в разрешените за колоездене зони. Има и текст, предвиждащ общините да могат да обособят зони, в които да се ползват малки електрически превозни средства.      Според Милчев политиците максимално бързо трябва да възложат работа по нормативната уредба, която да определя кой и къде може да кара електрически тротинетки и изискванията към тях. Вчера от  Държавна агенция \"Безопасност на движението по пътищата\" (ДАБДП) обявиха , че предлагат въвеждане на регулация за електрическите тротинетки в Закона за движение по пътищата и Закона за пътните превозни средства, които предстои да бъдат приети. От агенцията смятат, че в градски условия максималната допустима скорост за тях трябва да е 20 км/ч, като каращите ги трябва да са на поне 14 години. Има и идея, когато електрическите тротинетки се ползват от лица до 16 години, максималната скорост да е 12 км/ч. Обект на дискусия ще бъде и дали е необходимо въвеждането на задължителна регистрация на тези превозни средства и застраховки за тях, смятат още от агенцията.", "date": "2019.07.26", "title": "Стоянките за споделени тротинетки в София ще отнемат 158 паркоместа в центъра"}
{"url": "https://www.dnevnik.bg/sviat/2019/07/26/3943606_epul_kupuva_1_mlrd_podrazdelenie_na_intel_za_chipove/", "text": "Американската компания \"Епъл\" (Apple) обяви, че купува подразделение на корпорацията \"Интел\" (Intel), което произвежда системи за свързване на смартфони към интернет, предадоха световните агенции, цитирайки комюнике на \"Епъл\", предаде БТА. \"Епъл\" и \"Интел\" вече са сключили споразумението. Планира се, че на работа в \"Епъл\" ще бъдат прехвърлени около 2200 сътрудници на \"Интел\", а \"Епъл\" ще получи оборудване на \"Интел\" и правата върху интелектуалната му собственост. В комюникето се допълва, че сделката се оценява на 1 млрд. долара и ще приключи през четвъртото тримесечие на 2019 година, ако бъде одобрена от регулаторните органи. Това е второто най-голямо придобиване, извършено от \"Епъл\", след покупката на \"Бийст електроникс\" (компания за аудиопродукти, съоснована от рапъра Доктор Дре) за 3.2 млрд. долара. По принцип американската компания обикновено придобива по-малки играчи в нишите, където иска да развива дейността си. Според \"Ройтерс\" сделката приближава \"Епъл\" до възможността сама да си набавя чипове за смартфоните си - нещо, за което разчиташе на други компании. Агенцията отбелязва, че \"Епъл\" ще има 17 хил. патента за безжични технологии - от комуникационни стандарти до модеми - и това ще я направи по-силен играч и конкурент на компании като \"Хуауей\" в преговорите за глобални стандарти и лицензиране. За \"Интел\" остават правата да разработва модеми за компютри, индустриално оборудване и автономни автомобили. Новината следва  изненадващо споразумение между \"Епъл\" и производителя на чипове \"Куалком\" , което последва изтеглянето на \"Интел\" от този бизнес.", "date": "2019.07.26", "title": "\"Епъл\" купува за $1 млрд. подразделение на \"Интел\" за чипове"}
{"url": "https://www.dnevnik.bg/bulgaria/2019/07/26/3943612_zasegnatite_ot_techa_na_danni_da_poluchat_bezplatni/", "text": "Лидерът на БСП Корнелия Нинова предложи Народното събрание да задължи правителството да смени безплатно личните документи на засегнатите от теча на данни от Националната агенция за приходите (НАП), ако те поискат. В кулоарите на парламента тя уточни, че до момента управляващите действат \"абсолютно неадекватно\", съобщава \"Фокус\". \"Държавата да си поеме отговорност, защото държава и правителството не можаха да опазят личните данни на толкова много хора. Внасяме проект за решение, с което задължаваме правителството да осигури безплатно смяна на личните документи на онези българи, които поискат това, и да създаде добра организация това да стане без напрежение, опашки и чакане. Предлагаме това да се свърши в тримесечен срок\", каза още Нинова. Тя добави, че от началото на следващата седмица БСП започва срещи с представители на Нотариалната камара и Висшия адвокатски съвет, като ще търсят тяхното професионално мнение, за да се гарантира, че няма да има злоупотреби с личните данни на хората. Корнелия Нинова допълни, че проекторешението ще бъде внесено още днес в деловодството на парламента. Попитана дали БСП ще поиска вот на недоверие заради скандала с теча на личните данни, тя заяви, че остава още една седмица работа на парламента преди лятната почивка и няма време за такива действия.", "date": "2019.07.26", "title": "Засегнатите от теча на данни да получат безплатни документи от държавата, предлага Нинова"}
{"url": "https://www.dnevnik.bg/sport/2019/07/26/3943544_snimka_na_denia_evropeiski_futbolni_emocii_na/", "text": "Бразилецът Евандро прави салто след  . С подкрепата на привържениците си червените направиха важна стъпка в много труден момент покрай  . \"Голяма победа за нашия отбор, вдъхва ни голяма увереност. Имахме нужда от победата. Нищо не е решено, но този успех ни дава добри възможности да продължим. Нашата публика е най-добрата в България и когато те са във вихъра си, правят разликата\", каза Евандро.", "date": "2019.07.26", "title": "Снимка на деня: Европейски футболни емоции на българска земя"}
{"url": "https://www.dnevnik.bg/bulgaria/2019/07/26/3943617_ot_prihodnata_agenciia_otnovo_uspokoiha_che_ne_se/", "text": "Не е необходимо хората, за които има теч на данни от регистрите на Националната агенция за приходите (НАП), да предприемат някакви извънредни действия. Не се налага например да се сменят документите за самоличност. Това съобщиха от приходната агенция на сайта си в поредната новина със съвети към хората какво да направят, ако са сред засегнатите от теча на данни. Вчера от  НАП пуснаха търсачка,  с която всеки може да провери дали има неправомерно разпространени за него данни. Получава се само информация има или не оповестена информация, но не и каква е тя. Затова в социалните мрежи веднага се появиха притеснения и въпроси какво трябва да се направи, ако човек получи съобщение, че е сред засегнатите. Още преди дни от агенцията съобщиха, че  за повечето от хората има само частично разпространени информации и едва за 189  има изтекли комбинация от данни - ЕГН, номер на актуална лична карта и др. Коментираха, че по-слабо засегнатите не се налага да взимат специални мерки, а само да са по-бдителни. Качиха на сайта си и о тговори на някои от най-сериозните притеснения за хората  от възможни измами. И в днешното съобщение от НАП препотвърждават, че опасностите от измами са минимални. И препоръчват хората отново да прочетат съветите и отговорите на въпросите, които са публикували. \"Няма непосредствен риск някой да се разпореди с имуществото или да поеме задължения от чуждо име заради неправомерно разпространените данни\", отново казват от НАП. Това са потвърдили от Нотариалната камара, банките, дружествата за бързи кредити и лизинг и Агенцията по вписванията, допълват от приходната агенция. Неправомерно разпространените данни са частични и не позволяват някой да се ориентира в цялостното имуществено състояние, добавят от институцията. От агенцията съветват хората да бъдат предпазливи, когато някой контактува с тях по телефон или имейл, и да не се предоставя на никого финансова информация. За допълнителна сигурност хората все пак могат да сменят паролата на електронната поща и ПИК кода от НАП. След като в институцията съпоставят изтеклите данни с актуалната информация в агенцията, потвърдят, че няма манипулации и дописвания, ще се даде възможност и хората да проверят каква точно информация за тях е изтекла.", "date": "2019.07.26", "title": "От приходната агенция отново успокоиха, че не се налагат извънредни действия заради теча на данни"}
{"url": "https://www.dnevnik.bg/video/deniat_s_veselin_dremdjiev/2019/07/26/3943573_boris_bonev_spasi_sofiia_predlaga_nad_500_konkretni/", "text": "\"Бих препоръчал на г-жа Фандъкова да не напада младите хора, които 10 години се опитват да помагат безвъзмездно на нашия град.\" Това каза Борис Бонев, един от основателите на \"Спаси София\" в предаването \"Денят с Веселин Дремджиев\" по TV+ и TV1. Неправителствената гражданска организация го предложи за кандидат за кмет на столицата. \"Спаси София\" не просто критикува, а винаги предлага конкретни решения\", посочи Бонев и заяви, че организацията му предлага над 500 конкретни мерки за решаване на проблемите в града.", "date": "2019.07.26", "title": "Борис Бонев: \"Спаси София\" предлага над 500 конкретни мерки (видео)"}
{"url": "https://www.dnevnik.bg/sviat/2019/07/26/3943608_ekvador_sushto_vuvede_vizov_rejim_za_venecuelci/", "text": "Властите на Еквадор решиха да въведат визов режим с Венецуела заради притока на мигранти оттам, предаде ТАСС. Новината съобщи еквадорският президент Ленин Морено. Ще има два вида визи. Едните са за венецуелци, които вече се намират Еквадор. Ако не нарушават еквадорските закони, те ще могат да получат разрешение за пребиваване в страната от хуманитарни съображения. Другият тип визи ще са за венецуелците, които искат да влязат в Еквадор в съответствие със законите за миграцията. По думите на Морено в Еквадор има 500 хил. венецуелци. Страната не може да приема повече такова количество мигранти, допълни той. Визов режим с Венецуела  вече въведоха властите на Перу . /БТА", "date": "2019.07.26", "title": "Еквадор също въведе визов режим за венецуелци"}
{"url": "https://www.dnevnik.bg/detski_dnevnik/2019/07/26/3943497_s_decata_v_pochivnite_dni_27_i_28_juli/", "text": "                         Събота Мацаница на тема \"Ах, морето\" ще се проведе в Павилион Cafe & Bakery, подробности -  тук .  - В The Mall на бул. \"Цариградско шосе\", ниво -2 може да се види  експозицията \"Изживей науката\" , в която хора от всички възрасти могат да влязат в ролята на учени.  Спортният празник  \"Витоша летен фест\"  ще се проведе в събота на Витоша. Събитието включва състезания по планинско колоездене, планинско бягане, туристически поход, както и забавна програма и игри. Децата ще могат да ползват безплатно опънатия над Боянската река алпийски тролей и спортно катерене. \"Витоша летен фест\" се провежда за пети път, като участниците са освободени от стартови такси. Организаторите отново са предвидили безплатен транспорт, рейсовете тръгват от Националния стадион \"Васил Левски\" от 7.30 ч., а за извозване на велосипедите ще има специален автобус.  - Фолклорни празници ще съберат 145 индивидуални и групови изпълнители.  - Фолклорни състави и ансамбли от различни европейски държави ще се съберат на фестивал през уикенда. - Разходка с ролери, тротинетки, велосипеди предлага магазин \"Декатлон\". Началото е в 11.30 часа от паркинга на \"Бургас плаза мол\" до моста на Бургас. Има и награди за първите 100 записали се с карта Decathlon  тук . Неделя Постановката \"Карлсон\" могат да гледат децата от 11.30 часа в парк \"Боби и Кели - Патиланци\", подробности -  тук .  - Безплатен урок по фехтовка с рапира е организиран от 11.30 часа в магазин \"Декатлон Подуене\". Необходима е предварителна регистрация  тук .  - В The Mall на бул. \"Цариградско шосе\", ниво -2 може да се види  експозицията \"Изживей науката\" , в която хора от всички възрасти могат да влязат в ролята на учени.  - Фолклорни празници ще съберат 145 индивидуални и групови изпълнители.  - Фолклорни състави и ансамбли от различни европейски държави ще се съберат на фестивал през уикенда.  - 10 ансамбъла се включват в Международния фолклорен фестивал \"Варненско лято\". Програмата започва от 19 ч. с традиционното колоритно шествие на танцьорите, което ще премине от площад \"Независимост\" до входа на Морската градина. Финалът е на 1 август от 21 ч. в Летния театър, с галаконцерт на участниците. Във всяка от фестивалните вечери ансамблите ще участват с програма от 19 ч. на сцена \"Раковина\" и от 21 ч. в Летния театър. Съпътстващи концерти са предвидени в курортния комплекс Златни пясъци от 20.30 ч. на 29 и 30 юли, както и в район \"Владиславово\" - от 20 ч. на 31 юли. Всички прояви са с вход свободен.", "date": "2019.07.26", "title": "С децата в почивните дни (27 и 28 юли)"}
{"url": "https://www.dnevnik.bg/sviat/2019/07/26/3943642_nai-malko_100_civilni_sa_ubiti_v_idlib_za_10_dni/", "text": "При въздушни удари на сирийското правителство и съюзниците му в Сирия през последните десет дни са убити над сто цивилни. Това заяви днес върховният комисар на ООН по правата на човека Мишел Бачелет, цитирана от \"Ройтерс\" и БТА. Сред убитите има 26 деца, уточни Бачелет. Ударите са засегнали училища, болници и пазари. Бачелет подчерта, че предвид честотата им вероятността всичките удари да са случайни е малка. Върховният комисар изтъкна, че тези атаки се приемат с безразличие от международната общност. Москва и Дамаск отричат  цивилни  да са на прицел. Над 400 хил. души са разселени през трите месеца на насилие в Северозападна Сирия, където провинция Идлиб и околните ѝ райони се превърнаха в мишена за бомбардировките на сирийския режим и Русия, предаде \"Франс прес\", като се позовава на ООН. \"Над 400 хил. души са разселени от края на април\", заяви пред \"Франс прес\" говорител на Службата на ООН за координация на хуманитарните въпроси. Идлиб  формално стана част от \"зона за деескалация\"  - една от няколкото, договорени между Русия, Иран и Турция. Първите две страни на съюзници на президента Башар ал Асад, а Турция подкрепя някои въоръжени групи. Последва известно затишие, след като към \"деескалационната\" зона бе добавена и \"буферна\". През последните няколко месеца обаче  нова офанзива  на режима навлезе в разгара си. Стотици хиляди напуснаха домовете си или местата, където се бяха подслонили, придвижвайки се към границата с  Турция . Според данни на активистки организации (публикувани преди изявлението на Бачелет) от април насам ударите са отнели живота на най-малко 606 души, от които 175 деца.", "date": "2019.07.26", "title": "Най-малко 100 цивилни са убити при въздушни удари в Идлиб за 10 дни"}
{"url": "https://www.dnevnik.bg/evropa/regioni/2019/07/26/3943654_triabva_da_se_promeni_modelut_na_proektite_i/", "text": "Трябва да бъде променен моделът, по който се случват проектите и инвестициите. Това, че са се похарчили законосъобразно едни средства, все още не означава нищо, същественият въпрос е каква е ползата от тях, заяви вицепремиерът Томислав Дончев в Смолян. Заместник министър-председателят и заместник-министърът на регионалното развитие и благоустройството Деница Николова участваха в заседание на Регионалния съвет за развитие на Южен централен район, на който се обсъди подходът за регионалната политика след 2020 г., предаде БТА. Вицепремиерът посочи, че през следващия програмен период са предвидени значително повече средства за страната, като обем финансовата рамка е около 26-27 милиарда лева. Пари ще има, най-същественият въпрос е как да бъдат инвестирани, че от тях да има максимален ефект, допълни вицепремиерът. \"Основният въпрос е как да адресираме нуждите и възможностите, свързани с демографията, с необходимостта от по-агресивно стръмно икономическо развитие. Това само с инвестиции в улици, кръстовища, градинки няма да стане, необходим е нов тип инвестиции\", допълни вицепремиерът. По думите му през следващия програмен период е необходимо да се смени гамата на инвестициите както в традиционна бизнес инфраструктура, така и в изграждането на иновационна инфраструктура. Друго предизвикателство според Дончев е \"да променим мащабите на мислене\", да се намерят решения и възможности да се правят проекти на надобщинско ниво. Имаме няколко сфери, където нивото ни на мислене, планиране и осъществяване на такива проекти трябва да бъде надобщинско, регионално, посочи Томислав Дончев. Той смята, че трябва да се осигури достатъчен дял бюджети от всяка програма за такива проекти на надобщинско ниво. За необходимостта от промяна на модела, по който се случват проектите и инвестициите, вицепремиерът препоръчва обществената дискусия да се направи, преди нещо да се построи. Трябват ни мерки преди нещо да се случи, преди фазата на проектиране, дори инвестиционният процес да става по-бавен, но в режим на по-добра обществена информираност и подкрепа, допълни Томислав Дончев.", "date": "2019.07.26", "title": "Трябва да се промени моделът на проектите и инвестициите, смята Томислав Дончев"}
{"url": "https://www.dnevnik.bg/bulgaria/2019/07/26/3943663_ritnatata_ot_turist_kamerierka_v_slunchev_briag/", "text": "Камериерката Диана Петкова, която  бе изритана в лицето  от шведски турист в \"Слънчев бряг\" преди две години, беше осъдена да му плати 3000 лв. съдебни разноски. До това се стигна, след като жената заведе гражданско дело срещу Ралф Сундберг и поиска 50 000 лв. обезщетение за нанесени неимуществени вреди. Бургаският окръжен съд обаче ѝ присъди 18 000 лв. Двете страни обжалваха пред апелативните магистрати, но те намалиха обезщетението до 12 000 лв. Сумата от малко над 3000 лв., която сега Петкова трябва да плати на шведа, е изчислена по специална формула върху отхвърлената част от иска. Гражданското дело срещу Сундберг се гледа в негово отсъствие на 21 декември м.г. в Бургаския окръжен съд. Адвокатът на шведа оспорва иска над 5000 лв. и твърди, че претенцията на камериерката е прекомерна. По време на делото, което приключи в рамките на едно съдебно заседание, защитникът на шведа се позова на константната практика на ВКС и настоя, че искът е доказан до размера от 5000 лв., който отговаря на критериите на закона. Ралф Сундберг беше арестуван два дни след посегателството, след като запис от камера в хотела беше разпространен в социалните мрежи. Шведският гражданин бе обвинен за нанасяне на лека телесна повреда по хулигански подбуди и  прекара 40 дни в ареста , а след това бе под домашен арест в хотел в Слънчев бряг, докато приключи процесът срещу него. За престъплението Сундберг бе освободен от наказателна отговорност и  получи глоба в размер на 4500 лв.  Присъдата предизвика недоволство и дори главният прокурор  Сотир Цацаров я определи като несправедлива . \"Тази присъда е безкрайно несправедлива и унижаваща за гражданите и правосъдието, но не защото прокуратурата и съдът са допуснали това. Причината е проста - такъв е законът\", коментира тогава Цацаров.", "date": "2019.07.26", "title": "Ритнатата от турист камериерка в Слънчев бряг трябва да плати 3000 лв. разноски"}
{"url": "https://www.dnevnik.bg/sport/2019/07/26/3943625_sporten_praznik_shte_se_provede_v_subota_na_vitosha/", "text": "Спортният празник \"Витоша летен фест\" ще се проведе в събота на Витоша. Събитието включва състезания по планинско колоездене, планинско бягане, туристически поход, както и забавна програма и игри. Децата ще могат да ползват безплатно опънатия над Боянската река алпийски тролей и спортно катерене. \"Витоша летен фест\" се провежда за пети път, като участниците са освободени от стартови такси. Организаторите отново са предвидили безплатен транспорт, рейсовете тръгват от Националния стадион \"Васил Левски\" от 7.30 ч., а за извозване на велосипедите ще има специален автобус.       – старт в 11.00 ч. по 12 км трасе \"Кумата\".  - старт в 11.15 ч. по 7/20 км (една/три обиколки) трасе \"Копитото\".  – начало 11.25 ч. по 3.5 км трасе \"Обичам Витоша\" около 2 часа.  За бягане и колоездене: юноши и девойки (16-18 г.), мъже и жени (19-40 г.); ветерани мъже и жени (40+); За похода: Без ограничения.  По предложен от организаторите маршрут за различните дисциплини по спортове.  Ще има два подкрепителни пункта – един по трасето за колоездене и един по маршрута на бягането – хижа \"Еделвайс\".  Всички участници се състезават по свое желание и на собствена отговорност, за което попълват декларация при регистрацията си on-line. Участниците се задължават да се движат по маркировката и да спазват Закона за движение по пътищата, преди, по време и след състезанието. Състезателите да носят лични карти или ученически книжки и да бъдат екипирани с необходимата екипировка – участниците в състезанието по колоездене крос-кънтри е задължително да са с каски и е препоръчително да са с очила, ръкавици и наколенки. Препоръчително е да си направят предварително застраховки.", "date": "2019.07.26", "title": "Спортен празник ще се проведе в събота на Витоша"}
{"url": "https://www.dnevnik.bg/politika/2019/07/26/3943750_bsp_zabrani_mestnite_koalicii_s_gerb_s_dps_sa/", "text": "Ръководството на БСП дава пълна свобода на областните, общинските и районните структури на партията да правят местни коалиции за предстоящите избори за кметове и общински съветници на 27 октомври. Единствената забрана е обединение с ГЕРБ. Това обяви лидерът Корнелия Нинова на национално съвещание в Габрово Обединения с ДПС, ВМРО, НФСБ и \"Атака\" са разрешени, каза Нинова след като широкото ръководство на партията утвърди предизборната платформа за местния вот. Още за платформата четете  тук. Кандидатите за кметове на БСП ще станат известни в началото на септември като целта на партията е да увеличи с поне 50% представителството си в местната власт. В момента БСП управлява 30 общини и има 910 съветници, но няма кметове в никой от областните градове. \"Ние сме първата партия, която обявява предизборната си платформа. Тя е за постигане на реална децентрализация на общините\", обяви Нинова. Според нея основните промени, за които ще се борят социалистите, са данъкът върху доходите да остава в общините, а всички общински услуги да се предоставят от местната власт, а не да се дават на концесия, което щяло да намали цената им. Според социалисти, присъствали на националното съвещание, не е имало големи критики към платформата, а няколко конструктивни изказвания за уточняване на предложенията. Сред обещанията, които кандидатите на БСП за кметове ще предлагат на избирателите, са безплатни детски градини, транспорт до всяко населено място, денонощни аптеки във всички градове, развитие на енергийната независимост чрез изграждане на интелигентни енергийни мрежи, справедливост и поносимост на местните данъци и такси.", "date": "2019.07.26", "title": "БСП забрани местните коалиции с ГЕРБ, с ДПС са разрешени"}
{"url": "https://www.dnevnik.bg/sviat/2019/07/26/3943759_velikobritaniia_reshi_da_globi_rt_zaradi_reportaji_za/", "text": "Британската служба за комуникациите (Ofcom)  глоби  с 200 хиляди паунда компанията, която стои зад телевизия RT, заради нарушаване изискванията за безпристрастност на репортажите. Санкцията срещу АНО \"ТВ Новости\" ще бъде наложена след изчерпване на правните процедури около нея. Външното министерство в Москва веднага предупреди британските медии, действащи в страната, да са готови за последиците от решението срещу финансираният от държавата RT. Това е \"част от антируската кампания, целяща да ограничи дейността на руски медии във Великобритания\", се казва в официалната позиция. Претенциите на Ofcom са по повод 7 репортажа, излъчени в периода 17 март - 26 април 2018 г. Те са посветени на отравянето на бившия военен разузнавач Сергей Скрипал и дъщеря му Юлия на 4 март, конфликта в Сирия, позицията на Украйна за нацизма и отношението на властите към ромите в страната. От RT заявиха, че регулаторът бил наложил глобата преди решението на съда, който трябвало да определи дали е законна претенцията. \"При това сумата значително надхвърля глобите, налагани на други медии за сериозни нарушения като раздухване на ненавист и призиви към насилие, докато RT е обвинена субективно в \"недостатъчна безпристрастност\", се казва още в позицията на руската телевизия. В края на миналата година Ofcom обяви за други нарушения, а Москва започна в отговор проверка срещу BBC World News за \"тенденциозно отразяване на едни или други събития\" и установи на сайта на руската служба материали, предаващи \"идеологически тези\" на терористи. Според руските власти RT е средство Москва да се конкурира с глобалното влияние на американски и британски медийни компании, които представяли на света само определена гледна точка. Критици на финансираната със стотици милиони долари телевизия на английски, арабски и испански казват, че тя е пропагандно поделение на руската държава, целящо подкопаване на доверието на Запад към институциите и демокрацията.", "date": "2019.07.26", "title": "Великобритания реши да глоби RT заради репортажи за Скрипал, Украйна и Сирия"}
{"url": "https://www.dnevnik.bg/sviat/2019/07/26/3943730_abu_dabi_iska_krai_na_voinata_v_iemen_no_milion_neshta/", "text": "Изтеглянето на военния контингент на Обединените арабски емирства в Йемен дава тласък за постигане на примирие в цялата страна тази година, съдействайки на усилията на оглавяваната от Саудитска Арабия коалиция, от която ОАЕ са част, за спиране на войната, очернила образа на държавите в Залива, които са съюзници на САЩ. Двама дипломатически източници казаха, че до есента може да започнат преговори за увеличаване на обхвата на постигнатото под ръководството на ООН примирие, което вече действа в пристанищния град Ходейда, за да се постигне по-широко прекратяване на огъня. Това може да подготви почвата за преговори за политическа рамка за спиране на войната между съюзените с Иран хути и подкрепяните от коалицията йеменски сили, казаха те. ОАЕ стигнаха до заключението, че четиригодишната война не може да бъде спечелена по военен път в момент, когато е следена с критичен поглед от Запада - убеждение, споделяно от Рияд - и когато напрежението заради Иран засилва страха от война в Залива, заявиха двама дипломати и регионален източник, запознат със ситуацията. Сега има \"истински импулс\" за прекратяване на бойните действия до декември, макар че \"милион неща може все пак да се объркат\", каза източник, запознат с въпроса. Войната от години е в патова ситуация от военна гледна точка. Коалицията има въздушно превъзходство, но е критикувана за нападения, отнели живота на хиляди цивилни. Хутите са силни партизански бойци, а трансграничните нападения срещу саудитски градове също правят по-трудно за Рияд да се оттегли от войната. Саудитска Арабия и ОАЕ оглавяват подкрепяната от Запада мюсюлманска сунитска коалиция, която се намеси в Йемен през 2015 г., за да се опита да възстанови международно признатото правителство, свалено от власт в столицата Сана от хутите в края на 2014 г. Конфликтът, отнел живота на десетки хиляди хора и докарал милиони до ръба на глада, до голяма степен е разглеждан в региона като война чрез подставени групировки между Саудитска Арабия и Иран, но хутите отричат да са марионетки на Техеран и казват, че тяхната революция е срещу корупцията. Но постигането на край на бойните действия също е трудно заради недоверието от всички страни и влизащите в сблъсък планове на нестабилните групи в Йемен. \"Саудитците поддържат същите позиции (като ОАЕ). Те искат да бъде постигнат край (на войната), каза служител от Залива. Абу Даби каза, че решението му за изтегляне на войски и техника, разположени за отбрана в Ходейда миналата година, е било взето преди повече от година и е съгласувано с Рияд. Но ОАЕ остават част от командната структура на коалицията, ще продължат да подкрепят 90-те хиляди йеменски военни, които въоръжават и обучават, и ще продължат да извършват операции за борба с тероризма в Йемен, казаха дипломат и източник от Залива. Ограничените военни успехи на коалицията са постигнати от подкрепяните от ОАЕ йеменски сили, завзели южното пристанище Аден, където сега е щабквартирата на правителството, и някои крайбрежни градове. Хутите контролират Сана, Ходейда и повечето градски центрове. Политическо направление Външният министър на ОАЕ Ануар Гаргаш казва, че коалицията е готова за следващия етап от войната, след като е \"спряла опитите за промяна на стратегическия баланс\" в региона, имайки предвид усилията за сдържане на вражески шиитски Иран. \"Това, което предстои, е проект за устойчива политическа стабилност\", заяви Гаргаш в Туитър в неделя. Абу Даби и Рияд казват, че няма да търпят движение в Йемен, подобно на \"Хизбула\" в Ливан - тежковъоръжена организация, подкрепяна и финансирана от Иран и дълбоко вкоренена в ливанската политическа система. Регионални анализатори казаха, че евентуални нови преговори ще изискват Саудитска Арабия и хутите да намалят взаимното напрежение след нападенията напоследък срещу саудитски петролни съоръжения и летища, последвани от въздушни удари на коалицията по цели на хутите. Напредъкът също така ще зависи от прилагането на споразумението за Ходейда, договорено при преговори, организирани от ООН в Швеция през декември. Сделката предвижда хутите и подкрепяните от коалицията сили да се изтеглят от града, който е главният входен пункт за вноса в Йемен и е от жизнено значение за милиони хора. По споразумението обаче няма особен напредък освен едностранното изтегляне на хутите от пристанищата в Ходейда - главната им снабдителна линия. ООН казва, че страните са се споразумели за маханизъм за пълно изтегляне. Пратеникът Мартин Грифитс каза, че значителният напредък в Ходейда би позволил да започне политическото направление, може би до края на лятото. \"Намаляването на войските на ОАЕ предлага на всички страни възможност да мислят по различен начин за конфликта. След като ОАЕ си тръгнат, изчезват главните кинетични възможности в Йемен\", каза Елизабет Дикинсън от изследователския институт \"Интернешънъл крайсъс груп\". Умора от войната Макар че ОАЕ са взели решението преди взривовете на петролни танкери в Залива през май, трима източници, запознати с въпроса, казаха, че нарастващото напрежение с Иран за по-дълъг период също е било фактор. Засилват се и западните критики срещу войната в Йемен, което оказва влияние върху стратегическите връзки и оръжейните сделки, казаха няколко дипломати. Американски конгресмени прокарват законодателство за ограничаване на оръжейните продажби за Саудитска Арабия и ОАЕ, но президентът на САЩ Доналд Тръмп казва, че ще наложи вето на тези мерки (по-рано тази седмица Тръмп наложи вето - б.пр.). Някои държави, включително Германия и Швеция, ограничиха оръжейните продажби за членове на коалицията заради войната, предизвикала тежка хуманитарна криза в отдавна страдащата от бедност страна, където над три четвърти от населението се нуждаят от помощ. Безпокойството в ОАЕ -  федерация от седем емирства  - също е изиграло роля, казаха двама дипломати. Повече от 100 войници на ОАЕ, набирани предимно от по-бедни емирства като Рас ал Хайма, са убити във войната. \"Това е началото на края на периода на оглавяваната от Саудитска Арабия коалиция в Йемен\", каза първият дипломат. /БТА", "date": "2019.07.26", "title": "Абу Даби иска край на войната в Йемен, но \"милион неща може да се объркат\""}
{"url": "https://www.dnevnik.bg/sviat/2019/07/26/3943783_grenlandiia_e_zagubila_160_mlrd_tona_led_za_mesec_a/", "text": "Горещата вълна, довела до температурни рекорди в голяма част от Западна Европа, не просто се насочва към Гренландия - топенето на ледовете там вече достига рядко срещан дори през юли мащаб. Това сочи оценка на Световната метеорологична организация към ООН, разпространена днес. Според говорителя ѝ Клеър Нулис горещият въздух от Северна Африка дори е надвишил досегашните рекорди на места с 2, 3 или 4 градуса по Целзий - \"абсолютно невероятно\". \"Тази жега сега се насочва към Гренландия,\" продължава Нулис. Това само ще \"увеличи топенето на леда\" там, макар че все още не е известно \"дали ще надхвърли нивото от 2012 г.,\" обяснява Нулис, според която на 15 ююли почти е достигнат абсолютният отрицателен рекорд на площта, обхваната от арктически лед. Тя цитира данни от  Polar Portal  - сайт, където датски институции представят метеорологични изследвания за Гренландия и Арктика. Данните там сочат, че само през юли 160 млрд. тона лед са се стопили в Гренландия - колкото 64 млн. олимпийски басейна. Това дори не включва замръзналия морски и океански участък около ледената покривка на Гренландия - втората по големина в света след антарктическата, покриваща 80% от острова. Според Polar Portal, ако ледената покривка, висока на места до 3 км и с обем 2.9 млн. куб. км, се разтопи, се очаква повишаване на нивото на световния океан с до 7 метра. Изявлението на Нулис последва температурни рекорди, отбелязани в Париж (42.6 градуса) и Линген в Германия (също 42.6%, абсолютен рекорд за цялата страна). Най-топлият ден от началото на измерванията в Белгия през 1833 г. също бе регистриран вчера - 40.6 градуса. Той доведе и до първия смъртен случай, който е пряк резултат от сегашната гореща вълна - 66-годишна жена почина в крайбрежно градче.", "date": "2019.07.26", "title": "Гренландия е загубила 160 млрд. тона лед за месец, а горещата вълна предстои"}
{"url": "https://www.dnevnik.bg/kultura/2019/07/26/3943781_v_nominaciite_za_nagradata_bukur_niama_iznenadi/", "text": "Каква е най-голямата изненада в номинираните за \"Букър\" в дългата листа? Това е, че за пръв път от години няма изненади, пише \"Гардиън\" по повод на 13-те претенденти за наградата, които бяха обявени преди два дни. Повечето от тях са отдавна наложили се автори, а един от тях е спечелил \"Букър\"... Преди почти четири десетилетия. Романът \"Кихот\" на Салман Рушди (именно той взема наградата през 1981 г. за романа си \"Среднощни деца\" -  ) представлява пътешествие през Америка, вдъхновено от класическия роман на Сервантес \"Дон Кихот\". Той ще бъде публикуван след месец, като това е позволено от регламента на наградата. Джанет Уинтерсън също се заиграва с класиката с Frankissstein - смесица от романтизъм и новите технологии. Нейната книга изследва въпроса за половата идентичност. Дебора Леви получава третата си поредна номинация за The Man Who Saw Everything. Но може би най-голямото име в момента е Маргарет Атууд The Testaments - продължението на \"Разказът за прислужницата\". Романът ще бъде публикуван на 10 септември, а действието в него се развива 15 години след края на първата книга. Наративът се води от три женски персонажа, но това е и всичко, което журито издава за дългоочакваното произведение. При обявяването на номинациите председателят на тазгодишното жури Питър Флорънс каза: \"Ако имате възможност да прочетете една книга тази година, опитайте се да промените това и прочетете всичките тези 13 романа. Сред техните автори има дебютанти, но има и номинирани за Нобелова награда и всеки един от тях има шанс да спечели \"Букър\". Тези автори ни предлагат радост и надежда. Те са взискателни, забавни и имат на какво да ни научат. Наистина – прочетете всички тези 13 книги.\" Ето и останалите писатели и техните романи от дългата листа с номинации за наградата \"Букър\": Кевин Бери (Ирландия) – Night Boat to Tangier Оинкан Брейтуейт (Великобритания, Нигерия) – My Sister, The Serial Killer Луси Елман (САЩ, Великобритания) – Ducks, Newburyport Бернардин Ейваристо (Великобритания) – Girl, Woman, Other Джон Ланчестър (Великобритания) – The Wall Валерия Луизели (Мексико, Италия) – Lost Children Archivе Чигози Обиома (Нигерия) – An Orchestra of Minorities Макс Портър (Великобритания) – Lanny Елиф Шафак (Великобритания, Турция) –10 Minutes 38 Seconds in This Strange World", "date": "2019.07.26", "title": "Номинациите за наградата \"Букър\" - дебютанти и един вече печелил"}
{"url": "https://www.dnevnik.bg/sviat/2019/07/26/3943784_rumuniia_spria_ruski_konvoi_s_tankove_za_surbiia/", "text": "Румъния е блокирала речен конвой с руска военна техника за Сърбия заради санкциите на Европейския съюз, съобщи външното министерство в Букурещ,  цитирано  от местни медии. Малко по-късно руското министерство на отбраната заяви през руски медии, че това не отговаря на истината. Не са пропуснати да преминат по Дунав баржи с 30 танка и 30 бронирани машини за пехотата, допълват румънските медии и припомнят, че през 2016 г. сегашният президент Александър Вучич заяви за подарени от Москва Т-72С и БРДМ-2 с 14.5-милиметрови картечници. В сряда той съобщи, че 6 от разузнавателните бронирани машини са доставени. Букурещ е отказал да издаде разрешително за преминаване на конвоя, позовавайки се на  решение на ЕС от 31 юли 2014 г. , в което изрично се казва, че \"следва да се забрани и снабдяването от Русия с оръжия и свързани с тях материали от всякакъв вид\" през територията на страните от съюза. Сега румънското външно министерство обяснява, че транзитът на военна продукция е възможен само от румънски оператор и при определени условия. Част от тях са, че услугите му не бива пряко или косвено да отговарят на интересите на лица или организации от Русия. \"Това условие в случая не е изпълнено, така че съответният лиценз не може да бъде предоставен от компетентните румънски власти\", се казвало в съобщението на външното министерство. Т-72С е обозначението на предназначен за износ вариант на руския Т-72Б, т.е. с ограничени възможности на реактивната броня и защитата от ядрено, химическо и биологично оръжие. Моделът Т-72 влиза на въоръжение в армията на СССР в началото на 70-те години и след непрекъснато обновяване днес е един от най-разпространените по света. Няколко часа по-късно министерството на отбраната определи като лъжа позицията на румънското външно министерство. В съобщение, цитирано от РБК, се казва, че не са изпращани речни съдове за превоз на техника по река Дунав. \"Всички изявления за подобни поставки и уж \"задържането\" от румънска страна на руски конвой с бронетранспортньори са абсолютна лъжа.\". Освен това от министерството казват, че доставките за Белград са били извършени в строго съответствие с договора и в съгласуваните със Сърбия срокове.", "date": "2019.07.26", "title": "Румъния спря руски конвой с танкове за Сърбия заради санкциите на ЕС (допълнена)"}
{"url": "https://www.dnevnik.bg/bulgaria/2019/07/26/3943792_prokurori_produljavat_da_pishat_do_sudebniia_suvet_v/", "text": "След като вчера ръководството на Камарата на следователите и прокурорите и служителите в спецпрокуратурата изпратиха писма в подкрепа на кандидатурата на Иван Гешев за главен прокурор, днес още прокуратури изпратиха подписки със сходен текст. Това се вижда от сайта на Висшия съдебен съвет, до който са адресирани. Българската прокуратура е единна и централизирана институция, на чийто връх стои главният прокурор, който не може да бъде разследван. За поста на сегашния главен прокурор Сотир Цацаров, чийто мандат изтича, засега прокурорската колегия на Висшия съдебен съвет е издигнала единодушно само един кандидат, а именно Иван Гешев. Той е прокурорът в процеса КТБ, доскоро беше ръководител на Специализираната прокуратура, а сега е зам.-главен прокурор. Прокурорите и служителите от Софийската районна прокуратура, в която Гешев е работил, уверяват, че той се ползва с тяхното доверие и в процеса на работата \"не стои изолиран, а е в постоянен контакт с колегите и съдейства за преодоляването на възникналите в процеса на работата проблеми\". В подписката се изразява мнението, че Гешев отговаря на законовите, професионалните и нравствените изисквания, за да стане ръководител на държавното обвинение. Прокурори и служители от районната прокуратура в Пловдив изразяват притеснение и възмущение от вчерашния протест срещу номинирането на Гешев, организиран от партията \"Да, България\". Те определят като \"безпрецедентни политически нападки\"  внесените от лидера на партията Христо Иванов искания  срещу Гешев, който наскоро се изказа срещу разделението на властите, да започне дисциплинарно производство. Според тях именно действията на \"Да, България\" са посегателство срещу независимостта на съдебната власт. Прокурорите и служителите от районната прокуратура в Силистра изразяват безрезервна подкрепа на Гешев като изтъкват неговите нравствени качества и професионализъм и убедеността си, че под негово ръководство прокуратурата ще постигне успехи в борбата с престъпността. Негативните реакции срещу Гешев идват не само от политическата извънпарламентарна опозиция, но и от  неправителствени организации  и юридическите среди заради това, че Гешев си служи с  недопустими политически квалификации , забранени от Етичния кодекс на магистратите, както и  прави недопустими политически изказвания  и така подронва авторитета на съдебната власт. ", "date": "2019.07.26", "title": "Прокурори продължават да пишат до съдебния съвет в подкрепа на Иван Гешев"}
{"url": "https://www.dnevnik.bg/sport/2019/07/26/3943786_bernal_obleche_jultata_flanelka_v_tura_sled/", "text": "Драма и размествания в генералното класиране донесе 19-ия етап в Обиколката на Франция, който дори не успя да завърши. Отсечката от 126 километра между Сен Жан дьо Мориен и Тин беше прекратена след 89-ия километър заради лоши атмосферни условия. Проливни валежи, градушка и свличане на кални маси в пътя от Вал д’Изер към Тин, не позволиха на колоната да се отправи към финала. Организаторът на Тура и съдийския състав решиха да не награждават етапен победител, като времената за генералното класиране бяха зачетени при преминаването на височината от висша категория Кол дьо л’Изеран. Пръв през нея премина Еган Бернал от \"Инеос\", като имаше аванс пред всички останали. Това му позволи да съблече жълтото трико от раменете на Жулиан Алафилип. Колоездачът на \"Декьонинк Куикстеп\" носеше трикото в продължение на 14 дни и започна деня с 1.30 минути пред Бернал. Той обаче се оказа в затруднение и загуби близо две минути от младия колумбиец.   Бернал става най-младият колоездач от 1992 г., който облича лидерското трико. Последният състезател под 23 години, който е бил лидер в Тура е Ришар Виренк. Етапът включваше пет изкачвания – две от трета, едно от втора, едно от първа и едно от висша категория, с близо 4000 метра денивелация. В крайна сметка Само четири от височините бяха преодолени. Денят започна с висока скорост от първия километър и затруднения за много колоездачи. Още на 36-ия километър от велосипеда слезе петият в класирането Тибо Пино, който спря за медицинска помощ и не успя да кара със скоростта на останалите. Въпреки опитите си да продължи французинът се отказа, а от отбора на FDJ обясниха, че той има мускулен проблем, получен в предходния 18-и етап. Същинската битка между претендентите за жълтата фланелка започна на изкачването Кол дьо л’Изеран (12.9 км със 7.5% среден наклон), която е на 2770 метра надморска височина. Тимът на \"Инеос\" наложи здраво темпо, след което шампионът от 2018 г. Герант Томас атакува. Това доведе до затруднение за Алафилип, а след като атаката на уелсеца беше неутрализирана от Стивън Краусвайк (\"Йъмбо\") и Емануел Бухман (\"Бора\"), се стигна до контраатака на Бернал. Колумбиецът започна да печели време, като застигна всички останали бегълци, изпревари всеки един от тях и започна да се спуска от височината сам, следван на няколко метра от Саймън Йейтс. На около минута зад него се събраха Томас, Краусвайк, Бухман и Микел Ланда, докато на две минути беше носителят на жълтата фланелка Алафилип, който вече губеше трикото. Малко след спускането стана ясно, че в долината на Вал д’Изер и подхода към финалното изкачване времето е лошо и има проливни дъждове. Бури доведоха до свличане на кални маси и много вода по асфалта, след което журито реши да сложи край на етапа, зачитайки различките на изкачването. Въпреки споровете от част от фаворитите и желанието им да продължат, беше сложен край на етапа. Близо час след спирането на етапа организаторите разпространиха и класирането, зачитайки разлика от Бернал и останалите фаворити 50 секунди при преминаването на л’Изеран, а Алафилип на 2.07 минути.      След 19 етапа Бернал оглавява класирането с 48 секунди пред Алфилип и 1.16 минути пред своя съотборник Герант Томас. В топ 5 са още Стивън Краусвайк на 1.28 минути и Емануел Бухман на 1.55. В събота предстои 20-ият етап, който дава последна възможност за размествания в генералното класиране. Колоната трябваше да измине само 130 км между Албертвил и Вал Торен с включени три изкачвания – едно от първа категория, едно от втора и финал на висша категория. Заради нови свличания на земна маса, които засегнаха част от маршрута етапът е съкратен до 60 км. Финалът обаче остава на 2365 метра след 33-километрово изкачване.", "date": "2019.07.26", "title": "Бернал облече жълтата фланелка в Тура след прекратяване на 19-ия етап"}
{"url": "https://www.dnevnik.bg/sviat/2019/07/26/3943799_brekzit_bez_sdelka_shte_dade_tlasuk_na_vuprosa_za/", "text": "Жителите на Северна Ирландия ще \"започнат да поставят под въпрос\" съюза си с Великобритания, ако се стигне до Брекзит без сделка. Това каза премиерът Лео Варадкар, цитиран от \"Айриш таймс\". Попитан дали смята, че ще види обединена Ирландия приживе, той обясни, че макар да смята за \"провокативно\" обсъждане на темата преди Обединеното кралство да напесне съюза, ситуацията би се променила при \"твърдо\" излизане от блока. Всяко подготвяне на документи за единство или форум за бъдещето на Ирландия преди Брекзит би наляло вода в мелницата на онези, които твърдят, че Дъблин се възползва от напускането на Великобритания. \"Това очевидно може да се промени, ако има твърд Брекзит,\" каза той. \"Тези въпроси ще се появят, независимо харесва ли ни или не, и трябва да сме готови,\" каза Варадкар. Само преди дни Борис Джонсън, твърд привърженик на Брекзит без сделка, стана премиер на Великобритания. Той каза, че  ще работи за излизане на всяка цена , дори да не се предоговори смятаното от него за неуспешно споразумение, сключено от предшественика Тереза Мей и ЕС, и допусна, че излизане без сделка трябва да се смята за възможен сценарий. В резултат Брюксел го предупреди, че споразумението не може да се предоговаря. В правителството си обаче Джонсън също подбра  основно твърди привърженици  на излизането от ЕС. Варадкар добави, че е готов да се срещне с Джонсън, за да провери действителните му червени линии, \"какво мисли и какви са плановете му\" - тези неща се разбират само \"очи в очи, насаме\".", "date": "2019.07.26", "title": "Брекзит без сделка ще даде тласък на въпроса за обединена Ирландия, предупреди Дъблин"}
{"url": "https://www.dnevnik.bg/bulgaria/2019/07/26/3943807_ivan_todorov_ot_tad_grup_ne_si_plashtal_chlenskiia/", "text": "Иван Тодоров от \"ТАД груп\", който е издирван от прокуратурата за кибер теорризъм заради изтеклите лични данни от НАП, действително е сред учредителите на ГЕРБ, но не е плащал членски внос с години и членството му в партията е прекратено. Това се казва в прессъобщение на ГЕРБ. По-рано днес Тодоров съобщи пред БНТ, че е учредител на ГЕРБ, опровергавайки тезата на зам.-главния прокурор Иван Гешев, че дружеството изпълнявало активно мероприятие на извънпарламентарната опозиция, атакувайки сървърите на приходната администрация. \"Аз съм учредител на ГЕРБ, познавам се с хора от ГЕРБ, от властта и откъде ли не. Това е абсурдно. Защо бих си плюл на познатите, на приятелите и да нападам управляващите?\", каза Тодоров пред БНТ. От ГЕРБ уточняват, че Тодоров е бил член и учредител на ПП ГЕРБ от 2008 г. от район \"Приморски\" в град Варна. От 2010 г. обаче Тодоров не е заплащал членския си внос и поради тази причина в съответствие с устава членството му в партията е прекратено. В съобщението се допълва, че ГЕРБ има над 96 000 членове в цялата страна и се отправя призив \"да не се правят спекулации с членството в партията, което е доброволен акт\".", "date": "2019.07.26", "title": "Иван Тодоров от \"ТАД Груп\" не плащал членски внос в ГЕРБ от 2010 г."}
{"url": "https://www.dnevnik.bg/evropa/2019/07/26/3943707_bulgarite_v_shveicariia_-_kolko_sa_i_kakvo_rabotiat/", "text": "                         От началото на месец юни 2019  гражданите на България и Румъния имат пълна свобода  на придвижване и право на работа в Швейцария. И, както изглежда, немалко хора от двете страни са се възползвали от това - от 1 юни насам Швейцария регистрира засилен приток на български и румънски граждани. Само през миналия месец страната е издала 1136 петгодишни разрешителни за пребиваване на българи и румънци, а това е много повече, отколкото за 12-те месеца преди отпадането на ограниченията, пише \"Ааргауер цайтунг\", позовавайки се на официалната статистика. Според нея до края на май 2019 година са били издавани средно по 83 разрешителни на месец. На какво се дължи големият ръст? Властите предполагат, че става въпрос за еднократно увеличение, а не за трайна тенденция. Те си обясняват ръста с натрупването на много молби, които през последните две години не са могли да бъдат обработени - през 2017 и 2018 квотите от по 1000 разрешителни на година са се изчерпвали прекалено бързо. \"Ааргауер цайтунг\" цитира Лукас Ридер, говорител на швейцарската Служба за чужденците, който обяснява това с \"ефекта на наваксването\". Той обаче не се ангажира с прогноза, тъй като имиграцията зависи от много фактори. Преди три години - на 1 юни 2016 - Швейцария премахна ограниченията за гражданите на България и Румъния за 1 година. Тогава броят на имигрантите от двете балкански страни нарасна значително. Затова правителството задейства един вид предпазна клауза с цел да ограничи притока. От 1 юни 2019 ограниченията за гражданите на двете балкански държави отпаднаха окончателно. Какво работят българските мигранти в Швейцария? Много от тях сега си намират работа в отрасли и професии, в които има относително голямо търсене на работна ръка. Според официалната статистика най-много българи и румънци работят в доста широко дефинираната категория \"Планиране, консултантски услуги, информатика\". Не са обаче малко и онези, които работят в строителството, хотелиерството и ресторантьорството, търговията на дребно и селското стопанство. От Държавния секретариат за икономиката (Seco) също смятат, че ръстът на издадените разрешителни за българи и румънци от месец юни е еднократно явление. Ръководителят на Дирекцията по труда към Seco Борис Цюрхер уточнява, че петгодишните разрешителни за пребиваване се издават само на лица, които имат безсрочни трудови договори или разполагат с достатъчно средства, за да се издържат сами. Големият брой имигранти от България и Румъния влиза в противоречие с общата тенденция - като цяло се усеща спад на заселващите се в Швейцария. През месец юни 2019 общият брой на новопристигналите чужденци в страната е бил с 3.2% по-нисък, отколкото през юни 2018, посочва \"Ааргауер цайтунг\". По данни от 2017 година в Швейцария живеят близо 14 400 румънци и около 8100 българи, като през 2016 миграцията от двете страни е нараснала двойно в сравнение с 2015. Страната има население от около 8.5 милиона души, като една четвърт от тях не притежават швейцарски паспорт.", "date": "2019.07.26", "title": "Българите в Швейцария - колко са и какво работят"}
{"url": "https://www.dnevnik.bg/sport/2019/07/26/3943785_la_liga_ostava_bez_machove_v_petuk_i_ponedelnik/", "text": "Новият сезон в Ла Лига още не е започнал, но далеч преди първия мач в шампионата се разрази скандал. Той е между Кралската испанска футболна федерация и Ла Лига, след като беше взето решение да не се играят срещи в делничните дни. В петък федерацията обяви, че с решение на съда е забранено да се провеждат срещи от първото и второто ниво в дните петък и понеделник. Кралската федерация от дълго време настоява за това и върховният орган отсъжда в полза на RFEF. Организацията добавя, че това води до промяна в програмата на първите три кръга в Ла Лига. Шампионатът трябваше да бъде открит с гостуване на шампиона \"Барселона\" на \"Атлетик\" (Билбао) в петък 16 август. Мачът беше преместен за събота от 21:45 часа. Тогава ще има общо шест срещи. Малко след решението на съда Ла Лига отвърна с официално съобщение, в което се казва, че датите и часовете на мачовете си остават, както беше обявено предварително. \"Ла Лига заявява ясно, че е единствената организация, която има право да определя дата и час на мачовете\".", "date": "2019.07.26", "title": "Ла Лига остава без мачове в петък и понеделник"}
{"url": "https://www.dnevnik.bg/photos/2019/07/26/3943569_fotogaleriia_svetovnite_snimki_na_denia_-_26_juli_2019/", "text": "Петгодишната Алисия - емигрант в САЩ от Гватемала, предстои да отпътува заедно с майка си от център за задържане на мигранти в щата Тексас.", "date": "2019.07.26", "title": "Фотогалерия: Световните снимки на деня - 26 юли 2019 г."}
{"url": "https://www.dnevnik.bg/politika/2019/07/26/3943836_gerb_niama_da_se_mesi_na_koalicionnite_si_partnyori/", "text": "ГЕРБ няма да се меси в изясняването на отношенията между коалиционните си партньори, увери председателят на парламента и член на изпълнителната комисия на по-големия партньор в управляващата коалиция Цвета Караянчева пред БНТ. Тя беше помолена да коментира конфликта в групата на \"Обединените патриоти\", при който днес \"Атака\" беше изключена от парламентарната група. \"Обединените патриоти\" и \"Атака\" заявиха, че продължават да подкрепят правителството. Това, че имат проблеми помежду си, е тяхна работа, която трябва да решат\", каза Караянчева, попитана дали ГЕРБ ще отговори на очакванията да участва в изглаждането на противоречията. Председателят на парламента изрази мнение, че ветото на президента Румен Радев върху решението на парламента да одобри договора за покупката на американски изтребители за Българската армия, е политическо и цели \"да тупа топката\" и \"може би да провали сделката\", за одобрението и плащането на която има срок - 5 септември. Тя препоръча на държавния глава \"по-отговорно да се работи с тази институция - вето\", с уговорката, че това е негово конституционно право. \"Закон - вето, закон - вето: нещо като гуменото чукче на невролога, което удря коляното на президента\", метафорично се изрази Караянчева, напомняйки по този начин и че Радев наложи вето напоследък на нормативните промени, свързани с разрешението бизнесът да финансира партии, държавата да отчуждава лесно за свои нужди, на ограниченията за диво къмпингуване и т.н. По повод намалението на партийната субсидия на 1 лв, в отговор на въпрос Караянчева се съгласи, че \"в един момент\" всички партии са се уплашили от водещия на \"Шоуто на Слави\" Слави Трифонов, който инициира референдум по темата преди 2 г. и събра значителна подкрепа. \"Да, уплашихме се, може би, от това, което щеше да се говори по телевизиите, не направихме достатъчно, не обяснихме, неглижирахме референдума,\" каза тя.", "date": "2019.07.26", "title": "ГЕРБ няма да се меси на коалиционните си партньори"}
{"url": "https://www.dnevnik.bg/sport/2019/07/26/3943847_levski_se_oplaka_ot_losha_organizaciia_na_macha_s_aek/", "text": "Левски\" изрази недоволство от организацията на АЕК за  мача между двата състава в Ларнака  от втория квалификационен кръг в Лига Европа. Сините я определиха като \"лоша\". \"Ръководството на ПФК \"Левски\" осъжда остро лошата организация на домакина на мача и провокативното държание на кипърската публика, породили напрежението между фенове на \"Левски\", притежатели на билети първа категория, и привърженици на АЕК в сектор AJK GROUP STAND (EAST) на стадион \"АЕК Арена\" по време на първия мач от втория квалификационен кръг на Лига Европа в Ларнака\", съобщиха от клуба ден след загубата с 0:3. След двубоя изпълнителният директор на сините Павел Колев е уведомил делегата на срещата за мнението си за организацията. От клуба посочват, че събират допълнителни материали за случилото се и ще ги приложат към доклада си до делегата. \"Левски\"  е разследван заради поведението на привържениците си  при гостуването в предния кръг, като в основата е знаме с непозволени символи. Успоредно с това клубът изтърпява наказание от две срещи без публика. Преди мача в Ларнака  от \"Левски\" призоваха пътуващите запалянковци за подкрепа без насилие и расизъм .", "date": "2019.07.26", "title": "\"Левски\" се оплака от лоша организация на мача с АЕК"}
{"url": "https://www.dnevnik.bg/politika/2019/07/26/3943849_dps_zagovori_nostalgichno_za_ministerstvo_na/", "text": "ДПС смята, че управлението се нуждае от министерство на извънредните ситуации, съществувало по време на кабинета на тройната коалиция, когато ресорен министър беше представителката на движението Емел Етем, а неин заместник беше сегашният депутат от движението Делян Пеевски. \"Преди десетина години имаше министерство, което да координира действия при бедствия и кризи, имаше техника и ред. ГЕРБ ги закриха и в момента тази координация е необходима и задължителна за решаване на кризата\", коментира лидерът на движението Мустафа Карадайъ пред БНТ по повод разпространението на африканска чума по свинете. В мандата на тройната коалиция, когато премиер беше Сергей Станишев (БСП) министерството, обединяващо гражданската защита и пожарната, първоначално се наричаше Министерство на държавната политика при бедствия и аварии, а впоследствие беше преименувано на Министерство на извънредните ситуации. Министър с ранг и на вицепремиер беше Емел Етем от ДПС, която в момента се е оттеглила от голямата политика. Карадайъ каза, че според експерти на движението най-големият проблем за овладяването на чумата по свинете е липсата на координация. В отговор на въпрос Карадайъ каза, че ДПС няма стратегически партньор нито вляво, нито вдясно, защото \"липсват стратегически играчи\" и повтори тезата на почетния председател Ахмед Доган, че страната се нуждае от програма за ускорено развитие, подкрепяна от всички политически сили. Запитан за ролята на Делян Пеевски и дали се готви да стане лидер на движението, сегашният председател на ДПС отговори, че Пеевски винаги \"е бил активен и полезен с експертизата, с работата в партийните структури, по конкретни законопроекти за икономическото развитие на страната и, когато е необходимо, включително, е бил и в Народното събрание\". Темата за нов лидер не била актуална, а процедурата за национална конференция на ДПС ще започне след местните избори, добави Карадайъ.", "date": "2019.07.26", "title": "ДПС заговори носталгично за министерство на бедствията и авариите"}
{"url": "https://www.dnevnik.bg/politika/2019/07/26/3943838_ninova_ne_iska_akul_ot_stanishev/", "text": "Лидерът на БСП Корнелия Нинова заяви пред БНТ, че \"не иска акъл\" от избрания наскоро за евродепутат бивш лидер на партията и бивш премиер на страната Сергей Станишев. \"Не искам акъл от хора, които предизвикаха най-голямото разцепление в БСП с изключване на хора и отцепване на АБВ, приели плоския данък\", каза тя, помолена да коментира противоречията в БСП и критиките на бившия лидер, когото се опита неуспешно да извади от кандидат-депутатската листи за евроизборите. Тя обясни разногласията в ръководството на БСП като \"личностни спорове на върха\" и увери, че \"партията е мобилизирана, енергична\" и вече има номинации за кметове и общински съветници в над 40 общини. \"Готови сме за изборите на есен\", каза лидерът на БСП, която днес в Габрово проведе среща с партийния актив за приемане на предизборната платформа за местния вот. Според източници на \"Дневник\" днешната дискусия е била \"конструктивна\" и различна от атмосферата на конгреса, когато Нинова първоначално подаде оставка, но я оттегли по молба на съпартийци. \"Акъл, идеи, енергия и труд искаме от членовете на партията, които работят денонощно и заради които няма да позволим подобни спорове да се отразят на резултатите на партията\", каза Нинова пред БНТ и подчерта, че \"80 депутати са повече от 38, а 5 евродепутати са повече от 4\". \"За добър живот в нашата община\" е лозунгът, с който кандидат - кметовете на БСП ще търсят подкрепата на избирателите. Какво съдържа предизборната платформа четете  тук  и  тук . Запитана защо БСП не повдига темата за избора на нов главен прокурор, Нинова отговори, че изчаква датата 29 юли, докогато поне теоретично е възможно да бъде издигната и втора кандидатура освен номинирания  единодушно от прокурорската колегия  на Висшия съдебен съвет Иван Гешев.", "date": "2019.07.26", "title": "Нинова не иска акъл от Станишев"}
{"url": "https://www.dnevnik.bg/biznes/2019/07/26/3943858_pri_negativno_razvitie_dve_banki_mogat_da_se_okajat_s/", "text": "Капиталов недостиг в две български банки констатира Европейската централна банка (ЕЦБ) при симулация на негативния сценарий от стрес теста: за Първа инвестиционна банка (ПИБ) той възлиза на 262.9 млн. евро, а за Инвестбанк възлиза на 51.8 млн. евро, пише  \"Капитал\"  след като във Франкфурт обявиха окончателните си изводи. Същите две институции се проявиха с проблеми и при предишния преглед на качеството на активите, извършен от БНБ преди малко повече от две години, припомня изданието. Сегашната проверка обхваща шест институции, като резултатът от нея ще послужи за цялостната оценка на финансовия сектор в България предвид кандидатурата й за приемане във валутния механизъм ERM II. При останалите четири банки – Уникредит Булбанк, ДСК, ЦКБ и ОББ стрес тестовете не откриват необходимост от набиране на капитал, добавя изданието. В прессъобщения двете банки напомнят, че утежненият сценарий, за който се отнася оценката, е хипотетичен и малко вероятен. \"Инвестбанк\" обявява, че ще продължи да води умерено консервативна политика по отношение на управлението на риска, като диверсифицира и преструктурира активите си. Финансовият резултат ще бъде капитализиран, като не се предвижда разпределение на дивиденти. \"Fibank ще адресира оставащата сума от 133 млн. евро с печалбата си от дейността, с дерискинг на кредитния портфейл, както и с други допустими мерки\", се казва в съобщението на ПИБ. В него се уверява, че банката продължава да следва своята стратегия за подобряване на качеството на кредитния си портфейл и укрепване на капитала като основа за растеж. Резултатите от оценката на ЕЦБ съответстват на резултатите от прегледа на активите и стрес теста, извършени от БНБ през 2016 г., и на оценките на банковия надзор след това, съобщи още вчера БНБ. Резултатите показват устойчивостта на българския банков сектор като цяло, коментира централната банка на България.", "date": "2019.07.26", "title": "При негативно развитие две български банки могат да се окажат с капиталов недостиг"}
