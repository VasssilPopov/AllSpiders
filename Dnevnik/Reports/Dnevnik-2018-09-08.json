{"url": "https://www.dnevnik.bg/sport/2018/09/08/3307838_ispaniia_na_luis_enrike_zapochna_s_pobeda_na_uembli/", "text": "Испания победи Англия с 2:1 след обрат на \"Уембли\" в първия мач от четвърта група на елитната дивизия в Лигата на нациите. Световните шампиони от 2010 г. изостанаха в резултата в 11-ата минута, но направиха обрат и дебютираха успех под ръководството на новия си селекционер Луис Енрике. За двата отбора това беше първи мач след световното първенство в Русия. За Енрике пък беше първи двубой като треньор от май 2017 г. Тогава той напусна \"Барселона\", след като изведе каталунците до девет трофея в рамките на три сезона. В първия си мач като селекционер на Испания Енрике се спря на Давид де Хеа, Дани Карвахал, Начо Фернандес, Серхио Рамос, Маркос Алонсо, Серхио Бускетс, Тиаго Алкантара, Саул Нигес, Иско, Родриго и Яго Аспас. В състава на Англия Гарет Саутгейт заложи на схема с трима в центъра на отбраната - Хари Магуайър, Джон Стоунс и Джо Гомес. На двата фланга стартираха Киърън Трипиър и Люк Шоу, а на вратата беше Джордан Пикфорд. Останалите титуляри бяха Джордан Хендерсън, Джеси Лингард, Деле Али, Маркъс Рашфорд и Хари Кейн. След предпазливо начало на мача английските футболисти откриха резултата с първия си удар. Домакините организираха страхотна контраатака, която започна с блестящо измъкване от испанската преса на десния фланг. След това Кейн задържа добре в центъра и подаде вляво към Люк Шоу. Левият бек напредна скоростно в половината на съперника и пусна перфектен извеждащ пас за съотборника си в \"Манчестър юнайтед\" Маркъс Рашфорд, който не сбърка отблизо. Испания изравни само две минути по-късно. Дани Карвахал направи отличен пробив по десния фланг, след което комбинира с Родриго. Нападателят на \"Валенсия\" се измъкна в наказателното поле и върна топката към Саул Нигес, който веднага я насочи в долния ляв ъгъл на Пикфорд. В 32-ата минута гостите стигнаха до второ попадение. Тиаго Алкантара центрира от свободен удар, а Кейн изпусна Родриго, който се озова очи в очи с Пикфорд и отблизо го преодоля с глава. Две минути по-късно Англия можеше да изравни, но Де Хеа направи отлично спасяване с една ръка след удар с глава на Рашфорд. Началото на второто полувреме беше белязано от тежък инцидент. Шоу удари главата си в тялото на Карвахал и се строполи на земята. Лекарският екип му оказваше медицинска помощ в продължение на седем минути, след което защитникът на \"Юнайтед\" беше изнесен на носилка и с кислородна маска. Малко след подновяването на играта Испания можеше да стигне до трети гол, но силен удар от дистанция на Тиаго премина малко покрай целта. Англия дълго време не можеше да организира добре играта си и рядко застрашаваше вратата на Де Хеа. Едва в края на мача се стигна до интересни ситуации пред вратата на гостите. В 81-ата минута Рашфорд получи подаване на скорост и с чудесен финт си освободи пространство за удар в наказателното поле, но прати топката в обсега на Де Хеа и вратарят спаси. В края на добавените девет минути англичаните все пак стигнаха до гол, но той беше отменен заради нарушение в атака. Де Хеа изпусна топката след контакт с влезлия като резерва Дани Уелбек. В тази ситуация нарушение нямаше, но преди това нападателят на \"Арсенал\" изблъска в гръб Бускетс.", "date": "2018.09.08", "title": "Испания на Луис Енрике започна с победа на \"Уембли\""}
{"url": "https://www.dnevnik.bg/sviat/2018/09/08/3307760_akciite_na_tesla_trugnaha_nadolu_sled_kato_musk_pushi/", "text": "Акциите на \"Тесла\"  се сринаха с 8% след като създателят на компанията Илон Мъск избра нестандартно поведение в медийно участие – да пуши марихуана на живо в ефир, придружено с уиски, съобщава Би Би Си. Това е станало по време на гостуване на Мъск гостува на живо в предаването на комика Джо Роуган, гледано от около 90 хил. души в YouTube. По време на двучасовия разговор, между два въпроса, се вижда как изпълнителният директор на \"Тесла\" отпива от чаша с уиски и си дърпа от цигарата с канабис, предложена му от водещия. \"Почти никога не пуша трева. Мисля, че това не е добре за продуктивността, точно обратното на чаша кафе\", беше коментарът на Мъск по време на шоуто. Би Би Си напомня, че консумацията на канабис е законна в щата Калифорния. Въпреки това, участието на Мъск предизвикаха критика и оставки в компанията му. Главният счетоводител напусна по-малко от месец след присъединяването си към компанията.Същото направи и мениджърът на човешките ресурси. Въпреки че оставките дойдоха само няколко часа след интервюто, те бяха очаквани след като Комисията за търговия с ценни книжа в САЩ започна да разследва фирмата за пазарна манипулация.", "date": "2018.09.08", "title": "Акциите на \"Тесла\" тръгнаха надолу, след като Мъск пуши марихуана в ефир"}
{"url": "https://www.dnevnik.bg/sport/2018/09/08/3307758_nai-uspeshniiat_taekuondist_e_izhvurlen_do_jivot_ot/", "text": "Двукратният олимпийски шампион по таекуондо Стивън Лопес получи доживотна забрана да се занимава със спорт. Центърът за сигурен спорт на САЩ обяви 39-годишния американец за виновен в сексуално насилие над 14-годишно момиче. Организацията е приела доказателствата, че Лопес е малтретирал сексуално семейната приятелка и състезателка по таекуондо Нина Дзампети. През 1998 г., когато е на десет, тя и семейството й стават съседи на най-успешния таекуондист в историята. Според обвиненията Лопес започнал \"да се грижи\" за нея, като й купувал подаръци, включително пръстен, държал я за ръка и я карал да сяда в скута му. Четири години по-късно отношенията им станали сексуални, твърди Дзампети. \"След всички тези години, в които се опитвах да обясня на семейството ми, че той не е този, за когото го смята, истината най-накрая излезе наяве. Всичко, което някога съм искала, е той да бъде държан отговорен за това\", каза 32-годишната таекуондистка пред USA Today. Лопес, който освен две олимпийски има и пет световни титли, продължава да отрича обвиненията. Неговият адвокат Хауърд Джейкъбс обяви, че ще обжалват решението на Центъра за сигурен спорт на САЩ. \"Решението за това наказание е взето без каквото и да е изслушване и без никакъв преглед на случая от страна на неутрален фактолог. Очакваме, че когато такъв види случая за пръв път, Стивън ще възтържествува, защото твърденията са неверни\", каза Джейкъбс. Това не е първият случай на обвинения в сексуален тормоз към олимпийския шампион от Сидни 2000 и Атина 2004. Първите бяха отправени от други две състезателки по таекуондо - бронзовата медалистка от световните първенства през 1997 и 2005 г. Манди Мелун и Амбър Мийнс, която е бивш член на американския национален отбор за девойки. Мелун твърди, че с Лопес са имали връзка в продължение на шест години, като няколко пъти са се събирали и разделяли. Според разказа й през 2004 г. след физическа конфронтация между двамата Лопес я последвал до апартамента й, нахлул през прозореца и я изнасилил. По думите й двукратният олимпийски шампион я е малтретирал и физически няколко пъти. Братът на Стивън Лопес - Хеан Лопес, който работи като треньор по таекуондо, също е обвинен в сексуален тормоз. През март той получи доживотна забрана да се занимава със спорт, след като беше установено, че е виновен за случаи на сексуално неприемливо поведение, включително над непълнолетно лице. Впоследствие доживотната санкция беше заменена с временно наказание. Стивън и Хеан Лопес са разследвани вече повече от три години - първо от Американската федерация по таекуондо, а след това и от Центъра за сигурен спорт на САЩ. Мелун и Мийнс заедно с две други жени водят дело срещу братята Лопес, срещу двете организации, както и срещу Олимпийския комитет на САЩ (USOC). Те твърдят, че са станали жертви на \"сексуален трафик\", защото USOC и федерацията по таекуондо са знаели, че братята Лопес са \"сексуални хищници\", но въпреки това са продължили да изпращат при тях млади жени за тренировъчни лагери и състезания по цял свят.", "date": "2018.09.08", "title": "Най-успешният таекуондист е изхвърлен до живот от спорта за сексуално насилие над дете"}
{"url": "https://www.dnevnik.bg/detski_dnevnik/2018/09/08/3307769_do_10_godini_vsichki_uchilishta_shte_preminata_v/", "text": "Министерството на образованието в момента диференцира срока за преминаване на всички училища в България в едносменен режим, съобщи образователният министър Красимир Вълчев в Русе, цитиран от агенция \"Фокус\". По думите му най-голям ще бъде срокът в големите общини – 10 години в София, около 9 години във Варна и т.н. \"Това включва и дострояване на училища, и намаляване на приема на ученици\", обясни той. Вълчев посочи, че приемът на ученици няма да бъде намален в математическите гимназии, като политиката за увеличаване на приема ще продължи и в техническите и професионалните гимназии ще продължи.  \"Министерството на образованието и науката ще финансира от догодина дейности по интереси, свързани с математически, технически и природни науки, както и обучения по компютърно моделиране още от първи клас\", каза министърът на среща с директори, учители, представители на общините и синдикатите в областта. \"Днешните деца ще са на пазара на труда през 2060 година, когато все повече професии ще изискват дигитални умения. Затова трябва още от първи клас да се свърже креативността с уменията за програмиране и да бъдат подготвени дигитални създатели. През следващата година при изготвяне на държавния план прием ще се акцентира на паралелки с изучаване на математика, технически науки и професии\", каза Вълчев. По думите на министъра професионалното образование и дуалното обучение са важни, за да се осигурят специалисти за местната икономика.", "date": "2018.09.08", "title": "До 10 години всички училища ще премината на едносменен режим, обеща министърът"}
{"url": "https://www.dnevnik.bg/photos/2018/09/08/3307706_fotogaleriia_demonstraciia_po_okazvane_na_purva_pomosht/", "text": "Българският Червен кръст за 18-и пореден път отбеляза с обучения и демонстрации Световния ден на първата помощ.", "date": "2018.09.08", "title": "Фотогалерия: Как се дава първа помощ"}
{"url": "https://www.dnevnik.bg/sport/2018/09/08/3307771_djon_teri_otlaga_kraia_na_karierata_si_zaradi_spartak/", "text": "Дългогодишният капитан на \"Челси\" и националния отбор на Англия Джон Тери ще отложи плановете за края на състезателната си кариера. 37-годишният защитник ще премине в \"Спартак\" (Москва) с договор за един сезон, обявиха медиите в Англия. Тери е отлетял за Рим, където ще премине медицински прегледи в клиниката \"Вила Стюарт\". Ако тестовете са успешни, централният защитник ще подпише договор до края на сезона, който ще му донесе 3 милиона паунда без данъци. Днес Тери трябваше да участва в благотворителен мач, организиран от фондациите на Стилиян Петров, Джеймс Милнър и \"Селтик\". Защитникът обаче ще пропусне двубоя на \"Паркхед\", за да финализира трансфери си в Русия. Тери е свободен агент от края на май, когато напусна \"Астън вила\" след  загубения плейоф за изкачване във Висшата лига.  Очакваше се той да прекрати кариерата си и  да стане футболен анализатор , но е променил решението си заради предложението на \"Спартак\". Руският отбор иска Тери да замени дупката, останала след контузията на Самуел Гиго. Французинът беше привлечен това лято от \"Гент\", но само след шест мача скъса кръстни връзки на коляното и ще отсъства до края на сезона.", "date": "2018.09.08", "title": "Джон Тери отлага края на кариерата си заради \"Спартак\" (Москва)"}
{"url": "https://www.dnevnik.bg/sviat/2018/09/08/3307770_angela_merkel_blagodari_na_makedoniia_gurciia_i/", "text": "Германският канцлер Меркел благодари на премиерите на Македония, Гърция и България за политическата смелост да решат проблемите на Балканите. Това стана по време на официалното й посещението в Скопие, съобщава БНР. Германският лидер подчерта и ролята на българския премиер Бойко Борисов за компромиса между Македония и Гърция. \"Вие сте поканени за членство в НАТО, имате перспективата да се присъедините към Европейския съюз. Все още предстои много работа, но предпоставката, разбира се, е успешен референдум на 30 септември. Няма да се намесвам в решението на вашите граждани, но мога да кажа от моя собствен опит, че исторически възможности не възникват всеки ден, а само веднъж на поколение\", каза германският канцлер. На съвместната пресконференция с премиера Зоран Заев Меркел заяви, че  референдумът на 30 септември  е възможност пред страната да се отворят вратите на Европейския съюз и НАТО. \"Не стойте в домовете си на 30 септември, на този исторически ден. Възползвайте се от възможността и заявете ясно какво бъдеще желаете\", призова Меркел. Тя е първият германски канцлер, който е на официална визита в Македония след обявяването на независимостта на страната на днешния ден през 1991 г. Днешното посещение на Меркел,  както и серията визити  на западноевропейски лидери в Скопие тази седмица, се свързват с предстоящия в края на месеца референдум за промяна на името на Македония. Германия от години открито подкрепя компромиса в спора за името между Македония и Гърция. Според говорителя на германското правителство Щефан Зайберт, теми на разговорите на канцлера с македонския премиер Зоран Заев ще бъдат икономическите отношения. Освен подкрепата за договора с Гърция, друга тема по време на визитата на Меркел в Скопие се очаква да бъде възможността за размяна на  територии между Косово и Сърбия  като начин да се реши спорът между двете съседни страни. Германия многократно отхвърли преначертаването на границите на Балканите.", "date": "2018.09.08", "title": "Меркел благодари на Македония, Гърция и България за смелостта да решат проблемите на Балканите"}
{"url": "https://www.dnevnik.bg/bulgaria/2018/09/08/3307796_specsudut_ostavi_v_aresta_minju_staikov/", "text": "Специализираният наказателен съд остави в ареста собственика на \"Винпром Карбонат\" Миню Стайков, родственика му Белун Хазърбасанов и собственика на имота, където е бил разположен  заводът за цигари без бандерол  - Иван Димитров, съобщи БНР. Според съдията Пламен Евгениев има опасност тримата да извършат нови престъпления, да повлияят на показанията на свидетели по делото или да заличат следи на извършени престъпления, например банкови транзакции. Според адвоката на Миню Стайков - Лъчезар Таков, няма доказателства  клиентът му да е свързан  с фабрика за нелегално производство на цигари. Тримата са обвинени за участие в организирана престъпна група за производство на цигари без бандерол, данъчни престъпления и пране на пари. Те могат да обжалват решението в 3-дневен срок. При  акция в сряда  в Карнобат бяха задържани десет души.  До момента са повдигнати обвинения на осем души,  трима от които все още се издирват. Сред тях е синът на Миню Стайков – Стайко.", "date": "2018.09.08", "title": "Спецсъдът остави в ареста Миню Стайков"}
{"url": "https://www.dnevnik.bg/sport/2018/09/08/3307738_levski_zapochna_da_tursi_ime_na_talismana_si/", "text": "Левски\" започна търсене на име на своя талисман. Кампанията се провежда в  страницата  на клуба във \"Фейсбук\", като ще премине в два етапа. На първо време ще се дават предложение като коментари под публикацията. От тях ще бъдат избрани пет, след което чрез анкета ще бъде определено името на талисмана. \"Новият клубен талисман вече е тук и се нуждае от име, преди да получи бойното си кръщене на терена пред футболистите и привържениците. Ще очакваме предложенията ви с коментар под поста, като ви насърчаваме да слагате по един лайк на вашите фаворити\", заявиха сините. Талисманът на \"Левски\" - лъв, облечен в син екип, беше представен в началото на август. Той бъде използван на стадиона, при различни събития и гостувания, ще се среща с деца и ще разпространява левскарската идея, посочиха тогава от клуба. ", "date": "2018.09.08", "title": "\"Левски\" започна да търси име на талисмана си"}
{"url": "https://www.dnevnik.bg/sviat/2018/09/08/3307782_kim_chen-un_e_gotov_da_poseti_rusiia/", "text": "Ким Чен-ун потвърди, че е готов да посети Русия. Това каза председателката на горната камара на руския парламент Валентина Матвиенко, след като се срещна днес със севернокорейския лидер в Пхенян, предаде РИА \"Новости\", цитирана от \"Ройтерс\". \"Той потвърди, че е готов и желае да направи официална визита в Русия\", каза Матвиенко след продължилата повече от час среща. Тя добави, че е предала на Ким Чен-ун послание от руския президент Владимир Путин, но не разкри подробности. По думите на Матвиенко Ким иска обединение между двете Кореи, съобщи БТА, като цитира ТАСС. Матвиенко обаче добави, че някои \"регионални и извънрегионални играчи не са заинтересовани\" това да стане и искат чрез манипулиране \"да задържат позициите си в региона\".", "date": "2018.09.08", "title": "Ким Чен-ун е готов да посети Русия"}
{"url": "https://www.dnevnik.bg/photos/2018/09/08/3307753_fotogaleriia_sustezanie_s_lodki_po_temza/", "text": "Традиционно по това време на годината, по река Темза в Лондон се провежда грандиозното състезание с лодки Great River Race, което привлича над 330 екипажа от цял свят.", "date": "2018.09.08", "title": "Фотогалерия: Над 300 лодки в надпревара по Темза"}
{"url": "https://www.dnevnik.bg/sport/2018/09/08/3307795_ieits_specheli_purvata_kralska_bitka_vuv_vueltata_i_si/", "text": "Британецът Саймън Йейтс спечели зрелищния 14-и етап от Обиколката на Испания и отново излезе начело в генералното класиране. Състезателят на \"Мичелтън скот\" надделя в много здрава битка между големите фаворити по финалното изкачване. Той си върна червената фланелка след два дни, в които лидер беше испанецът Хесус Ерада. Йейтс записа втори индивидуален успех във Вуелтата след 2016 г., когато завърши пръв в шестия етап. 26-годишният британец вече има пет етапни победи в големите колоездачни обиколки. Тази година той спечели три етапа в Джиро д'Италия, където беше лидер до 18-ия етап. Днешният етап беше с дължина от 171 километра, като включваше пет височини - две от първа, две от втора и една от трета категория. Най-тежък беше финалът, който представляваше кратка, но много стръмна височина. Тя беше с дължина 4 километра, като първите 2.2 бяха със среден наклон от 16%. Битката за етапната победа очаквано беше между големите претенденти за генералното класиране. След като пристигнаха заедно в подножието на финалното изкачване, Стивън Краусйвак от \"Лото Йъмбо\" пръв предприе атака. Холандецът успя да отвори малка разлика, но ветеранът на \"Мовистар\" Алехандро Валверде го застигна. Към тях се присъединиха още другият лидер на испанския отбор - Найро Кинтана, Мигел Анхел Лопес, Тибо Пино и Йейтс. Последваха активизация от Кинтана. Той предприе няколко атаки, като два пъти успя да се откъсне. Анхел Лопес единствен успя да го последва. И в двата случая обаче Кинтана намаляваше темпото и двамата колумбийци биваха застигнати. Километър преди финала Йейтс използва леко заравняване и предприе мощна атака, на която никой не успя да отговори. Британецът удържа първата позиция до финала, като завърши с две секунди аванс пред Анхел Лопес и Валверде. Пино пристигна на пет секунди, а Кинтана остана едва пети с пасив от седем секунди. Краусвайк (+7 сек.), Енрик Мас (+19 сек.), Ригоберто Уран (+27 сек.), Йон Исагире (+37 сек.) и Фабио Ару (+29 сек.) допълниха челната десетка. \"Беше много трудно, но изкарах добре цялата височина. Изчаках малко, докато леко се заравни и тогава успях да се откъсна и да направя малки разлики\", каза Йейтс, който спечели и десет секунди бонификация. Британецът излезе начело в генералното класиране с аванс от 20 секунди пред Валверде и 25 секунди пред Кинтана. Анхел Лопес е четвърти с пасив от 47 секунди, следван от Краусвайк (+1:23 мин.), Уран (+1:28 мин.), Исагире (+1:40 мин.), Мас (+1:47 мин.), Тони Галопен (+1:55 мин.) и Емануел Бухман (2:08 мин.). В неделя предстои още един планински етап. Той е дълъг 178.2 километра, като завършва на изключително тежка височина от висша категория. Тя е с дължина от 12.2 километра и среден наклон 7.2%, като има един участък от 800 метра с наклон от 15%, а финалните 200 метра са с наклон от 7.5%.", "date": "2018.09.08", "title": "Йейтс спечели първата кралска битка във Вуелтата и си върна червената фланелка"}
{"url": "https://www.dnevnik.bg/razvlechenie/2018/09/08/3307806_eltun_djon_zapochna_proshtalnoto_si_turne/", "text": "Сър Елтън Джон слага край на над 50-годишната си музикална кариера с прощално световно турне, съобщава Си Ен Ен. Първият от планираните 300 концерта ще се състои днес в Алънтаун, щата Пенсилвания. урнето ще приключи през 2021 година, ще обиколи пет континента и ще включва 300 концерта. 70-годишният музикант обяви, че макар да спира с концертната си дейност след турнето, той ще продължи да пише музика. Певецът заяви, че решението му е продиктувано от желанието му да прекарва повече време със семейството си. Елтън Джон е омъжен за Дейвид Фърниш, с когото имат две деца – Закари на 7 и Илайджа на 4. През кариерата си сър Елтън Джон има над 4000 концерта в повече от 80 страни по света, 31 платинени и 38 златни албума. Сингълът му \"Свещ на вятъра\" от 1997 г. – написан по повод трагичната смърт на близката му приятелка лейди Даяна е най-продаваният в цялата история на музикалната индустрия.", "date": "2018.09.08", "title": "Елтън Джон започна прощалното си турне"}
{"url": "https://www.dnevnik.bg/sport/2018/09/08/3304262_programa_na_purvata_faza_na_svetovnoto_purvenstvo_po/", "text": "Един ден остава до началото на световното първенство по волейбол, което се завръща в България след 48 години. Надпреварата започват 24 отбора, разпределени в четири групи по шест. В първата фаза българският отбор е във Варна, като стартира в неделя в 20.30 часа срещу Финландия. В групата са още Иран, Пуерто Рико, Куба и световният шампион Полша. Спрямо класирането си първите четири от всяка група се разпределят в нови групи за втората фаза на турнира. БНТ1 ще излъчи всички срещи на българския национален отбор от 20.30 часа. Мачовете ще коментират Сашо Йовков и бившите капитани на националния отбор Димо Тонев и Николай Иванов. Водещ на коментарните предавания ще бъде Радостин Любомиров, а възстановяващият се разпределител Георги Братоев ще дава прогнози за мачовете.", "date": "2018.09.08", "title": "Програма на първата фаза на световното първенство по волейбол"}
{"url": "https://www.dnevnik.bg/analizi/2018/09/08/3307451_investiciite_ne_sa_tova_koeto_sa/", "text": "Една от крилатите фрази на английския икономист Роналд Коуз гласи, че ако изтезавате данните достатъчно дълго, те ще ви признаят всичко. Алтернативното също е вярно – ако подходите повърхностно към тях, също могат да ви признаят всичко, но и в двата случая няма сигурност, че това е истината. Повод за тези размисли станаха опасенията от последните години за срив на преките чуждестранни инвестиции (ПЧИ), като някои анализатори отидоха и по-далеч и обявиха, че чуждестранните инвеститори се изтеглят от страната. Това може и да е вярно за отделни компании, но развитието на икономиката като цяло разказва друга история. Когато говорим за ПЧИ като индикатор за дейността на международните инвеститори в България, както и за интереса им към нови инвестиции, има поне две съществени особености, които трябва да се имат предвид. Първата е, че се публикуват както данни за потока на ПЧИ за даден период, така и за техния размер към определена дата, което повдига въпроса кой от двата индикатора да се използва. Разликата между тях е, че потокът на инвестиции показва колко инвестиции са направени в рамките на определен период, например една година, докато размерът им е сумата на потоците инвестиции от предходни години. Така например, ако знаем размера на преките чуждестранни инвестиции към 31 декември 2015 г. и размера им към 31 декември 2016 г., то потокът на преки чуждестранни инвестиции за периода 1.01.2016 – 31.12.2016 г. условно [1]  е разликата между двата размера. Връщайки се на първоначалния въпрос – кой от двата индикатора да се използва,  доклад на ЕЦБ  от 2013 г. подкрепя резултатите от предишни изследвания по темата и препоръчва използването на размера на ПЧИ като индикатор за дейността на международни компании в дадена страна. Данните за потокът на преки чуждестранни инвестиции са волатилни и не позволяват изготвяне на реална оценка на дейността на международни компании в дадена страна. Втората особеност, която не е присъща само за анализа на ПЧИ, е изборът на референтен период, тъй като може сериозно да изкриви резултатите. Така например реалният икономически растеж през 2017 г. в България е около 3,6%, което е над три пъти по-високо в сравнение с периода 2010-2014 г., когато средногодишният ръст е около 1%, но е близо два пъти по-ниско в сравнение с периода 2002-2008 г., когато средногодишният ръст е около 6,4%. По отношение на самите данни за ПЧИ също трябва да се има предвид, че подлежат на ревизии до 24 месеца. Това означава, че данните за 2016 г. ще бъдат ревизирани до края на 2018 г., докато данните за 2015 г. вече са окончателни. Ревизиите на данните могат да ги коригират както нагоре – да отчетат по-висок приток на ПЧИ, така и надолу, но и в двата случая не е коректно да се сравняват предварителни с окончателни данни. Ако разгледаме динамиката на размера на преките чуждестранни инвестиции в България като процент от БВП, се вижда, че се увеличава и достига най-високата си точка през 2009 г. от близо 95%, след което намалява до около 80-90%. Въпреки че се наблюдава спад в сравнение с 2009 г., нивата на ПЧИ са близки до тези от 2007-2008 г., когато икономиката регистрира реален растеж от около 7%, докато през 2017 г. той е около два пъти по-нисък – около 3,6%. С други думи, преките чуждестранни инвестиции са толкова, колкото са били и през 2007-2008 г., но има други фактори, както вътрешни, така и външни, които не позволяват на икономиката да расте толкова бързо. Намаляването на инвестициите в периода 2009-2017 г. може да се дължи на по-нисък интерес от международните компании, но може да има и по-прозаично обяснение. Един от сравнително лесните примери е покупката на компания с чуждестранен собственик от местно физическо или юридическо лице, какъвто ще е резултатът, ако приключи сделката с българските активи на ЧЕЗ, в който случай ПЧИ в страната ще намалеят. Друго обяснение със същия ефект може да бъде получаване на българско гражданство от чуждестранен инвеститор в страната, какъвто например е случаят през 2011 г. в резултат на това, че Едоардо Миролио получава българско гражданство в края на 2010 г. С други думи, лесното обяснение, че чуждестранните инвестиции намаляват, защото чуждестранните инвеститори си тръгват, е подвеждащо и се нуждае от по-задълбочен анализ и повече аргументи. Несъмнено ПЧИ са важни за икономиката, но както вече обърнахме внимание, част от тях могат да бъдат заместени от местни инвестиции, което се наблюдава в периода след 2009 г. На това заключение навеждат данните за дела на ПЧИ (поток) в частните инвестиции в ДМА (бруто образуване на основен капитал) и дела на частните инвестиции в ДМА в БВП. Докато делът на ПЧИ в частните инвестиции в ДМА се увеличава в периода 2004-2007 г., което означава, че все по-голяма част от инвестициите в страната се дължат на чуждестранни компании, този дял започва да намалява още през 2008 г. С други думи, още през 2008 г. значението на чуждестранните инвеститори за общите инвестиции започва да намалява, което продължава до 2017 г., когато достига едва 11%. В същото време се наблюдава и намаляване на частните инвестиции в ДМА като дял от БВП (което е проблем и в останалите страни, членки на Европейския съюз), но този спад е по-нисък в сравнение с гореспоменатия. Казано по друг начин, докато потокът на преки чуждестранни инвестиции номинално спада с над 7 пъти в периода 2009-2017 г. (11,3 млрд. лв.), то частните инвестиции се свиват с 15% (3,1 млрд. лв.). През 2016 и 2017 г. обаче се наблюдава увеличение на дела на частните инвестиции в БВП, което е добра новина. Несъмнено резкият спад на преките чуждестранни инвестиции през 2009 г. и задържането им на сравнително ниски нива през следващите години повдига редица въпроси, тъй като те са от ключово значение за икономическия растеж и реалната конвергенция с останалите страни, членки на ЕС. Изследването им обаче не е еднозначно и заключенията, че инвеститорите напускат страната, създават излишна паника, вместо да направят конструктивни предложения. Това не означава, че правителството си е свършило работата и всичко е идеално, тъй като и бизнес средата, и инвестиционната среда имат нужда от реформи, нещо, за което говорим от началото на кризата от 2009 г. Част от ролята на чуждестранните инвеститори е поета от местни предприемачи, но, както се вижда, нивото на инвестициите остава сравнително ниско – около 17% от БВП в периода 2010-2017 г. в сравнение с 22,7% в периода 2004-2008 г. Затова са необходими добре обмислени и последователни реформи с дългосрочна визия без паника. [1]  Потокът на инвестициите се оценява по балансовата му стойност, докато размерът им се преоценява спрямо пазарните цени към определена дата Анализът е на  Института за пазарна икономика .", "date": "2018.09.08", "title": "Инвестициите не са това, което са"}
{"url": "https://www.dnevnik.bg/ot_vas/novini_ot_vas/2018/09/08/3307223_kitno_selce/", "text": "Пътят за Роженски манастир тръгва от едно китно местенце - село Рожен (предишно име Рожна) На снимките: Пясъчните пирамиди над селото", "date": "2018.09.08", "title": "Китно селце"}
{"url": "https://www.dnevnik.bg/sport/2018/09/08/3307661_djokovich_sreshtu_del_potro_e_finalut_na_us_open/", "text": "Новак Джокович срещу Хуан Мартин дел Потро е финалът в тазгодишния US Open. Сърбинът достигна до 23-ия си финал в турнирите от Големия шлем след 6:3, 6:4, 6:2. Аржентинецът ще се бори за втори път за титлата в Ню Йорк, след като детронира шамиона Рафаел Надал след 7:6 (3), 6:2 и отказване на световния №1 заради контузия. Джокович се справи по категоричен начин със съпротивата на навлизащия във форма след дълго лечение на травма в китката Нишикори. Носителят на 13 титли от Големия шлем стигна до успеха за 2.22 часа, като ниво веднъж не изпусна двубоя от контрол. Сръбският тенисист имаше цели 17 точки за пробив, като реализира четири от тях - една в първия, една във втория и две в третия сет. В същото време той нито веднъж не загуби подаването си и даде едва два шанса на своя съперник. Те дойдоха във във втория сет на мача, който се оказа най-равностоен от трите. Джокович загуби само 18 от 77-те точки, които бяха разиграни в сервис геймовете му. Той пласира по-малко завършващи удари - 16 срещу 22, но направи и значително по-малко непредизвикани грешки - 29 срещу 51. Сръбският тенисист записа 13-а поредна победа срещу Нишикори и общо 15-а в 17-ия двубой помежду им. Това беше четвъртата им среща за сезона и втора в турнирите от Големия шлем след четвъртфиналите на \"Уимбълдън\", когато бившият №1 се наложи в четири сета. Джокович ще преследва 14-ата си титла в Големия шлем и трета от US Open след 2011 и 2015 г. За целта той трябва да постигне 15-a победа в 29-ия си мач с Дел Потро при осмото си участие във финала в Ню Йорк. Аржентинецът стигна до мача за трофея в Ню Йорк за втори път след 2009 г., когато спечели турнира след победа в пет сета срещу Роджър Федерер. Това ще бъде и изобщо вторият финал в състезанията от Големия шлем, в който той участва. Дел Потро престоя на корта точно два часа, преди Надал да се откаже от мача. Първият сет беше много оспорван и равностоен. Миналогодишният шампион два пъти изоставаше с пробив, но успя да навакса пасива си и да стигне до тайбрек. В него обаче носителят на трофея от 2009 г. беше безапелационен. Във втората част си пролича, че физическото състояние на Надал е далеч от оптималното. Носителят на 17 титли от Големия шлем се бореше, доколкото можеше, но движението му по корта не му позволяваше да бъде равностоен. Дел Потро спечели втория сет с 6:2, а след края му Надал сложи край на участието си в турнира. Така аржентинецът записа шестата си победа от 17 мача с испанеца и прекъсна серията си от три поредни загуби срещу световния №1.", "date": "2018.09.08", "title": "Джокович срещу Дел Потро е финалът на US Open"}
{"url": "https://www.dnevnik.bg/sviat/2018/09/08/3304357_iskat_li_surbite_v_kosovo_promiana_na_granicata/", "text": "За броени секунди сръбският премиер Ана Бърнабич успя да произнесе в интервю за телевизия \"Ал Джазира\" в сряда две почти изключващи се твърдения. \"Не бих влизала в подробности какво е на масата\" в преговорите за сделката с Косово, каза първо тя. Секунди по-късно добави: \"Мисля, че в този миг нищо конкретно не е на масата.\" Интервюто ѝ бе два дни преди началото на диалога в Брюксел на президентите на Сърбия и Косово,  Александър Вучич и Хашим Тачи . Разговорът обаче изобщо не се състоя въпреки напрегнатото очакване, а европейският Върховен представител във външната политика Федерика Могерини се наложи да ги посреща поотделно (според дипломатически източник на \"Ройтерс\" - заради съпротивата и в двете общества срещу  спорната идея за размяна на територии ; според самия Вучич моментът се е оказал \"неподходящ\"). Днес Вучич  трябва да замине за Косово  (след като цял ден се колебаеше дали да го направи заради спор с Прищина) и да остане и утре. Очакваше се да предложи \"рамка за решаване\" на конфликта с Косово. Какво ще обсъди с косовските сърби след провала на срещата, не е известно, но според Балканската мрежа за разследваща журналистика някои от тях  са били подложени на натиск  тази седмица да участват в митинг в негова подкрепа.  Какво обаче мислят за всичко това сърбите в Северно Косово, в чийто най-голям град, Митровица, напрежението се повиши тази година заради  убийството на известен сръбски лидер ? Няма достоверни проучвания, но за гласовете, които достигат до публичното пространство, \"ентусиазъм\" не би била точна дума, а коментарите на Бърнабич само илюстрират усещането им, че трябва да очакват неизвестното..  Вучич срещу един духовник В Косово покрай дебата за подялбата, разграничението или както и да го наричат Белград и Прищина игуменът на манастира в Дечани, архимандрит Сава Янич, неочаквано се превърна в най-големия противник на президента Вучич. Основният му аргумент не бе само политически (фактът, че \"Косово е Сърбия\", за който настоява църквата), а общностен - това не трябва да се случва заради напрежението, което ще създаде от двете страни на границата, заради общностите, които ще съсипе. В резултат националистически политици открито започнаха да го заплашват. Вестници в Сърбия, които подкрепят управляващите, започнаха кампания, за да го представят като \"проалбански\" ориентиран (каквато по ирония на съдбата води друга част от националистите срещу австрийския дипломат Волфганг Петрич, поддръжник на промяната). Архимандрит Сава обаче и до днес продължава  кампанията си в \"Туитър\" , а зад гърба му застанаха опозиционни политици и в двете страни. Формално Сърбия е най-големият защитник на сърбите в Косово. Политиците там имат редовни контакти с Белград, от Вучич дойде и обръщението, с което обеща на жителите на Митровица и няколко общини на юг да ги пази, след като Прищина не успя за 3 години да подпомогне създаването на т. нар. Асоциация на сръбските общини (организация за по-голяма автономия на сърбите в Косово) - ключова договореност, приета от двете страни в Брюксел през 2015 г. В действителност, ако някой реши да търси \"вина\" за провала, трябва да го направи и в двете столици. \"Хашим Тачи няма такава силна поддръжка и инфраструктура в Косово (каквато Вучич - в Сърбия) и това показа фактът, че споразумението за Асоциацията на сръбските общини остана мъртво, на хартия, 5 години след като се подписа първото споразумение за нормализация,\" обяснява Саня Соврлич, главен редактор на РТВ \"Мир\" в Лепосавич, Косово, автор и водеща на популярното предаване \"Чернобял свят\". С тези думи тя обяснява и защо според нея Тачи няма капацитет да договори споразумение за границите. Каквито и критики да отправя Белград към Прищина, политиката му в Северно  Косово от последните години  всъщност оставя по-различни, смесени сигнали, смята редакторът от базираното в Митровица издание KosSev, Татяна Лазаревич. \"Ако бяхте попитали през 2000, 2001 или 2004 г., убедена съм, че повечето щяха да ви кажат, ако не \"да, да се раздели\", най-малкото: \"Няма начин да живеем с албанците,\" казва Татяна Лазаревич, редактор на двуезичния, базиран в Митровица сайт KosSev. \"Поне в сърцата си днес\" те не признават Косово, макар \"съзнанията им да разбират действителността.\" През 2013 г. обаче политическата ситуация \"изкуствено\" се промени в общините, които дотогава бяха гръбнакът на съпротивата срещу независимостта на Косово, казва Лазаревич. \"Сръбските държавни институции бяха демонтирани след 100-годишно съществуване, а държавните служители (досега получавали заплати от Сърбия) бяха интегрирани в Косовска система. Този процес бе насърчаван или дори налаган от Белград... често с натиск.\" Нещо повече, \"докато представители от Белград казваха, че \"има все повече и повече Сърбия в Косово\", Сърбия всъщност изчезваше пред очите на косовските сърби.\" Това беше \"голям удар по общността, донесе горчивина и недоверие към Белград. Сръбската общност на север бе съсипана и съм убедена, че не може да подкрепя разделяне при тези условия,\" смята Лазаревич. Според нея фактът, че сърби от южните части на Косово (често  по-слабо свързани с Белград ) често се местят на запад, не улеснява нещата. \"Хората в Косово свикнаха да живеят в неизвестност, тя може да се нарече съставна част от живота им,\" обяснява Саня Соврлич. Макар да няма достатъчно представителни данни, анкета на сайта на \"Чернобял свят\" сочи, че над 75% са против подялбата и размяната на територии. Процентът нараства до 80 на сто, ако мярката ще доведе до признаване на Косово. Проблемът е и в Белград, и в Прищина Вучич мисли за \"политическия елит в Сърбия\", а не за сърбите в Косово, като говори за границите, смята косовският политолог Кренар Гаши. \"Косовските сърби никога не са имали авторитет в преговорите, въпреки че повечето от нещата, на които ще се съгласят, биха се приложили за тях.\" \"В Косово системата с подялба на властта бе саботирана от необичайна манипулация на косовските сърби от политическата класа в Сърбия... (и то още) преди самото ѝ изпробване,\" обяснява Гаши. И Косово обаче \"не направи нищо за сърбите в Косово след независимостта. Западът се задоволи с това \"нищо\", стига да няма масови нападения срещу сърбите (а такива нямаше), както някои изследователи си мислеха, че ще стане. Сърбия от своя страна направи много - основно сръбската държава определи съдбата на сръбското население в Косово.\" Това обаче се случи повече на север, отколкото на юг, поне до 2013 г., смята Гаши. (Според  сръбския \"министър за Косово\" Марко Джурич , на когото Прищина забрани да влиза, Вучич ще посети \"всички общини на север\" и \"сръбските анклави\" на юг.) Сърбите в Косово в последните седмици изразяват и учудване, след като двамата президенти обявиха желание да повдигнат темата в Брюксел. Смятан за инструмент на \"нормализация\" между Белград и Прищина, брюкселският формат, започнал през 2011 г., изведнъж се оказа натоварен и с други очаквания. \"Процесът в Брюксел беше силно непрозрачен и сега потвърждава най-големите ни притеснения,\" казва Татяна Лазаревич. \"За какво си говориха двете делегации с посредничеството на ООН в продължение на 5 години?\" В интервюто за \"Ал Джазира\", помолена да коментира защо гражданите и парламентът не знаят за какво се преговаря в Брюксел, тя избегна отговора. Попитана дали идеята на президента за \"разграничение с албанците\" предполага, че сърбите южно от р. Ибър в Косово биха останали в Косово, Бърнабич обясни: \"Не знам. Не мога да говоря за това. Ще се говори за всичко, което може да доведе до компромис.\" Решение или не съвсем За посещението на Вучич главният редактор Саня Соврлич отговаря шеговито. \"Нямам големи очаквания. Ще е обикновен новинарски ден, може да питам (президента) за бъдещата си идентичност: дали ще се представя като сръбкия от Косово или като гражданка на Сърбия. Ще видим.\" Дали Вучич ще говори и сега за \"рамки за решение\", не е известно. Редакторът Татяна Лазаревич обаче дни преди това се появяваше в интервюта за местни и регионални телевизии, за да предупреди, че подобно решение няма да работи и само ще дестабилизира церия регион. \"Сърбите на север осъзнават, че разделянето ще е друго име за признаването на Косово, а това, което векове е било наричано сърцето и душата на сърбите, манастирската земя Метохия, ще бъде оставено на друг стопанин,\" обобщава Лазаревич. \"Косовските институции не станаха защитно средство за гражданите, не станаха място, където те да упражняват елементарни граждански и човешки права. И сърбите, и албанците в Косово трябва да си получат тези права веднага и така ще започне стабилизацията.\" Против идеята е и изследователят от Европейската инициатива за стабилност Аднан Черимагич. \"Промяната на границите не работи, а ако Косово иска да е член на международната общност, \"трябва да докаже, че малцинствата могат да се ползват със същата защита и права, да просперират, да се образоват, да се състезават за работни места\", смята той. Това е важно и за Сърбия, \"независимо дали (жителите на Митровица) са 120 хил., повече или по-малко.. Животът в Косово, включително за сърбите, може да не е добър, но да се каже, че от 2004 г. например няма напредък, би било много повърхностно.\" Косовският политолог Кренар Гаши е предпазлив оптимист. Той не вярва, че решението може да се вземе бързо, но \"все пак разговорът вече преобърна статуквото на подхода отгоре надолу\", наложено от Запада. Предупреждава, че дебатът в момента се лута между либерални и националистически крайности. Има \"тънка граница между политическия прагматизъм, който виждат някои от нас в идеята на Тачи и Вучич, която и Западът бавно подкрепя, и катастрофалния сценарий на граници, преначертани по етнически признак, което в общи линии е кошмар за всички.\".", "date": "2018.09.08", "title": "Искат ли сърбите в Косово промяна на границата"}
{"url": "https://www.dnevnik.bg/bulgaria/2018/09/08/3306319_sluchaiat_na_desi_sama_sreshtu_nasilnika/", "text": "Защо обявен за общодържавно издирване бивш затворник може свободно да идва и да тормози родителите и роднините ми, да ги заплашва с убийство, да упражнява насилие? Защо от затвора успява да звъни, да пуска съобщения и да заплашва? Защо и сега пак от затвора е разбрал града, в който се укривам, къде работя? Защо държавата е неспособна да спре един човек, да спре дългогодишното насилие срещу мен и семейството ми? Това са част от въпросите, които си задава Деси. Опитите й да се раздели с насилника, с когото живее на съпружески начала, започват още през 2013 г., когато синът им е на една година. Побоите, скандалите, на които детето става свидетел още от раждането си, я карат да реши да се махне. Получава и първата заповед за закрила. \"Още тогава разбрах, че Явно се предполага да го размахвам пред човека, който налита да ме удря за пореден път, и той да се спре. Защото никой не гарантира действието на заповедта\", казва Деси. И така под заплахи за живота и здравето на нея, на семейството и роднините й мъжът успява да я принуждава да се връща при него всеки път когато тя избяга с детето. А след всеки неуспех тя се чувства още по-беззащитна. \"Всички знаеха и никой нищо не можеше да направи. Никаква помощ не получих. След сигналите в полицията ме пускаха и казваха да се оправям. Според мен полицаите не разпознават проблема. Казваха: \"О, битово нещо\", вдигат ръце и толкова\". Опитите да се спаси продължават години – до края на 2016 г. След поредното насилие Деси си изважда заповед за незабавна защита. И тя обаче не възпира мъжа да я преследва – причаква я пред дома на баща й, чупи стъклото на колата й и започва да я удря. Полиция не дойде, макар да бе повикана, наложи се да намеря сили и без да слизам от колата, се закарах пред районното, да ги моля да си свършат работата, казва тя. \"За всичките години имах сигнали в полиция и прокуратура, имах издадена заповед за защита, кварталните бяха уведомени, имаше образувани досъдебни производства. Не разбирах какво още трябва. А насилието продължаваше\", разказва Деси. Може би ако имах повече подкрепа, повече психологическа помощ, съдействие, щях да се справя по-бързо, по-лесно да се реша и да избягам, смята тя. Потърсих психолог, той работеше към фондация, оказваща подкрепа на жени в моята ситуация. Оттам й разясняват, че може да получи безплатна подкрепа при определена процедура. Психологът я насочил към кризисен център, където тя живее и в момента, максимално далеч от родния й град. \"Много трудно стигнах до кризисния център и в интерес на истината за всички години полицаите и институциите не ми казаха, че има такъв вариант\", спомня си тя. В опитите за измъкване Деси не може да разчита дори на семейството, сестра си и баба си, макар да имат добри взаимоотношения. Страх я е, че ги излага на опасност. И се оказва права. След като не може да стигне до нея и да я открие, мъжът й започва системен натиск върху близките й. При първото явяване на делото ми костваше голям ужас да се изправя лице в лице с него, спомня си жената. А адвокатът й разказва, че тя от притеснение дори е забравила на колко е години. Деси казва, че не среща и голямо съдействие от страна на прокурора – назначеният прокурор не се явява в деня на делото и бива назначен друг, който обаче се оказва общ познат на Деси и мъжа. Поискахме отвод на прокурора, но съдийката не уважи молбата ни, разказва жената. През цялото време, докато е задържан, мъжът изпраща на Деси съобщения, електронни писма. Въпреки сигнала до Софийския затвор проверката не открива телефон или друго средство за комуникация. До края на деня получих друго съобщение от него, в което пишеше: \"Десиславо, все мирни ги правиш!\", спомня си Деси. Той вече знае в кой град съм се укрила и къде работя, нищо че е в затвора, казва Деси. И се пита откъде изтича тази информация, кой има право да му я даде, защо мъжът все още има толкова лостове? Страхува се от следваща среща. Обяснява защо говори публично – за да вдъхне надежда на себе си и на други в нейното положение. Защото знае, че в такава ситуация изглежда почти немислимо да се излезе от омагьосания кръг. Но все пак е възможно.   случаите са толкова много, не може да си затварят очите, допълва тя.", "date": "2018.09.08", "title": "Случаят на Деси: Сама срещу насилника"}
{"url": "https://www.dnevnik.bg/bulgaria/2018/09/08/3306773_nesoubrazenata_skorost_e_prichina_za_30_ot_katastrofite/", "text": "Броят на загиналите при катастрофи е най-голям през август и септември, в петъците, а най-рисковите часове са между 18 и 20 ч. Това сочат данните на Националния статистически институт за 2017 г. През годината са регистрирани 6888 тежки пътнотранспортни произшествия (ПТП), вследствие на които са загинали 682 души, а ранените са 8 680. В сравнение с 2016 г. броят на ПТП намалява със 7.0%, този на загиналите с 3.7%, а на ранените - със 7.4%. 95% от катастрофите са резултат на неправилни действия на водачите като близо една трета са заради превишена или несъобразена скорост. От общия брой произшествия през 2017 г. с най-голям относителен дял са: блъскане на пешеходец - 26.8%, и сблъскване между две превозни средства - 32.0%. Всеки десети е загинал през месеците юли и август, а най-малък е делът на жертвите през февруари - 5.9%. В рамките на денонощието най-голям брой пътнотранспортни произшествия с фатален край са станали между 18 и 20 часа - 997 произшествия с 90 загинали. През 2017 г. в петъчните дни от седмицата са регистрирани най-много пътнотранспортни произшествия с най-голям брой ранени и загинали - съответно 15.8% от общия брой на произшествията, 15.5% от всички ранени и 18.0% от всички загинали.", "date": "2018.09.08", "title": "Несоъбразената скорост е причина за 30% от катастрофите"}
{"url": "https://www.dnevnik.bg/bulgaria/2018/09/08/3307253_britanski_avioprevozvach_uvelichava_poletite_si_do/", "text": "Британският авиопревозвач Jet2 обяви, че догодина ще увеличи полетите си от Обединеното кралство до Бургас. Те ще се изпълняват от летищата в Манчестър и Лийдс. Така от май 2019 г. компанията ще има общо 14 полета до Бургас от своите 9 бази във Великобритания. Очаква се над 100 хил. души да летят до черноморския град през следващия летен сезон. Новите полети ще се изпълняват от 6 юли. От Манчестър те ще са в понеделник, четвъртък и събота, а от Лийдс - сряда и събота. Изпълнителният директор на Jet2 Стив Хайпи обяви, че компанията увеличава полетите до Бургас, тъй като британците посещават все повече курортите Слънчев бряг и Обзор.", "date": "2018.09.08", "title": "Британски авиопревозвач увеличава полетите си до Бургас"}
{"url": "https://www.dnevnik.bg/politika/2018/09/08/3307671_karakachanov_vmro_niama_pretencii_za_ministerski_kresla/", "text": "ВМРО няма претенции за министерски кресла, заяви лидерът на партията, вицепремиер и министър на отбраната Красимир Каракачанов в интервю за Би Ти Ви. Преди втория коалиционен съвет в понеделник, на който ще бъдат обсъждани оставките на Валентин Радев, Ивайло Московски и Николай Нанков Каракачанов каза, че не се чувства обиден от факта, че премиерът Бойко Борисов не е съгласувал с него министерските оставки. \"Право на министър-председателя, който е лидер на най-голямата партия в коалицията, е да си решава кадровите въпроси, както сметне за добре. Но вече е въпрос на дебат в Коалиционния съвет между ГЕРБ и \"Обединени патриоти\". В България казваме \"Три пъти мери, веднъж режи\", защото веднъж, като отрежеш, нещата не се получават после\", каза Каракачанов. Министърът на отбраната не пожела да каже личното си мнение дали трябва да бъдат приети министерските оставки, защото според него това би довело до разногласия в коалицията. Каракачанов каза още и, че не е съгласен с мнението на коалиционния си партньор Валери Симеонов, че Борисов управлява еднолично държавата. \"Валери Симеонов се базира на чл.6 от коалиционния договор между Обединени патриоти и ГЕРБ. Там пише, че смените с нови хора се обсъждат в Коалиционния съвет. Аз не смятам така, но това не ме накара да излизам по медиите и да давам излишен шум в системата\", заяви вицепремиерът. Той даде положителна оценка на управлението и на тримата министри в оставка и заяви, че не се страхува за поста си. \"Никой не се е родил министър и никой няма да бъде цял живот министър. Ако премиерът е недоволен от мен, ако моите коалиционни партньори са недоволни от мен, както се казва в казармата \"Ставам, сдавам и се уволнявам\", заяви министърът на отбраната. По думите му той би си подал сам оставката, ако не получи разбиране за модернизацията на армията. \"Не става дума за много пари – има-няма 200 млн лева. Но с тези пари можем да модернизираме сухопътните войски, да поддържаме хеликоптерите и бойната авиация, да увеличим заплатите на военнослужещите. Тези пари са смешни за бюджета на една държава, която реализира излишък от 2 млрд. лева\", каза още той. Каракачанов каза, че на следващия коалиционен съвет няма да отиде със синя каска. \"В политиката винаги ти е необходима каска, защото не знаеш кой и откъде ще започне да те обстрелва. Но символът на синята каска е съвсем друг – тя символизира умиротворителните сили, които въдворяват ред и спокойствие в регионите, където има напрежение. Идеята да се появя с нея е да свалим напрежението и да започнем да говорим конструктивно\", обясни вицепремиерът.", "date": "2018.09.08", "title": "Каракачанов: ВМРО няма претенции за министерски кресла"}
{"url": "https://www.dnevnik.bg/sviat/2018/09/08/3307541_zashto_e_vredno_slujebnata_poshta_da_se_proveriava/", "text": "Депресия ,  тревожност  и дори  сърдечни болести  – всичко това може да бъде причинено от прекалено дългата работна седмица. Немалко изследвания показват колко е важно служителите да си почиват през уикенда, тъй като липсата на отдих влошава изпълнението на задълженията им през седмицата, както и самоинициативата, припомня Би Би Си. Но смартфоните,  непрекъсната свързаност  и изискванията на някои работни места карат хората да са \"на линия\" за работодателя по всяко време, проверявайки служебните си имейли дори късно вечер в събота и неделя. \"Започнах да го правя, когато ми липсваше опит, боях се, че може да пропусна важна информация\", казва Ромен Гонор, технически експерт за френската IT компания Smile. \"Сега вече е рефлекс, все едно си проверявам \"Фейсбук\" или \"Туитър\". Но какви мерки могат да се предприемат срещу проблема? Миналата година Франция прие закон, който даваше на работниците във фирми с над 50 служители правото да преговарят длъжни ли са да проверяват мейлите си извън стандартното работно време. Правителството направи това заради доклад от 2015 г., който говореше за \"информационното преяждане\" и това как то влияе на здравето на нацията. Сега \"правото да се изключиш\" е част от френските закони. Германия също взе мерки, притисната от профсъюзите. \"Фолксваген\" бе една от първите компании, които забраниха пращането на имейли извън работно време. Те настроиха сървърите си така, че писмата да бъдат получавани на телефоните на служителите само половин час преди и след края на работния ден. \"Даймлер\" също спря достъпа на служителите си до пощата по време на почивни дни. Изследванията показват, че няма значение колко време човек прекарва в четене на служебна информация – самият факт на достъпа до нея е достатъчен, за да предизвика негативни ефекти. Дори представата, че от служителите се очаква да проверяват имейлите си по време на почивка, може да доведе до сериозна тревожност.", "date": "2018.09.08", "title": "Защо е вредно служебната поща да се проверява през уикенда"}
{"url": "https://www.dnevnik.bg/bulgaria/2018/09/08/3307681_deputatite_ot_gerb_ne_sa_suglasni_podadenite_ostavki/", "text": "Депутатите на ГЕРБ не са съгласни с подадените оставки на тримата министри. Те няма да решат проблемите, но са морален акт на поемане на политическа отговорност. Това коментира председателят на Народното събрание Цвета Караянчева в ефира на \"Нова телевизия\". \"Аз подкрепям и тримата министри -  Нанков , Московски и  Радев , но дали оставките им ще бъдат гласувани, не мога да кажа. Това зависи от премиера и от  Коалиционния съвет , който ще е в понеделник. Това, което бъде внесено в парламента след решението, ще бъде гласувано\" каза тя. Според Караянчева един министър не може да знае за всичко, което се случва в администрацията. \"Вина трябва да бъде поема, но от хора на по-ниските нива\" смята още председателят на парламента. Караянчева коментира, че няма да има предсрочни избори и коалицията ще изкара пълен мандат. Според нея обаче коалиционните партньори са допуснали една голяма грешка - да си говорят през медиите. Караянчева се надява след последния коалиционен съвет комуникацията вече да се случва по друг начин. \"Отношенията са динамични. В една коалиция понякога по-малките партии се притесняват, че ще се обезличат и посланията, които изпращат към своите избиратели са по-емоционални, защото трябва да покажат, че са фактор в тази коалиция\", смята тя По повод  началото на политическия сезон  и напускането на БСП Караянчева заяви, че това е заявка за начало на предизборната кампания. \"БСП сега тръгва сред хората, а ние сме постоянно при тях\", заяви председателят на Народното събрание", "date": "2018.09.08", "title": "Депутатите от ГЕРБ не са съгласни с подадените оставки, заяви Караянчева"}
{"url": "https://www.dnevnik.bg/sport/2018/09/08/3307684_obnoveniiat_sustav_na_arjentina_zapochna_s_ubeditelna/", "text": "С временен треньор и обновен състав Аржентина постигна убедителна победа с 3:0 срещу Гватемала в първия си мач след световното първенство в Русия. Гонсало Мартинес, Джовани Ло Селсо и Джовани Симеоне донесоха успеха на двукратния световен шампион с голове през първото полувреме. Лионел Скалони, който временно води отбора след уволнението на Хорхе Сампаоли, започна мача с Джеронимо Рули на вратата, а пред него действаха Ренцо Саравия, Херман Пецела, Рамиро Фунес Мори, Николас Таляфико, Ешекиел Паласиос, Леандро Паредес, Ло Селсо, Кристиан Павон, Мартинес и Симеоне. Аржентина пропусна няколко добри ситуации за гол, преди да открие резултата в 27-ата минута. Мартинес стреля от границата на наказателното поле, топката рикошира в тялото на защитник на Гватемала и излъга вратаря Пауло Мота. Осем минути по-късно небесносините удвоиха аванса си. Играчите на Гватемала не успяха да изчистя добре след центриране от корнер и топката попадна в Ло Селсо, който със страхотен шут от дъгата на наказателното поле я изпрати в долния десен ъгъл на Мота. Минута преди края на първото полувреме се стигна до трето попадение. Симеоне получи топката от Паласиос, премина няколко играчи в наказателното поле и преодоля Мота с удар в близкия ъгъл. Другите грандове от Южна Америка - Бразилия и Уругвай, също записаха победи в първите си мачове след световното първенство. Бразилските футболисти надиграха с лекота САЩ с 2:0 след попадения на Роберто Фирмино в 11-ата минута и Неймар от дузпа в 44-ата минута. Уругвай спечели убедителна победа с 4:1 като гост на Мексико. Луис Суарес вкара два гола за успеха на двукратния световен шампион, а по веднъж се разписаха Хосе Хименес и Максимилиано Перейра. Точен за Мексико беше Раул Хименес от дузпа.", "date": "2018.09.08", "title": "Обновеният състав на Аржентина започна с убедителна победа"}
{"url": "https://www.dnevnik.bg/bulgaria/2018/09/08/3307687_kratki_novini_jiteli_na_stolichniia_kv_ovcha_kupel/", "text": "Задръстване на \"Тракия\" Около 10 километра е дълго задръстването на влизане в София и стига до разклона за Вакарел, съобщиха читатели на \"Дневник\". Има ремонт на виадукт при 16-тия километър и за колите са оставени две ленти към Бургас и една към София. Марсилска треска в Силистренско Три случая на марсилска треска и два - на лаймска болест са регистрирани през август в Силистренско, показва справка от Регионалната здравна инспекция в града, съобщава БНТ. Заболелите са инфектирани след ухапване от кърлежи. Регистрирана е и жена с тениаринхоза, заразена след консумация на недостатъчно термично обработено говеждо месо. Увеличават се заболелите от чревни инфекции, но няма съобщения за бум на тези инфекции. Микробус и камион катастрофираха, човек е в кома Инцидентът е станал на пътя Разград – Благоево в събота сутринта, съобщава МВР. При сблъсъка бусът се преобърнал в крайпътното дере. Ранените са 18, от които един е в кома. Пътниците са били пенсионери от силистренското село Страцимир, които отивали на събор в поповското село Садина. Всички са настанени в болница в Разград, шофьорът е задържан. Неутрализирана е организирана престъпна група Операцията е проведена на територията на Бургаска област под ръководството на Специализираната прокуратура, съобщават от МВР. Задържани са 12 участници в групата. На четирима от тях – на възраст 37 г., 39 г., 28 г. и 22 г., е повдигнато обвинение и им е наложена мярка за неотклонение \"задържане под стража\". В рамките на операцията са иззети са около 1 кг различни видове наркотични вещества - канабис, метамфетамин, кокаин, хашиш. Открити са 48 растения от рода на конопа, 18 от които били отглеждани в специално оборудвано за целта помещение. При претърсванията са иззети още газово оръжие, ножове и палки, над 15 хил. лв. Жители на \"Овча купел\" с жива верига заради необезопасения изкоп Протестиращите настояват строежът да бъде спрян след като вчера  автомобил пропадна  в голям изкоп без обезопасяване, съобщава \"Нова телевизия\". Те заявяват, че ще протестират, докато строежът не бъде спрян окончателно. Някои от жителите на съседния блок са започнали да се евакуират. Експерти от Дирекция за държавен и строителен контрол (ДНСК) са издали предписание, според което строителните дейности не могат да продължат, докато не се направи постоянно укрепление. Такова ще бъде направено до седмица.", "date": "2018.09.08", "title": "Кратки новини: Микробус и камион катастрофираха, човек е в кома"}
{"url": "https://www.dnevnik.bg/bulgaria/2018/09/08/3307688_pravo_na_otgovor_tvurdeniiata_za_izcheznal_plaj_krai/", "text": "По повод публикацията на Дневник, озаглавена  \"Още един плаж край Варна изчезна, този път от документи на общинската администрация\" , Община Варна поиска право на отговор. В изпратения текст се твърди, че плаж в близост до варненския кв. \"Аспарухово\", всъщност не е плаж, че дюните, които се намират там, не са \"установени\" като дюни, а сградата \"за обществено обслужване\", която трябва да бъде построена на територията на Аспаруховия парк, е предвидена за детски морски образователен център. Всичко това би следвало да бъде прието като абсолютно достоверно, тъй като е отразено в официално писмо на местната администрация. Би следвало, ако с действията си същата тази администрация години наред не бе давала десетки поводи за подозрения и недоверие. Повечето от тях в крайна сметка са се оказвали основателни. Ето само няколко примера: Общинската администрация във Варна не реагира когато, за да бъде разрушена стара сграда в Морската градина се оказа съборена от  \"силни ветрове\" в тих и безветрен ден  (според Националния институт по хидрология и метеорология). В хода на процедура за продажба на общински имот според документи, подготвяни пак от местната администрация,  той порасна три пъти, но новият му собственик платил цента за по-малкия . Колкото до точността на кадастралните регистри, нова сграда в Морската градина на Варна се появи в тях 4 години преди да е построена. Общината отново не реагира. С нейното мълчаливо съдействие Морската градина днес е пълна с жилищни кооперации, които  според строителните им книжа са \"галерии\", \"изложбени зали\", \"художествени ателиета\" и пр. сгради за \"обществено обслужване\", на по 4-5 етажа . Каква е гаранцията, че същото няма да се случи и с Детския морски образователен център в Аспаруховия парк? Общинската администрация остана безмълвна и когато  115 дка от крайбреждана част на Морската градина бяха продадени на частен инвеститор в крещящо противоречие с действащите закони, при това на срамно ниска цена . Всичко това години наред дава основание за гражданското недоверие в действията на общинската администрация във Варна. А без него дори и най-благородните й намерения ще продължат да потъват в подозрителност. Текстът, изпратен като Право на отговор от Община Варна, публикуваме без редакторска намеса: Заградената в червен контур на снимката територия никога, в нито един документ, не е фигурирала като морски плаж. По данни от кадастралния регистър на недвижимите имоти, посоченият имот е публична държавна собственост, и представлява Аспарухов парк, урбанизирана територия, част от населено място Варна. В приложената скица няма условен знак за пясъци. Кадастралната карта и кадастралните регистри на район \"Аспарухово\" са одобрени със заповед на изпълнителния директор на АГКК от 2008 г. Поземленият имот е заснет като част от поземлен имот - ПИ 10135.5506.1, с трайно предназначение на територията-урбанизирана, начин на трайно ползване-скали; и от ПИ 10135.5506.2, с трайно предназначение на територията – урбанизирана, начин на трайно ползване-обществен парк, градина. Със свое решение от 17.05.2012 г. Министерският съвет предоставя имота за безвъзмездно управление на Община Варна, без промяна на собствеността. През 2012 г. в изпълнение на разпоредби на ЗУЧК, Агенцията по геодезия и кадастър възлага изработване на специализирани карти и регистри на морските плажове на територията на цялото черноморско крайбрежие. В протокол от работата на междуведомствената комисия посочената територия не фигурира в тях и дори не граничи с морски плаж Аспарухово. През 2013 г. в изпълнение на договор за създаване на специализирани карти и регистри по ЗУЧК на дюните, разположени на територии с одобрени кадастрални карти, фирмата-изпълнител е информирала с писмо от 01.07.2013 г. Службата по геодезия, картография и кадастър – Варна (СГКК), че \"след обхождане на дюните по черноморското крайбрежие съвместно с представители на БАН и АГКК, както и според изходните данни от МОСВ, на територията на землище Варна не са установени дюни, предмет на договора\". За територията на Аспаруховия парк е открито производство по изработване на ПУП-ПРЗ през 1997 г. , като проектът е съгласуван с Националния институт за паметници на културата, с Природо-научен музей – Варна, с Военноморските сили, с Министерството на транспорта, откъдето препоръчват да се предвиди изграждане на нов манипулаторен пост до началото на буната за нуждите на ДИК – Варна. В отговор на тази препоръка е одобрен ПУП за кула за управление на корабния трафик. Към момента той е приложен за имот, който е съседен на обекта на публикацията. Що се отнася до \"урегулирания поземлен имот, предназначен за \"обществено обслужване\", той е предвиден за изграждане на детски морски образователен център. Подобен център е предвиден и в проекта за новото рибарско пристанище, което ще бъде изградено в местността Карантината, за която също бе изнесена невярна информация за \"изчезнал\" плаж. Изготвеният окончателен проект на ПУП-ПРЗ за Аспаруховия парк е разгледан в края на 2003 г. на ЕСУТ, и е върнат за преработване. Преработеният проект е съобщен по реда на чл.128, ал.1 от ЗУТ на заинтересованите лица в държавен вестник бр.54 от 29.06.2018 г. и в сайта на район Аспарухово. В законно установения срок са постъпили няколко възражения, като в нито едно от тях не е посочено, че в границите на поземления имот съществува морски плаж. И тъй като цялата статия е написана по твърдения на неправителствената организация \"Камара на геодезистите в България\", с председател инж. Йоан Каратерзиян, следва да е ясно, че в периода на допускане и приемане на ПУП-ПРЗ на Аспаруховия парк, инж. Йоан Каратерзиян е бил служител на Община Варна, отдел \"Кадастър и регулация\", чието основно задължение е поддържане в актуално състояние на кадастралните карти.", "date": "2018.09.08", "title": "Право на отговор: Твърденията за изчезнал плаж край Варна не отговарят на истината"}
{"url": "https://www.dnevnik.bg/sport/2018/09/08/3307689_iasen_petrov_se_zavurna_kato_trenyor_v_kitai/", "text": "Ясен Петров отново ще работи като треньор в китайския футбол. 50-годишният българин се завърна начело на втородивизионния \"Шъдзяджуан евър брайт\", с който постигна най-големите си успехи в чужбина. Петров водеше тима от Североизточен Китай между 2014 и 2016 г. Той успя да изведе \"Шъдзяджуан\" до промоция в Суперлигата, а в първия си сезон в елита отборът неочаквано завърши на седмо място. Когато напусна клуба, Петров беше изпратен като герой от феновете. Тогава хиляди привърженици участваха в сбогуването с него, което започна от хотела му и продължи до летището. В треньорския щаб на Петров отново влизат Мирослав Косев и Георги Шейтанов. Те бяха с него и при първия му престой в клуба. Първият мач на българския екип начело на тима ще е на 15 септември срещу \"Шънджън\". \"Шъдзяджуан\" заема петото място във втора дивизия с 32 точки от 22 мача. Десет кръга преди края на сезона отборът изостава с осем точки от местата, осигуряващи промоция за Суперлигата.", "date": "2018.09.08", "title": "Ясен Петров се завърна като треньор в Китай"}
{"url": "https://www.dnevnik.bg/sport/2018/09/08/3307691_federer_i_djokovich_se_klasiraha_za_finalite_na_atp/", "text": "Роджър Федедер и Новак Джокович се класираха за финалите на АТП в Лондон. 37-годишният швейцарец и 31-годишният сърбин се присъединиха към световния №1 Рафаел Надал, който пръв си осигури участие в турнира на осемте най-добри през сезона. Федерер и Джокович са двама от най-успешните играчи в историята на надпреварата. Швейцарецът е спечелил рекордните шест титли и има още четири финала. Той ще участва за 16-и път, като от 2002 г. пропусна само веднъж заключителния турнир на АТП - през 2017 г. заради контузия. Рекордьорът по титли от Големия шлем има 55 победи и 13 загуби в надпреварата. Миналата година той стигна до полуфиналите, където допусна неочаквано поражение от Давид Гофен. При 15-те си участия досега швейцарецът само веднъж е отпадал в груповата фаза - през 2008 г. Федерер е четвърти в годишната ранглиста, която определя финалистите в Лондон. Той обаче си гарантира място в Лондон по правилото, което гарантира участие на шампион в Големия шлем, ако той завърши между девета и 20-а позиция. Шампионът от Australian Open вече не може да бъде изместен от топ 20. Джокович си гарантира участие в Лондон след  победата срещу Кей Нишикори в полуфиналите на US Open . Той събра 5645 точки за годишната ранглиста и вече не може да бъде изместен от челната осмица. Хуан Мартин дел Потро също е близо до финалите в Лондон. Той има 4910 точки и ще си гарантира участието във финалите на АТП, ако победи Джокович във финала на US Open и вдигне втората си титла в турнирите от Големия шлем. Към момента челната осмица се допълва от Александър Зверев, Марин Чилич, Кевин Андерсън и Доминик Тийм. Джон Иснър е първи под чертата, като изостава с 435 точки от Тийм. Шампионът от финалите на АТП Григор Димитров е едва 17-и в годишната ранглиста и на практика няма реални шансове да защитава трофея си. Българският тенисист изостава с 1665 точки от осмата позиция. По всяка вероятност от турнира ще отсъства и миналогодишният финалист Давид Гофен. Белгиецът е 12-и в годишната класация с 1785 точки. Пътят към Лондон 3. Хуан Мартин дел Потро (Аржентина) - 4910 т. 5. Алексанър Зверев (Германия) - 4365 т. 6. Марин Чилич (Хърватия) - 3815 т. 7. Кевин Андерсън (Южна Африка) - 3450 т. 8. Доминик Тийм (Австрия) - 3365 т. 9. Джон Иснър (САЩ) - 2930 т. 10. Кей Нишикори (Япония) - 2475 т. .............................. 17. Григор Димитров (България) - 1700 т.", "date": "2018.09.08", "title": "Федерер и Джокович се класираха за финалите на АТП"}
{"url": "https://www.dnevnik.bg/evropa/2018/09/06/3305367_brekzit_populizum_trump_nadprevarata_za_nai-visshite/", "text": "Никога досега толкова много висши позиции в ЕС не са оставали свободни наведнъж. Нито пък запълването им е изглеждало толкова сложно, пише \"Файненшъл таймс\". През 2019 г. ще трябва да бъдат назначени нови председатели на четирите най-важни институции – Европейската комисия, Европейския съвет, Европейската централна банка и Европейския парламент. Това обаче е само за загрявка. Остават също върховен представител на ЕС за външната политика и политиката за сигурност, европейски кандидат за генерален секретар на НАТО и още доста други постове в еврокомисията. Този път \"е много различно\", коментира Фредрик Райнфелд, бивш шведски премиер. \"Имаме Тръмп за президент на САЩ, Брекзит във Великобритания, Италия се превръща от една от най-проевропейските в една от най-антиевропейските страни, а националистките чувства бушуват в Източна Европа... контекстът е напълно различен\", допълва той. Френско-германска сделка? Подобно важно решение в ЕС няма как да не започне с опитите на Франция и Германия, двете най-силни държави членки, да постигнат общо споразумение. Частните разговори вече се водят. Според официални лица от Германия, Франция и ЕС желанието на Берлин да настани свой човек начело на централната банка намалява, докато френският интерес към поста се засилва. Вместо това  Германия ще се стреми  към най-висшия пост в Европейската комисия, който за последен път бе заеман от неин гражданин през 1967 г. Според източник от ЕС е \"доста вероятно\" резултатът да бъде французин начело на ЕЦБ и германец, оглавяващ Европейската комисия. Подобна договорка обаче далеч не е уредена. Някои френски официални лица са обезпокоени от допълнително засилване на германското влияние в Брюксел – германците вече заемат три висши поста в евроинституции. \"През годините ми като премиер едно от нещата, които научих, е, че когато се взимат важни решения, Франция и Германия винаги имат засилено присъствие\", казва Райнфелд. \"Предвид това наистина ли е необходимо Франция и Германия да заемат водещите позиции? Това би концентрирало една власт, която и вече е много концентрирана\", допълва той. Водещият кандидат Избирането на председател на комисията не е в ръцете само на лидерите на ЕС. Европейският парламент трябва да одобри номинирания кандидат, а евродепутатите настояват той да е водещ кандидат на партия на изборите за европарламент през май.  Този процес  има за цел да засили демократичната връзка между гласоподавателите и еврокомисията. Много лидери обаче, сред които Ангела Меркел и Еманюел Макрон, не харесват някои аспекти на процедурата, по която през 2014 г. бе избран сегашният председател на комисията Жан-Клод Юнкер. Не е изключено лидерите на ЕС да откажат да номинират партиен лидер. Освен това, ако резултатът от изборите не дава ясна победа на никоя партия, е възможно нито един кандидат да не успее да получи парламентарно мнозинство. Агенция \"Ройтерс\" представя едни от най-вероятните претенденти за поста на Юнкер. Консерватори Евродепутат от 14 години, германецът води най-голямата парламентарна група (тази на Европейската народна партия) от 2014 г.  Обявявайки в сряда  желанието си да се кандидатира, той изглежда уверен в подкрепата на канцлера Ангела Меркел, въпреки че е сравнително млад за позицията (46 години) и няма управленския опит, присъщ на председателите на институцията. Бивш френски земеделски и външен министър, 67-годишният Барние е с четири години по-възрастен от Юнкер. Той е бивш премиер на Люксембург и  в момента ръководи преговорите  за Брекзит от името на Европейската комисия. Няма подкрепата на Париж, където президентът Макрон се обяви против процедурата с водещия кандидат. Бившият финландски премиер знае много езици за разлика от Вебер, който не говори френски, или Барние, който обикновено не се чувства удобно, говорейки на английски. Сред другите възможни имена са близките до Меркел Петер Алтмайер (министър на икономиката) и Урсула фон дер Лайен (министър на отбраната), както и управляващият директор на Международния валутен фонд Кристин Лагард. Социалисти Получил образованието си в Москва словашки дипломат, който работи в Брюксел от 2004 г. и е зам.-председател за енергийния съюз в комисията на Юнкер. Четиридесет и пет годишна, италианка, върховен представител на ЕС за външната политика и политиката за сигурност от 2014 г. Тя може да има изгода от усилията за насърчаване на жените кандидати и за постигане на по-добър баланс между леви и десни в Брюксел, но може да не получи необходимата подкрепа от популистката коалиция в Рим. Датски премиер до 2015 г., на 51 години, тя често е споменавана като надеждата на лявоцентристите за висши постове в ЕС, но няма подкрепата на управляващите десни в Копенхаген. Зам.-председател в комисията на Юнкер, на 57 години, бивш външен министър и страстен привърженик на ЕС, говори много езици, но залезът на неговата партия в страната му (Холандия) намалява шансовете му. Бивш френски финансов министър, на 60 години, сега еврокомисар по икономическите и финансовите въпроси. Хаосът в партията му на национално ниво е в негов ущърб. Либерали Бивш белгийски премиер, който води либералите в Европейския парламент. Неговата възраст (65 години) и призивите му Брюксел да получи повече правомощия може да ограничат шансовете му. Петдесетгодишна, еврокомисар по конкуренцията, атакуваща укриването на данъци и властта на американски компании  като \"Гугъл\" и \"Епъл\" , бивш министър на икономиката на Дания. За нея често се говори като за либерал, който може да спечели подкрепа отвъд собствената си партия. Друга пряма 50-годишна жена, която  играе голяма роля  в споровете между Брюксел и Вашингтон, еврокомисар по търговията и бивш шведски министър по европейските въпроси. Холандски премиер от осем години. Твърд проевропеец, на 51 години. От пет години е премиер на Люксембург, хомосексуален, сключи брак с партньора си, на 45 години е и поддържа добри връзки с останалите национални лидери. Те обаче може да не искат да изберат още един мъж от Люксембург, откъдето е и Юнкер. Баланс Назначаването на председател на Европейския съвет е най-явният начин да се балансират назначенията в комисията и ЕЦБ, тъй като това ще е последният от трите поста, който ще трябва да бъде запълнен, а решението ще е само в ръцете на лидерите на ЕС. Позицията бе създадена през 2009 г. и в момента се заема от бившия полски премиер Доналд Туск. За нея може да изявят претенции по-малките държави и новите страни членки от Централна и Източна Европа или пък южна държава членка. Сред споменаваните имена са тези на холандския премиер Марк Руте, на бившия ирландски министър-председател Енда Кени, на литовския президент Далия Грибаускайте и на бившия премиер на Дания Хеле Торнинг-Шмит. А предвид че никога досега жена не е била начело на ЕЦБ, Европейската комисия или Европейския съвет, полът също ще бъде от значение.", "date": "2018.09.08", "title": "\"Този път е много различно\": как ЕС се готви да смени висшите си ръководители"}
{"url": "https://www.dnevnik.bg/kultura/2018/09/08/3306073_otkus_ot_mechkata_i_drugi_razkazi_na_kalin_terziiski/", "text": "Калин Терзийски определя сам тази си книга като \"най-моята\", \"най-добре обмислената\". И също така \"с разкази, писани все едно от поне десетина различни писатели\". Има гротеска, ирония, философия, натурализъм, хиперреализъм, абсурдизъм. И просто смях. Змислен смях. Смях от замисляне. Замисляне до смях. Че какво пък чак толкова? – навеждаше се той напред и оформяше устните си за целувка, но едва-едва, внимателно и стараейки се да не прави грозна гримаса (защото ако чуждата грозота го измъчваше много, то собствената можеше да го доведе направо до отчаяние). Какво толкова? Ще я целуна ей така – мимоходом! Съвсем леко! Защо е тая моя...направо зловеща погнуса от некрасивите действия? От некрасивите неща? Та това ме смазва! – навеждаше се той към Мечката и продължаваше да се терзае. Това ми пречи да бъда свободен! Движа се като слон в стъкларски магазин в тоя пълен с възможности за грозно-правене свят! Всяко мое действие е ограничено от страха да не взема да видя...или - не дай си Боже! - самият аз да извърша нещо грозно...или да изглеждам грозен, или да... А сега една мечка... ...Сега не мога да целуна една мечка...", "date": "2018.09.08", "title": "Откъс от \"Мечката и други разкази\" на Калин Терзийски"}
{"url": "https://www.dnevnik.bg/zelen/2018/09/08/3307373_ornitolozi_nastoiavat_chetiri_vida_ptici_da_budat/", "text": "Осем вида птици най-вероятно напълно са изчезнали от природата през последните 2-3 десетилетия. Това показва проучване на орнитолози, които дори настояват някои от вписаните видове в Червената книга като застрашени от изчезване да бъдат обявени като вече несъществуващи. Най-популярният вид от предполагаемите изчезнали птици е Cyanopsitta spixii (Спиксов ара). Това е папагалът, който е използван като прототип на героя Блу от анимационния филм \"Рио\" от 2011 г. Този вид птица живее в джунглите на Бразилия, но не е виждан в дивата природа от 2000 г. Орнитолозите все пак дават надежда за вида, тъй като има данни, че подобни папагали живеят в плен, отглеждани от частни лица, въпреки че това е забранено. Сред другите изчезнали видове са Cichlocolaptes mazarbarnetti, наблюдаван за последен път в дивата природа през 2007 г.; Philydor novaesi, който не се среща в дивата природа от 2011 г.; Melamprosops phaeosoma, видян за последно през 2004 г. За тях се твърди, че са напълно изчезнали. Още четири вида птици са опасно близко до изчезването си от природата, ако това вече не е станало. Това са Charmosyna diadema, Vanellus macropterus, Glaucidium mooreorum и Anodorhynchus glaucus. Орнитолозите настояват тези видове да бъдат третирани като критично застрашени или вероятно изчезнали. Пет от осемте изчезнали вида обитават Южна Америка. Според проучването масовата сеч на горите на континента е довела до изчезването им.", "date": "2018.09.08", "title": "Орнитолози настояват четири вида птици да бъдат вписани в Червената книга като изчезнали"}
{"url": "https://www.dnevnik.bg/sport/2018/09/08/3307734_okonchatelniiat_sustav_na_bulgariia_za_svetovnoto_po/", "text": "Селекционерът на българския национален отбор по волейбол Пламен Константинов обяви окончателния състав за световното първенство. Шампионатът на планетата ще се проведе в България и Италия от 9 до 30 септември. В избора на Константинов няма никакви изненади. Либерото на \"Пирин\" Петър Каракашев заема мястото на Владислав Иванов, който  напусна националния отбор със скандал . Той обвини Константинов в много грубо отношение и опит за побой. От своя страна  треньор определи нежеланието на либерото да влезе в игра като недопустимо . По думите му Иванов можеше да се върне в отбора, ако се извини на съотборниците си за това, че е отказал да играе с тях. В крайна сметка това не се е случило. Другите избраници на Константинов са титулярният либеро Теодор Салпаров, разпределителите Георги Сеганов и Добромир Димитров, диагоналите Николай Учиков и Розалин Пенчев, посрещачите Николай Пенчев, Валентин Братоев, Тодор Скримов и Мирослав Градинаров и централните блокировачи Виктор Йосифов, Теодор Тодоров, Николай Николов и Светослав Гоцев. Първият мач на българския отбор е срещу Финландия в неделя от 20.30 часа. В турнира ще участват 24 тима, разпределени в четири групи. Мачовете от групата на България ще се играят във Варна, като останалите съперници са Иран, Пуерто Рико, Куба и световният шампион Полша. Вторият мач на националите е срещу Иран на 13 септември. На следващия ден е двубоят с Пуерто Рико, а срещите с Куба и Полша са съответно на 16 и 18 септември, когато приключва първата фаза на шампионата. За втората фаза се класират първите четири отбора от всяка група. Те ще бъдат разпределени в четири групи. Победителите от тях и двата най-добри отбора, завършили на второ място, ще продължат към финалната шестица.", "date": "2018.09.08", "title": "Окончателният състав на България за световното по волейбол"}
{"url": "https://www.dnevnik.bg/razvlechenie/2018/09/08/3307415_sedmicata_na_modata_v_london_shte_premine_bez_drehi_ot/", "text": "Седмицата на модата в Лондон в средата на септември ще премине без дрехи от кожа. Британският моден съвет обяви, че нито един от дизайнерите, които ще се включат в събитието, не е заявил свой модел, направен от животинска кожа. Това ще е първата седмица на модата от такъв мащаб, в която няма да се използват дрехи от кожа. До решението на дизайнерите се е стигнало след все по-масовите протести на защитници на правата на животните. През 2016 г. около 30 души се обявиха против дрехите от кожи преди началото на събитието. Миналата година 250 души протестираха, а за 14 септември, когато започва тазгодишното издание на Седмицата на модата в Лондон, се очакваше голямо недоволство, в което да се включат хиляда души. Според изпълнителния директор на Британския моден съвет Каролин Руш това решение на дизайнерите \"подчертава тенденцията от последните няколко години, като все повече марки залагат на алтернативни на кожата материали\". Във Великобритания има забрана за отглеждане на животни с цел използването на кожите им. Тя влезе в сила през 2003 г. Вносът на кожи обаче е легален.", "date": "2018.09.08", "title": "Седмицата на модата в Лондон ще премине без дрехи от кожа"}
{"url": "https://www.dnevnik.bg/video/2018/09/08/3307436_video_ruski_babi_goriat_aifoni_v_imeto_na_putin/", "text": "Тези руски баби са готови на всичко в името на Путин. Те бранят честта му и провеждат протести срещу враговете. В отговор на най-новите американски санкции бабите унищожават \"вражеската продукция\" - техника на Apple, пише \" Дойче веле \".", "date": "2018.09.08", "title": "Видео: Руски баби горят айфони в името на Путин"}
{"url": "https://www.dnevnik.bg/bulgaria/2018/09/08/3152959_curkvata_chestva_dnes_rojdestvo_bogorodichno/", "text": "Българската православна църква днес чества Рождеството на света Богородица. Празникът, популярен като Малка Богородица, е един от петте Богородични празника наред с най-тържествения - Успение Богородично, или Голяма Богородица (отбелязван на 15 август), а също Въведение Богородично, Благовещение и Покров Богородичен. Божията майка е почитана като пазителка на християнското семейство и покровителка на родилките и децата. Библейската легенда разказва, че родителите на Светата дева - Йоаким и Анна, били щедри и милостиви, но бездетни хора от Назарет. Господ чул молбите им и чрез ангел възвестил, че ще им се роди дъщеря на име Мария, заради която ще бъдат благословени всички земни родове. Денят се празнува предимно от жените - да са здрави и да раждат леко. Сутринта се замесва Богородичен хляб, от който се раздава на всеки от семейството и едно парче се оставя за къщата. Пекат се и курабии, гевречета и дребни сладки, които се раздават на сираците Храмов празник днес има един от най-почитаните български манастири - роженската света обител \"Рождество Богородично\".", "date": "2018.09.08", "title": "Църквата чества днес Рождество Богородично"}
{"url": "https://www.dnevnik.bg/photos/2018/09/08/3307727_fotogaleriia_festival_na_rozoviia_domat/", "text": "На Фестивала на розовия домат в Княжеската градина бяха представени български розови домати, млечни продукти и програма с автентични народни песни и танци.", "date": "2018.09.08", "title": "Фотогалерия: Фестивал на розовия домат"}
{"url": "https://www.dnevnik.bg/photos/2018/09/08/3307783_fotogaleriia_purvata_oficialna_trenirovka_na/", "text": "Българските представителки в индивидуалните състезания Невяна Владинова, Катрин Тасева и Боряна Калейн направиха своята първа официална тренировка преди световното първенство по художествена гимнастика. Шампионатът на планетата ще се проведе в зала \"Арена Армеец\" от 10 до 16 септември.", "date": "2018.09.08", "title": "Фотогалерия: Българските гимнастички в подготовка за световното"}
{"url": "https://www.dnevnik.bg/photos/2018/09/08/3307799_snimka_na_denia_remontiraniiat_uchastuk_na_putia_krai/", "text": "Участъкът от пътя Своге - София, където преди седмица стана катастрофа със 17 жертви, е с подменен износващ асфалтов пласт и с шумяща маркировка за повишаване безопасността на движение, съобщи агенция \"Пътна инфраструктура\". Обновена е отсечката от водостока, преди пътния инцидент, до моста над река Лесковдолска.", "date": "2018.09.08", "title": "Снимка на деня: Ремонтираният участък на пътя край Своге"}
{"url": "https://www.dnevnik.bg/photos/2018/09/08/3307805_snimka_na_denia_karakachanov_i_drugi_komiti/", "text": "Вторият комитски събор, организиран от ВМРО, се състоя в русенското село Червена вода, съобщи пресцентърът на партията. Специални гости на събитието бяха вицепремиерът и министър на отбраната Красимир Каракачанов, евродепутатът от Европейските консерватори и реформисти Ангел Джамбазки, областният управител на област Русе Галин Григоров, народните представители от \"Обединени патриоти\" и зам.-председатели на ВМРО - БНД Искрен Веселинов и Милен Михов.", "date": "2018.09.08", "title": "Снимка на деня: Каракачанов и други комити"}
{"url": "https://www.dnevnik.bg/sport/2018/09/08/3307811_levski_lukoil_specheli_basketbolnata_superkupa/", "text": "Баскетболистите на \"Левски Лукойл\" спечелиха Суперкупата на България след победа над \"Рилски спортист\". Шампионите надиграха категорично носителя на Купата на България със 102:80 пред около 400 зрители в зала \"Универсиада\". Мачът трябваше да се проведе в Ботевград, но беше преместен в София заради липсата на телевизионно излъчване. Първото полувреме беше много равностойно, като премина през няколко смени на водачеството. \"Рилски спортист\" започна по-добре срещата и спечели първата четвърт с 24:20. \"Левски Лукойл\" отговори със силна игра на старта на втората част и поведе с шест точки при 32:26. Тимът от Самоков изравни при 34:34, а в крайна сметка полувремето завърши само с точка аванс за домакините - 41:40. След почивката \"Левски Лукойл\" заигра доста по-агресивно и резултатно, а \"Рилски спортист\" нямаше отговор на високото темпо. При 64:53 сините отвориха първата двуцифрена разлика в резултата, след което продължиха да увеличават аванса си. Божидар Аврамов беше най-резултатен за победителите с 25 точки. Той вкара три тройки от пет опита и пет от шестте си стрелби за две точки, добави пет асистенции и спечели наградата за най-полезен играч. Христо Захариев се отчете със 17 точки за успеха на \"Левски Лукойл\". С 16 точки завърши Патрик Рембърт, а близнаците Калоян и Деян Иванови вкараха съответно 14 и 13 точки.", "date": "2018.09.08", "title": "\"Левски Лукойл\" спечели баскетболната Суперкупа"}
{"url": "https://www.dnevnik.bg/istorii_na_denia/2018/09/08/3307807_nai-chetenoto_v_dnevnik_vinprom_karnobat_i_izcheznal/", "text": "1.  Прокуратурата разследва \"Винпром Карнобат\" и още две фирми за пране на пари  - 29 285 прочитания. 2.  Още един плаж край Варна изчезна, този път от документи на общинската администрация  - 20 015 прочитания. 3.  Гуинет Полтроу ще плати 145 хил. долара заради недоказани ползи от яйца за вагина  - 19 767 прочитания. 4.  Клиентите на А1 нямат мрежа в чужбина заради \"Водафон\", обяви операторът  - 19 255 прочитания. 5.  Производител представи първия български електрически автомобил  - 17 403 прочитания. 6.  От България вече бягат не само хора. Бягат и пари  - 15 294 прочитания. 7.  \"Как ги различавате бе, тяхната...\"  - 14 763 прочитания. 8.  Неизползваните автомобили също трябва да имат \"Гражданска отговорност\", реши съд  - 14 284 прочитания. 9.  Кризата в Турция върза ръцете на Ердоган  - 14 038 прочитания. 10.  Варна \"закри\" виртуално неработещия фонтан на централния си площад (видео)  - 13 990 прочитания.", "date": "2018.09.08", "title": "Най-четеното в Дневник\": \"Винпром Карнобат\" и изчезнал плаж край Варна"}
{"url": "https://www.dnevnik.bg/sviat/2018/09/08/3307815_policiiata_izpolzva_sulzotvoren_gaz_sreshtu/", "text": "Гръцката полиция използва сълзотворен газ срещу демонстранти в Солун, протестиращи срещу споразумението между Атина и Скопие за новото име на Република Македония, съобщава \"Ройтерс\". Държавната телевизия показва кадри, на които се вижда как полицейски части за борба с безредиците разгонват протестиращи близо до бариерите край Солунския международен панаир, който започна днес. Според органите на реда в демонстрацията са участвали над 15 000 души.  Солун е столица на гръцката провинция Македония, затова в региона има опасения, че ако Атина признае новото име на Република Македония, ще последват териториални претенции.", "date": "2018.09.08", "title": "Полицията използва сълзотворен газ срещу демонстранти в Солун срещу новото име на Македония"}
{"url": "https://www.dnevnik.bg/sport/2018/09/08/3307816_plamen_konstantinov_triabva_da_sme_optimisti_nezavismo/", "text": "Селекционерът на българския национален отбор по волейбол Пламен Константинов призова за оптимизъм преди началото на  световното първенство по волейбол.  Според него с повече желание и помощта на публиката тимът може да компенсира проблемите, които има. В пореден голям шампионат българският отбор ще бъде без част от най-добрите си състезатели заради контузии. В същото време  се стигна и до скандал в тима , довел до напускането на либерото Владислав Иванов, който обвини Константинов в грубо отношение и опит за побой. Световното първенство започва в неделя, когато е първият мач на българския отбор - срещу Финландия от 20.30 ч. В турнира участват 24 тима, разпределени в четири групи. Мачовете от групата на България ще се играят във Варна, като останалите съперници са Иран, Пуерто Рико, Куба и световният шампион Полша. За втората фаза се класират първите четири отбора от всяка група. Те ще бъдат разпределени в четири групи. Победителите от тях и двата най-добри отбора, завършили на второ място, ще продължат към финалната шестица. \"Иска ни се, разбира се (да стигнем до финалите). Искаме да сме оптимисти, независимо от проблемите. Надяваме се някои от нещата, ако тръгнем добре, да ги компенсираме с повече желание, с повече емоции, с пълните трибуни. Все пак играем пред наша публика и това, ако тръгнем добре, може след това да ни помага и донякъде да изравни баланса, независимо от липсите, които имаме. Така че, естествено че трябва да сме оптимисти\", каза Константинов. Той допълни, че не обича лозунгите и големите обещания. \"Затова се ограничавам в тях. Какъвто и отбор да имаме, и в абсолютно пълен състав да сме, не обичам да дърпам дявола за опашката, защото съм виждал много отбори с големи имена и пълни състави как не успяват в дадено първенство. Ако в спорта имаше нещо 100%, сигурно, нямаше да е интересно. Ще се постараем да извлечем максимума и да направим достойно класиране\", допълни треньорът. По думите му ще бъде изключително важно българският отбор да се представи силно в първата фаза. \"С този формат е ключово да излезеш с възможно по-голям актив. Ако не постигнеш максимален брой победи, каквото и да направиш във втората фаза, е малко вероятно да стигнеш до финалите\", каза още Константинов. Селекционерът очаква всеки един мач да бъде много труден. Според него още първият съперник - Финландия, е \"отбор, който може да ни изненада\".", "date": "2018.09.08", "title": "Пламен Константинов: Трябва да сме оптимисти независмо от проблемите"}
