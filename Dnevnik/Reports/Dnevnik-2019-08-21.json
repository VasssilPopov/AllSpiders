{"url": "https://www.dnevnik.bg/razvlechenie/2019/08/21/3953483_bulgarski_iljustrator_narisuva_plakat_za_metalika/", "text": "Илюстраторът Дидо Пешев стана първият българин, който е рисувал плакат за \"Металика\" от създаването на групата през 1981 г. досега. Плакатът ще бъде използван за продължаващото вече трета година турне на групата WorldWired.  Екипът на \"Металика\" се свързва с Дидо Пешев през 2018 г. До този момент илюстраторът вече има съвместни проекти с имена като Мерилин Менсън, Linkin Park, The Melvins и Napalm Death. Плакатът е изработен за концерта на \"Металика\" във Варшава на 21 август 2019 година. На него е изобразен крилат хусар (традиционен полски конник -  ). В плакатите си Дидо Пешев пресъздава своето виждане за музикалните групи, с които работи. Неговите произведения са рисувани на ръка и след това са напечатани чрез традиционна ситопечатна техника. Затова тиражът им е лимитиран, а стойността им се покачва с времето. Повече информация за Дидо Пешев може да бъде намерена на  страницата му в интернет. ", "date": "2019.08.21", "title": "Български илюстратор нарисува официален плакат за \"Металика\""}
{"url": "https://www.dnevnik.bg/citat_na_deniia/2019/08/21/3953489_citat_na_denia_kak_da_ne_razbiram_ot_kompjutri/", "text": "                         С тези думи  вицепремиерът Марияна Николова коментира пред \"Нова телевизия\"  назначението й за председател на Съвета по киберсигурност. Тя допълни, че предложението да поеме структурата ѝ било отправено лично от премиера Бойко Борисов, като уточни, че това е станало на 19 август. Това е само ден след изказването на съпредседателя на \"Обединени патриоти\" Валери Симеонов, че през септември може да има промени в управляващата коалиция. Николова зае вицепремиерския пост именно от Симеонов, като преди това беше началник на кабинета му. \"Назначението ми начело на Съвета по киберсигурност няма връзка с изявления на политически лидери. Тук става въпрос за ресорна отговорност и експертиза\", каза още Николова. Проверка на \"Дневник\" установи, че ITcard е универсален сертификат за компютърни умения. Получава се след успешно преминаване на тест, състоящ се от свободно избираеми модули, които покриват най-често използваните офис приложения, използвани в ежедневната работа - текстови редактори, таблици, презентации, а също познания за ползване на интернет, включително браузъри, и управление на електронна поща. Сертификат за сходни умения получават учениците в десети клас, взели с над половината точки матурата по дигитални компетентности. Марияна Николова допълни още, че трябва да се изготви стратегията по киберсигурност, въпреки че Министерският съвет е приел такава още през юли 2016 г.", "date": "2019.08.21", "title": "Цитат на деня: Как да не разбирам от компютри, притежавам квалификацията ITcard"}
{"url": "https://www.dnevnik.bg/bulgaria/2019/08/21/3953494_na_letishteto_v_sofiia_i_v_bnt_sa_polucheni_signali_za/", "text": "Фалшиви сигнали за бомба на три летища и в три медии бяха изпратени на електронните им пощи днес. В 9.20 ч. и на летището в София по имейл е получен анонимен сигнал за поставено взривно устройство, съобщи МВР, цитирано от Нова телевизия. На място са пристигнали екипи на Гранична полиция и Жандармерията. Следови кучета са претърсили района на Терминал 1 и не са открили взривно устройство. Всички полети излизат и кацат по разписание, информира телевизията. По обяд БНТ съобщи, че в редакцията й е получено предупреждение за взривно устройство. Работещите в БНТ са получили съобщението в електронните си пощи. МВР проверява сигнала, а служителите бяха временно изведени от сградата. Около 11 ч. пък е подаден сигнал за бомба на терминала на летище \"Пловдив\", съобщи \"Фокус\". След щателна проверка е установено, че сигналът е фалшив. По-късно  \"24 часа\" и сайтът Новини.бг съобщиха, че са получили заплаха. БНР добавя, че фалшив сигнал е изпратен и до летището във Варна. ", "date": "2019.08.21", "title": "На три летища, в БНТ и други медии са получени сигнали за бомба (обновена)"}
{"url": "https://www.dnevnik.bg/sport/2019/08/21/3953485_koi_e_po-dobur_it_specialisti_s_nov_prochit_na/", "text": "Лионел Меси или Кристиано Роналдо? Това е въпросът, който вълнува голяма част от футболните запалянковци по света вече повече от десетилетие. Въпреки напредването на възрастта, двамата продължават да играят на най-високо ниво и да печелят отборни и индивидуални награди. \"Меси е отличен футболист, който ще бъде запомнен не само заради \"Златната топка\", а защото винаги е във върха, година след година - както съм и аз. Разликата с мен е, че аз съм играл в различни отбори и съм печелил Шампионската лига с различни отбори (\"Манчестър юнайтед\" и \"Реал\" Мадрид)\",  каза Роналдо наскоро . Екип от белгийски компютърни специалисти от KU Leuven и служители на холандката SciSports опитали да отправят по-различен поглед към сравнението между Меси и Роналдо. Изследването Те изготвили задълбочено изследване, като прегледали всяко едно отиграване на двамата за сезоните между 2013 и 2018 г., в които Меси и Роналдо играеха заедно в испанското първенство - съответно за \"Барселона\" и \"Реал\" (Мадрид). \"Оценката за представянето на даден футболист често се определя от головете и асистенциите. Головете са рядко събитие, защото по време на мач има средно около 1600 действия. Нашият модел разглежда всяко действие - удари, подавания, дриблиране, влизания и изчислява оценката\", каза проф. Джеси Дейвис. В обяснително видео от компанията дават пример какъв коефициент носи успешно подаване, върната назад топка или грешка. Кой е по-добрият Изводът е, че Меси е футболистът с по-висока оценка. При това с голяма преднина. Аржентинецът получава средна оценка 1.21 на мач за периода, спрямо 0.61 за Роналдо.    Двамата имат много висок коефициент за въздействието на отиграванията си. Голямата разлика идва от това, че Меси играе повече с топката и участва в повече действия. \"В първите сезони оценките на Меси и Роналдо са много близки. От сезон 2015-16 Меси излиза напред\", казва студентът Том Декроос, който е участвал в изследването. По думите му Пол Погба е пример за футболист, играещ често с топката, но е с по-нисък коефициент. Има и играчи, които по-рядко са с топката, но пък имат голямо въздействие - обикновено това е характерно за нападатели като Роналдо, Хари Кейн и Мохамед Салах. \"Меси е изключителен в това отношение - аржентинецът има много висок брой действия, а те са с висока стойност\", посочва Декроос. \"Роналдо е класически голмайстор. Оценката му се определя основно от добрите му удари\", посочва Лоте Брансен от SciSports.", "date": "2019.08.21", "title": "Кой е по-добър: IT специалисти с нов прочит на сравнението между Меси и Роналдо"}
{"url": "https://www.dnevnik.bg/analizi/2019/08/21/3953497_predi_51_godini_jivkov_vuvlicha_bulgariia_v/", "text": "                         Участието на България във войските на Варшавския договор, нахлули в Чехословакия през 1968 г., е израз на просъветската политика на Тодор Живков, която той неотклонно следва. Генералният секретар на ЦК на БКП никога не внася яснота за ситуацията, при която България участва в окупацията на Чехословакия. В своите \"Мемоари\" бившият първи партиен и държавен ръководител е отделил повече редове за пристрастието на Брежнев към евтиния тютюн, отколкото на конкретното българско участие във военната интервенция. Той се спира само на една от срещите си в Москва, предизвикана от чешките събития. С това обяснение Живков прехвърля отговорността за решението на СССР, като в същото време описаният от него момент достатъчно красноречиво показва подчиненото положение, в което той е поставен заедно с партийните и държавни ръководители от останалите социалистически страни: \"Участието на страните-членки на Варшавския договор в окупацията на Чехословакия беше предварително съгласувано в Москва. Инициативата за тази окупация беше на съветското ръководство. Брежнев бе категоричен, че в Чехословакия е подготвен контрареволюционен заговор. Това беше единствената информация. Първите ръководители от социалистическите страни, в това число и аз, стояхме в Москва около една седмица за обсъждане на обстановката в Чехословакия. Понеже имах традиционна среща със студентите, помолих да ме освободят след обяд на 7 декември и се върнах със самолет в София, проведох срещата и през нощта излетях обратно за Москва\". Отговорността за включването на България в този срамен акт е лично на Живков, като поддръжник на политиката на Брежнев. В качеството си на министър-председател той подписва строго секретното постановление №39 на Министерския съвет от 20 август 1968 г. за \"оказване на военна помощ на Чехословашката комунистическа партия и на чехословашкия народ\". Под него се подписват още 33 министри и председатели на комитети в тогавашното правителство. Сред тях са Пенчо Кубадински – зам.-председател на Министерски съвет, Дико Диков – министър на вътрешните работи, армейски генерал Добри Джуров – министър на народната отбрана, Светла Даскалова – министър на правосъдието, Павел Матев – председател на Комитета за изкуство и култура, Ангел Солаков – председател на КДС. В документа българското участие във военната интервенция получава следната формулировка: \"Отзовавайки се на молбата, отправена от партийни и държавни деятели на ЧССР към СССР и другите съюзни държави за оказване военна помощ на чехословашкия народ за ликвидиране на заплахата за съществуващия в Чехословакия социалистически строй, създадена от контрареволюционните сили в страната, встъпили в сговор с враждебни на социализма външни сили и изхождайки от съществуващите договорни задължения, Министерски съвет постанови: НРБ да участва с въоръжени сили съвместно със Съветския съюз и другите страни от Варшавския договор в оказване на помощ на чехословашкия народ в борбата му срещу контрареволюцията. Изпълнението на постановлението се възлага на министъра на народната отбрана.\" За това как властта в България тогава е възприемала случващото се в Прага говорят думите на председателя на КДС ген. Ангел Солаков: \"Дълбокия смисъл на \"Чехословашката пролет\" ние тогава не разбрахме. Сметнахме, че вълната на остра критика и разголване на недъзите, която растеше всеки ден, е подготовка за настъпване на контрареволюцията. Трябваше да минат много години, за да проумеем нейния дълбок замисъл\". Ген. Атанас Семерджиев, тогава началник-щаб на Българската народна армия, разказва в мемоарите си за конкретното българско участие във военната интервенция: \"Нашите части, определени да участват в акцията (12-и и 22-ри мотострелкови полк), още през юли се намираха на територията на Съветския съюз, където бяха поставени в оперативно подчинение на създадения специален щаб, ръководен от армейски генерал Павловски. По силата на този факт – националното ни командване – бяхме освободени от отговорност за планирането, организацията и ръководството на предстоящите действия... Това беше времето на най-остро противоборство между Изтока и Запада... Силни бяха опасенията, че започналите в Чехословакия промени може да доведат до излизането й от коалицията ни и по силата на \"доминото\" не само да я отслабят, но и да я взривят. Нахлуването на определените за операцията войски започна точно в полунощ на 20 срещу 21 август. В подготвеното за незабавно разпространяване от телеграфните агенции съобщение това действие се оправдаваше с писмо на група чехословашки ръководители, адресирано до ЦК на КПСС и предварително изпратено до него, съдържащо призива за оказване на помощ на \"здравите сили\" в ЧКП и чехословашкия народ, за да защитят социализма и свободата, но в последния момент този аргумент отпадна от съобщението... По-голямата част от населението на Чехословакия възприе тези действия не като \"братска помощ\", оказана му, за да се \"справи с контрареволюцията\" и да \"защити социализма\", а като унижаваща достойнството му окупация. То се опитваше с автобуси, трамвайни коли, самосвали и други средства да прегради пътя на танковете и бронетранспортьорите. Замерваше ги с камъни, тухли, бутилки със запалителна смес, железа и други предмети. Така посрещна и нашите части Решението за въвеждането на войските ни на територията на Чехословакия беше взето на най-високо политическо равнище (войските бяха само изпълнители), но това съвсем не оправдава нас – висшите военни ръководители от съюзните страни, един от които съм и аз.\" Още през 70-те години писателят Георги Марков описва истинското лице и роля на първия партиен и държавен ръководител: \"Моите разочарования от дейността на Тодор Живков бяха започнали доста време преди август 1968 г., но нашествието на войските на Варшавския договор беше пределната точка, моментът, който смъкна всички маски. Тогава видях, че всичките действия на първия секретар, цялото му обществено поведение бяха най-логично придържане до отредената му актьорска роля в съветската пиеса, наречена \"Народна република България\". За разлика от ген. Семерджиев и ген. Солаков Тодор Живков и в този случай не намира за нужно да поиска извинение или отрито да говори за своята лична отговорност. Неговата теза е демагогски оправдателна – в България не са се случили подобни неща заради личната му загриженост към нацията: \"Народът ни не бе въвлечен в предварително обречена, безнадеждна по същество авантюра. Нямахме нищо от рода на \"Пражка пролет\" – 1968 г., Унгария – 1956 г., Полша – 70-те и 80-те години. И то не защото отричах порива им, а защото си давах сметка за реалностите. И се съобразявах с тях в името на България. Всяка подобна авантюра през 60-те и 70-те години щеше да бъде смляна в зародиш, а през 80-те години - обречена на половинчати решения. И едното и другото – във вреда на България\". Тази удобна за Живков теза, застъпена от него след падането му от власт, обаче се опровергава категорично от съдържанието на някои архиви, които са запазили неговата автентична гледна точна за събитията в Унгария и Чехословакия. Един такъв документ е стенограмата с изказването му по време на вечеря с интелектуалци през 1974 г. след конференция, посветена на хумора и сатирата, където обстановката е предразположила към по-голяма искреност от негова страна: \"След Априлският пленум на ЦК на нашата партия, нейният Централен комитет, Политбюро, в това число позволявам си да зачисля и себе си, всички ние сме се отнасяли с внимание към творците. По-възрастните другарки и другари помнят какво беше у нас след Априлския пленум. Тогава се създаде обстановка, която сега не ни се ще да си спомняме. Какво направихме? Казахме: другарки и другари, трябва да се живее по закон божи и никакво отстъпление от закона божи! (Оживление). Кой излезе прав? Партията или тези, които тогава се бяха надигнали? Партията излезе права. Това исторически се потвърди. Днес и децата го знаят. Или да вземем контрареволюцията в Унгария. Тогава също имаше едно надигане, включително и във вашите среди. Ние казахме: спокойствие, другарки и другари, дайте да живеем по закон божи! И партийната линия се потвърди. Контрареволюцията в Унгария бе разгромена. С наша, а също и с ваша помощ. Така бе и при чехословашката контрареволюция. Пак казахме: другарки и другари, дайте да живеем по закон божи! И кой излезе прав? Чехословашките контрареволюционери или ние? Ние излязохме прави. Вие разбирате, че като казвам \"закон божи\", имам предвид единствено верния марксистко-ленински път, по който вървим.\" Унизителната политика на Живков е осъдена не само от времето, което показа, че \"авантюристи\" като Чехия, Унгария и Полша намират естественото си място в обединена Европа много по-бързо от \"реалистичната\" България на Живков, затънала в дълговете на неговото управление. На 23 август 1990 г., 22 години след събитията в Чехословакия, Седмото Велико народно събрание приема специална декларация, с която определя българското участие в окупацията \"като недопустим акт на намеса във вътрешните работи на една суверенна държава\" и поднася \"своето дълбоко съжаление за участие в тази акция на български войски\".", "date": "2019.08.21", "title": "Преди 51 години Живков въвлича България в окупацията на Чехословакия от СССР"}
{"url": "https://www.dnevnik.bg/bulgaria/2019/08/21/3953538_pravitelstvoto_osvobodi_dancho_diakov_ot_dlujnostta/", "text": "Със свое решение на заседанието си днес правителството дава съгласие генерал-майор Данчо Дяков да бъде освободен от длъжността началник на Националната служба за охрана (НСО), считано от 30 август 2019 г. В съобщението на пресслужбата на Министерския съвет мотиви за освобождението на Дяков не са посочени. \"Генерал-майор Данчо Дяков се оттегля по свое желание и по лични причини\", съобщи малко по-късно пресцентърът на службата за охрана. Според Закона за НСО освобождаването на началника на службата се извършва от президента след съгласуване с Министерския съвет, се припомня с текста. Данчо Дяков е на поста от март 2018 г., назначен с одобрен от правителството указ на президента Румен Радев. Тогава той беше и удостоен с висшето офицерско звание генерал-майор. Преди това Дяков беше съветник на Румен Радев по военната сигурност.", "date": "2019.08.21", "title": "Правителството освободи Данчо Дяков като началник на НСО"}
{"url": "https://www.dnevnik.bg/bulgaria/2019/08/21/3953537_komisiiata_za_zashtita_na_lichnite_danni_globiava_s/", "text": "Проверката на Комисията за защита на личните данни (КЗЛД) по случая  с изтеклите данни на над 5 млн. българи  от базите на Националната агенция за приходите (НАП) е приключила и данъчните ще бъдат глобени с милиони. Максималната санкция за подобно нарушение е 20 млн. лв., обясни председателят на КЗЛД Венцислав Караджов пред \"Дневник\". Той обаче не пожела да уточни сумата, с която ще бъде глобена приходната агенция, тъй като актът за установяване на административно нарушение ще бъде връчен официално утре. Тогава започва да тече и 3-дневен срок, в който санкцията може да бъде обжалвана по съдебен ред. \"Акт ще има. За определяне на санкцията трябва да бъдат отчетени много фактори – и броя на засегнатите лица, и какво е направила агенцията преди, по време и след незаконосъобразния достъп до техните бази данни – т.нар. хакерска атака. Всичко това трябва да бъде описано и отразено\", обясни Караджов. При проверката КЗЛД е извършила цялостна ревизия на НАП като администратор на лични данни и това също ще бъде отразено в самия акт. \"Комисията ще отправи и задължителни предписания, ще има и срокове. Има неща, които сме констатирали, и НАП ще трябва да предприеме действия във връзка с тези предписания\", подчерта Караджов. Заради разпространените лични данни в комисията са получили и частни жалби от граждани, които са засегнати от теча. \"Постъпили са жалби за изтекли ЕГН, но тези жалби ще бъдат присъединени към производството и комисията ще се произнесе за всички физически лица, чиито данни са изтекли, заедно с произнасянето за НАП\", каза Караджов. Той съобщи, че няма информация за това дали вече има случаи на злоупотреби с личните данни на граждани. \"Сумата от глобата на НАП не може да бъде използвана за нищо от нас. Имаше възражения от неправителствени организации, че комисията може да налага високи санкции, за да си попълва бюджета. Комисията не може да използва сумите от глоби, които постъпват в нейния бюджет, освен за посочените в закона за публичните финанси цели. Нито една от тях не е приложима и тези глоби отиват директно в централния бюджет\", посочи Караджов. \"На заседание от 20 август КЗЛД разгледа резултатите от проверката, направена в НАП по повод на нарушението на сигурността на личните данни, засегнало над 5 милиона български граждани. С оглед констатациите, които е направил проверяващият екип на КЗЛД, комисията взе решение за налагане на корективна мярка спрямо администратора на лични данни за съобразяване на операциите по обработване на лични данни с разпоредбите на Общия регламент относно защитата на данните. Нужно е да се посочи, че тази корективна мярка се налага с мотивиран индивидуален административен акт на надзорния орган, който подлежи на съдебен контрол\", съобщиха официално от КЗЛД. \"Общият регламент относно защитата на данните предвижда възможността заедно с корективната мярка да бъде наложена и имуществена санкция, респективно глоба. Налагането на корективна мярка под формата на \"имуществена санкция\" се извършва по реда на Закона за административните нарушения и наказания, като производството се образува със съставяне и връчване на акт за установяване на административно нарушение\", пише още в съобщението. \"Индивидуалният размер на санкция се определя, след като се вземат предвид направени от страна на нарушителя възражения в законоустановения срок. Съставяне и връчване на акта за установяване на нарушението, извършено от НАП, ще бъде направено до края на настоящата седмица. Доколкото сроковете в административно-наказателното производство са законовоопределени, очаква се конкретното административно-наказателно производство срещу НАП да приключи до 29 август 2019 г.\", посочват от КЗЛД. Проверката на комисията по случая започна на 22 юли, а в последния ден от миналия месец изпълнителният директор на Националната агенция за приходите Галя Димитрова е  поискала и приела оставките  на ръководителите на звената за информационните системи и за информационна сигурност на приходната администрация. Говорителят на НАП Росен Бъчваров обясни за \"Дневник\", че приходната агенция все още не може да даде отговор на въпроса кога и с какви средства НАП ще плати наложената глоба. \"Нека изчакаме актът да бъде връчен официално и ще дадем отговори на всички въпроси\", каза Бъчваров. Националната агенция по приходите обяви телефонни номера, на които може да се получи информация за изтекли лични данни след хакерската атака, които са насочени предимно към българите в чужбина. Беше разработено и приложение за проверка, което дава  възможност за справка  със SMS. При изтекли лични данни на над 4 млн. живи българи  от НАП все още твърдят , че едва за 189 има излязла опасно много информация. От приходната агенция смятат, че не е нужно гражданите да вземат специални мерки - смяна на лична карта, пароли на електронни пощи и други. От НАП качиха на сайта си и о тговори на някои от най-сериозните притеснения на хората  от възможни измами. Експерти обаче все пък съветват  да се предприемат известни мерки . Със заповед на премиера Бойко Борисов вицепремиерът по икономическата и демографската политика Марияна Николова е определена за  председател на Съвета по киберсигурността , съобщи вчера правителствената пресслужба. По-рано днес Николова каза, че  ще направи предложение за промяна  на Наказателния кодекс, с която да бъдат увеличени наказанията за компютърни престъпления. Обвинения за неправомерното изтичане на данни от НАП имат трима служители от \"Тад груп\".  Собственикът на фирмата Иван Тодоров  бе обвинен за подбудител заедно с търговския директор Георги Янков, а за извършител обвинение има Кристиян Бойков. Как да потърсите правата си, ако личните ви данни са изтекли -  тук", "date": "2019.08.21", "title": "Комисията за защита на личните данни глобява с милиони приходната агенция"}
{"url": "https://www.dnevnik.bg/sviat/2019/08/21/3953547_kak_edna_15-godishna_devoika_nakara_milioni_junoshi_po/", "text": "Преди една година шведската ученичка Грета Тунберг започна стачка, която бързо набра популярност по света и я превърна в лидер на природозащитното движение. Агенция \"Ройтерс\" припомня как се разви движението \"Петъци за бъдеще\", чиито членове организираха  протести и в България. 20 август 2018 г. - Тунберг, тогава на 15 години,  пропуска училище , за да протестира пред парламента с искане за повече действия срещу климатичните промени. 26 август 2018 г. - Към нея се присъединяват други ученици, родители и учители. Медиите започват да проявяват интерес. Септември 2018 г. - Стачките започват да се провеждат всеки път. Тунберг призовава и други ученици да организират подобни прояви в училищата си. Ноември 2018 г. - Над  17 хил. ученици в 24 държави  излизат да протестират в петъците. Тунберг започва да се появява на важни събития в цяла Европа, включително на климатичните преговори на ООН в Полша. Февруари 2019 г. - Вдъхновени от нея протести се провеждат в над 30 държави, сред които Бразилия, Индия и САЩ. Март 2019 г. - Тунберг е номинирана за  Нобелова награда за мир . Над 2 млн. ученици в 135 страни протестират. Май 2019 г. - Списание \"Тайм\" посочва момичето за една от най-влиятелните личности в света и я слага на първа страница. Юли 2019 г. - Консервативни и крайнодесни френски депутати призовават да се бойкотира гостуването ѝ в парламента.      1 август 2019 г. - Консервативният австралийски коментатор Андрю Болт нарича момичето \"дълбоко нестабилен месия\", който ръководи \"култ\". Тунберг нарича тези изявления \"конспиративни кампании\". 5 август 2019 г. - 450 активисти от \"Петъци за бъдеще\" от 37 европейски държави се събират на среща в Лозана, Швейцария, за да обсъдят бъдещето на движението. 14 август 2019 г. - Тунберг тръгва с яхта от Великобритания към САЩ, за да участва в климатична среща на ООН. Общият брой на протестиращите стига 3.5 млн. души от 169 държави.", "date": "2019.08.21", "title": "Как една 15-годишна девойка накара милиони юноши по света да протестират за климата"}
{"url": "https://www.dnevnik.bg/video/2019/08/21/3953532_video_predi_20_godini_be_vzriven_mavzoleia_v_sofiia/", "text": "На днешната дата преди 20 години започва разрушаването на мавзолея на комунистическия вожд Георги Димитров в центъра на София. Операцията е по нареждане на тогавашния строителен министър в правителството на СДС Евгений Бакърджиев. Първата експлозия, наблюдавана от кмета Стефан Софиянски и премиера Иван Костов, не успява да унищожи масивната сграда и тя само леко се накланя настрани. Налагат се поредица от взривявания до 27 август, за да бъде съборен бетонният куб, в който имаше помещение за съхраняване мумията на Димитров. Една от сградите, предизвикала спорове десетилетия наред, е завършена на 10 юли 1949 г. - седмица след като Димитров умира в правителствен санаториум край Москва. Правителството в София решава да последва нетипичната за българската история и култура азиатска традиция в СССР, където на централния площад на огромната държава и до днес се издига мавзолей с балсамираното тяло на Владимир Ленин. След смъртта на Йосиф Сталин през 1953 г. за няколко години до него е поставена и неговата мумия. Тоталитарната власт превръща в България мавзолея в център на култа към личността на Димитров като \"вожд и учител на българския народ\". Той е включен и в държавния протокол, като на важни празници българските институции полагат венци до входа или пред двете стени, достроени до мавзолея. Същото важи и за гостуващи чуждестранни делегации. В момента на взривяването мавзолеят е празен от 9 години. На 18 юли 1990 г. по молба на осиновения му син Бойко Димитров мумията на Димитров е изнесена, кремирана и останките са положени в протестантската част на Централните софийски гробища, където през 1946 г. той препогребва майка си.", "date": "2019.08.21", "title": "Видео: Преди 20 години бе взривен мавзолеят в София"}
{"url": "https://www.dnevnik.bg/sport/2019/08/21/3953562_stoicho_stoev_nai-hubaviiat_scenarii_e_da_reshim/", "text": "Треньорът на \"Лудогорец\" Стойчо Стоев заяви, че се надява двубоят с \"Марибор\" да бъде решен още в Разград или поне отборът му да си улесни значително задачата преди реванша. В четвъртък българският шампион приема съперника си в първия мач от  плейофа за влизане в групите на Лига Европа . \"Най-хубавият сценарий е да си решиш мача още в първия двубой. Ние сме с нагласата, че имаме два сериозни двубоя. Нагласата ни е такава, че трябва да се представим доста убедително\", каза Стоев. По думите му за \"Лудогорец\" е важно да действа без напрежение. \"Когато един отбор е под напрежение, не може да се изяви и да покаже качествата си.\" Мачът е в четвъртък в 20.30 ч. на \"Лудогорец арена\".", "date": "2019.08.21", "title": "Стойчо Стоев: Най-хубавият сценарий е да решим двубоя с \"Марибор\" още в Разград"}
{"url": "https://www.dnevnik.bg/gradska_sreda/2019/08/21/3953564_borislav_ignatov_predlojeniiata_mi_za_pametnika_na/", "text": "Архитектурна сатира – така кандидатът за кмет на София на \"Демократична България\" архитект Борислав Игнатов определи днес пред журналисти своите предложения за монтиране на националния герб върху постамента на Паметника на съветската армия, както и за покриването на целия паметник със озеленен саркофаг. Идеите му предизвикаха бурна реакция и спорове във \"Фейсбук\". \"Направих тази архитектурна сатира, която е представяне на нещата в пресилен вид, за да се предизвика реакция. Това не беше конкретно предложение за изпълнение\", разясни той. Според него темата за бъдещето на паметника трябва да бъде решена веднъж завинаги и предлага, ако стане кмет, да организира референдум, с който софиянци да изразят позицията си. Подробности за идеите на Игнатов за паметника може да видите  тук. Паметник на подмазване на Съветския съюз \"Личното ми мнение като творец е, че този паметник е фалшив и посланието му е фалшиво. Той е направен от много добри творци, но по техните писмени свидетелства се разбира, че са били под натиск и не са го направили по своя воля. Това е паметник на сервилността на тогавашното ръководство на БКП, на подмазване пред Съветския съюз, което дори не е било искано от нас. Той не трябва да продължава да доминира в столицата, на най-хубавото централно място, и по този начин да доминира върху съзнанието на хората, върху мисленето не само на столичани, но и на цяла България\", обяви Игнатов. Той уточни, че демонтажът на целия монумент и възстановяване на озеленяването на Княжеската градина е най-доброто решение. Въпреки това щял да се съобрази с резултата от бъдещия референдум, който ще организира, ако бъде избран за кмет на София. Сърцето и духът на столицата е пететажна София Като утвърден архитект Игнатов даде изненадващ отговор на въпроса как би решил проблема с презастрояването. \"Строителството е един от основните фактори за замърсяването в света, дори по-голям от транспорта\", каза той и разясни, че в момента е световна тенденция в архитектурата да не се строи излишно. Без да дава конкретен пример за София, той очерта методиката. \"Правят се безсмислено големи или безсмислено скъпи сгради. По-важното е винаги да знаем, че бюджетът е ограничен и с него трябва да постигнем максималното във всички райони на София, а не на едно място\", подчерта той. \"Сърцето и духът на столицата е пететажна София, която е в централна градска част – това е истинският характер на града и смятам, че той трябва да бъде запазен с всички средства. Небостъргачи не трябва да има и във визуалните коридори към планината или към исторически монументи. Най-доброто решение е полицентричният град, за да има периферни центрове, които са предимно бизнес офиси. Такъв добър пример е зоната на изхода за Пловдив, на бул. \"Цариградско шосе\". Има възможност за небостъргачи и при автомагистрала \"Люлин\" и на други места по периферията\", посочи Игнатов. Тежката бюрокрация Друг сериозен проблем в ръководенето на Столичната община за него е, че всичко в управлението и вземането на решения е доста непрозрачно. \"Не можем да видим директен отчет за нищо, а трябва да се подават искания по Закона за достъп до обществена информация. Често отговорите са не за това, което питаме, а ни казват – запознайте се с цялата проектна документация еди-къде си. Това не е отговор за мен по същество.\" Като председател на Камарата на архитектите в България от 2016 г. Игнатов вече е въвел пряка демокрация чрез електронно гласуване, онлайн заседания и директно излъчване на общите събрания. Ако бъде избран за кмет, той обяви, че ще наложи прозрачност на всички дейности чрез дигитализация и в Столичната община.", "date": "2019.08.21", "title": "Борислав Игнатов: Предложенията ми за Паметника на съветската армия са архитектурна сатира"}
{"url": "https://www.dnevnik.bg/sviat/2019/08/21/3953566_kovchejnikut_na_vatikana_e_osuden_za_pedofiliia_no/", "text": "Бившият ковчежник на Ватикана Джордж Пел ще остане в затвора за поне още три години, след като втора съдебна инстанция го призна за виновен в педофилия. Но ще остане и кардинал, докато Ватиканът не проведе свой вътрешен процес. Разкритията за педофилите в католическата църква  разтърсиха институцията  в последните години. Ето как се разви процесът на най-високопоставения католически духовник, осъден за такива престъпления... и как започна всичко. Какво е правил архиепископът Пел е насилвал сексуално две 13-годишни момчета от църковен хор в Австралия в края на 90-те. По това време той е бил архиепископ на Мелбърн. Едното от момчетата е покойник; другото, вече в тридесетте си години, разказа пред съдебните заседатели как архиепископът се е събличал пред тях, галил ги е по гениталиите, мастурбирал е и ги е принуждавал да му правят орален секс. \"Процесът беше стресиращ. Това пътешествие ме отведе на места, от които в най-мрачните си дни се боях, че няма да мога да се върна\", каза мъжът в изявление, прочетено от адвокатката му. Какво следва Засега Пел е най-високопоставеният член на католическата църква, осъден за такива престъпления. През март му бе постановено наказание от шест години за общо пет обвинения; през октомври 2022 г. той ще може да поиска помилване. Говорителка на Пел заяви, че той продължава да твърди, че е невинен, и обмисля да обжалва. Екипът му има 28 дни да вземе решение дали да предприеме тази стъпка. Сега мъжът ще бъде преместен в затвор със средна степен на сигурност. Там пребивават около 700 затворници, повечето от които са сексуални престъпници. Има и други свещеници.      Какво казва църквата Пел все още е кардинал в католическата църква, тоест е сред най-високопоставените ѝ служители. Дори да подаде оставка от този пост, той ще остане свещеник. За да спре да бъде свещеник, Конгрегацията за доктрината на вярата ще трябва да го признае за виновен в свой вътрешен процес. През февруари от Ватикана съобщиха, че конгрегацията разглежда обвиненията срещу Пел, но в последното си изявление институцията заяви, че очаква резултатите от делото, преди да се заеме със своя процес. \"Процесът продължава и Светият престол напомня, че кардиналът винаги е поддържал, че е невинен () и е негово право да обжалва\", гласи изявлението на Ватикана. Папа Франциск е наложил ограничения на дейността му – забранено му е да провежда служби публично и да контактува с непълнолетни. Тайната на изповедта е по-важна от насилието над деца Австралия проведе специално разследване и нарочна комисия публикува доклад от 17 тома с над 400 препоръки как католическата църква и институциите да отговорят на проблема със  сексуалната злоупотреба с деца  в продължение на 90 години. Разследващите са изслушали свидетелства на повече от 15 000  жертви на посегателства  в различни институции като сиропиталища, спортни клубове, училища и младежки организации. Посочени са общо 4000 такива институции, от тях 62% са католически. Една от препоръките бе Конференцията на австралийските католически епископи да поиска от Ватикана да обмисли въвеждане на  доброволно безбрачие за свещениците . Епископите трябва да изяснят също дали получена в изповедалните информация за  сексуално насилие към деца  подлежи на тайната на изповедта и дали опрощаването на извършителите трябва да бъде отказано, докато те не си признаят в полицията. Друга препоръка на комисията е за прикриването на сведения за педофилия да се носи наказателна отговорност, включително и от духовниците. На тези препоръки обаче Апостолическият трибунал на Ватикана  отвърна с обяснението , че няма закон, който да принуди духовенството да наруши тайната на изповедта, \"защото този дълг идва пряко от Бога\". Как започна всичко През 2002 г. американският в. \"Бостън глоуб\" публикува серия материали за педофилията в църквата. Макар да са следили първоначално един случай, журналистите от разследващия отдел \"Спотлайт\" осъзнават, че става въпрос за масови злоупотреби с деца, продължавали с десетилетия, които църквата прикрива.  Статиите им излизат в продължение на цяла една година и те печелят \"Пулицър\" за служба на обществото. Но по-важното - работата им изважда наяве системните пороци в църковната организация. \"Преди публикацията през януари 2002 г. вече бяхме потвърдили, че над 70 свещеници са малтретирали деца, че църквата принуждава кварталите да си мълчат и че това прикриване е продължило десетилетия\", спомня си редакторът на \"Спотлайт\" Уолтър Робинсън. След излизането на първия текст редакцията е залята със сигнали от цялата страна, като само през 2002 г. са публикувани почти 600 статии за сексуалната злоупотреба с хиляди деца от страна на стотици свещеници, не само в Бостън, но в цялата страна. Ефектът от разследването на  екип \"Спотлайт\"  далеч прехвърля границите на САЩ. Серията публикации с широк отзвук поставят проблема и в световен мащаб. Много бързо са събрани данни, благодарение на които 6427 свещеници са обвинени в сексуални злоупотреби срещу общо 17 259 жертви. След доклада на \"Спотлайт\" са разкрити сексуални злоупотреби от страна на свещеници на католическата църква в 105 града в САЩ и 102 епархии по целия свят. През 2015 г.  филмът \"Спотлайт\" , посветен на тази история,  спечели няколко оскара , включително за най-добър филм.", "date": "2019.08.21", "title": "Ковчежникът на Ватикана е осъден за педофилия, но още е кардинал: какво следва"}
{"url": "https://www.dnevnik.bg/zdrave/2019/08/21/3953592_pravitelstvoto_odobri_suzdavaneto_na_bolnica_v_gabrovo/", "text": "Със свое решение кабинетът днес одобри създаването на Многопрофилната болница за активно лечение \"Свети Иван Рилски Габрово\" ЕООД. Това е първото лечебно заведение, което се създава с решение на Министерския съвет в съответствие с промените в Закона за лечебните заведения, се отбелязва в съобщението на пресслужбата на правителството. Тригодишният бизнес план за развитието на новата болница предвижда лечебното заведение да разполага със 107 легла. То ще изпълнява медицински дейности по вътрешни болести, пневмология и фтизиатрия, кардиология, гастроентерология, нефрология, ендокринология и болести на обмяната, нервни болести, физикална и рехабилитационна медицина и образна диагностика. Според становище от Националната здравноосигурителна каса е нецелесъобразно  увеличаване на финансирането на лечебните заведения за болнична помощ в област Габрово  за заплащане на дейности, които се изпълняват от съществуващите лечебни заведения. В срок от три месеца управителят на дружеството трябва да подаде заявление до министъра на здравеопазването за издаване на разрешение по Закона за лечебните заведения.", "date": "2019.08.21", "title": "Правителството одобри създаването на болница в Габрово"}
{"url": "https://www.dnevnik.bg/bulgaria/2019/08/21/3953635_deloto_sreshtu_banevi_trugva_v_kraia_na_septemvri/", "text": "Делото срещу бизнесмена Николай Банев, съпругата му Евгения и майка му Мария тръгва в края на септември. Прокуратурата е приключила разследването срещу тримата и е внесла обвинителния акт в Специализирания наказателен съд, съобщи БНР. Тримата са обвинени за участие в  организирана престъпна група  за данъчни престъпления и пране на пари. Обвиненията завариха семейството в Ница в края на миналата година. След неколкомесечен престой във френски арест те  бяха екстрадирани  в България. В момента под стража е само Николай Банев, а съпругата му  Евгения Банева е на свобода  срещу \"подписка\" по здравословни причини.", "date": "2019.08.21", "title": "Делото срещу Баневи тръгва в края на септември"}
{"url": "https://www.dnevnik.bg/biznes/2019/08/21/3953649_chadurut_na_kumping_chernomorec_shte_struva_do_6_lv_a/", "text": "Цената на чадър на плажа на къмпинг \"Черноморец\" ще е до 6 лв., а на плажа \"Поморие изток\" - до 7 лв. Същите лимити са предвидени и за цените на шезлонгите. Днес правителството определи концесионерите на двата плажа - съответно \"МРГ БИЛД\" ЕООД и \"АУТО ФАКТОР\", съобщи правителствената пресслужба. Концесионерът \"МРГ БИЛД\" ЕООД ще инвестира 571 950 лв. за подобряване на достъпа до морския плаж \"Къмпинг Черноморец\".", "date": "2019.08.21", "title": "Чадърът на къмпинг \"Черноморец\" ще струва до 6 лв., а на \"Поморие изток\" - до 7 лв."}
{"url": "https://www.dnevnik.bg/analizi/2019/08/21/3952709_bulgariia_gori_v_bokluci/", "text": "                         Ковачки гори отпадъци (и взема от нашите пари, че ни трови), боклуци изгарят магистрали, запалени вторични суровини има из цялата страна – България гори, буквално. Ясно е, че темата с отпадъците ще става все по-централна и хората имат много основания да се притесняват от слабия контрол там. Не е случайно, че компаниите на Ковачки започнаха масиран внос на боклуци основно от Италия с цел изгаряне. Просто у нас институциите са слаби и затова тровенето на граждани може да върви безнаказано и да се превърне в много успешен бизнес. Предлагам седем съвсем конретни, практични и реалистични мерки за решаване на проблема. от нея. И парите изобщо не са малко. Говори се за 70-100 евро на тон за внос от Италия. Като сложим и преференциалните цени, по които се изкупува произведената енергия (над 17 ст. за киловатчас в \"Брикел\" например), става ясно защо интересът е толкова голям. Подобно е и с нашия си боклук. Макар и цената да е с пъти по-ниска (20-40 лева за тон), можем да си представим защо възникват все повече пожари. Просто за собствениците на сметища изгарянето на тонове тяхна суровина си е чиста печалба. Не казвам, че всички пожари са умишлени, но на принципа кой печели можем лесно да стигнем до извода, че има логика много от тях да са такива. Особено в страна като България, с министър, чийто приоритет на думи е чистотата на въздуха, но на действия е безпроблемното издаване на разрешителни за горене на боклуци от страна на силните на деня. Не че отпадъците не могат да бъдат сериозен бизнес. Швеция го доказва, като внася огромни количества (1.3 млн тона годишно), за което й плащат. Само че там 99% от боклуците се обработват и не стигат до пещите за изгаряне. Отделно самите инсинератори могат да бъдат съобразени с най-добрата налична технология за опазване на околната среда. За разлика от скандинавския пример обаче тук практиката е вносните отпадъци да се горят в пещи, които са пригодени за работа с нискокалорични въглища. Използването на друга суровина води до изпускането на огромни количества отрови. Което води до основателен гняв на хората в Гълъбово, Перник, Дупница и Бобов дол, Сливен, Враца. На някои от тези места все още има само планове за горене, но съпротивата набира скорост. И е наистина автентична, а не подклаждана от някого. Помните колко села се разбунтуваха 2005/06, когато имаше различни идеи къде да се складира боклукът на София. От месеци се срещам с хора от тези места и наистина са бесни, че държавата не си гледа работата. Проблемът с производството на ток от изгаряне на вносни (а и български) отпадъци е на толкова нива, че не знам и една причина, поради която да е оправдан. Не само тровенето на хората (за мен здравето е основният проблем), но и изкривяването на пазара на ток. Където разрешеното за едни е забранено за други. Има тенденция всеки отделен бонбон, всеки грам от някакво изделие, да се завива в отделна опаковка. Няма много смисъл от това, освен търговски. Не съм привърженик на радикалните забрани, но потребителско поведение, което насърчава ползването на по-малко пластмаси, ще превъзпита и производителите. Дори ако има риск да загубят 10% от пазара, те ще се пригодят към други условия. Разработени са и стратегии за нулеви отпадъци, при които всичко може да се използва, така че нищо да не отива в океаните, на сметищата или в инсинераторите. Скандинавия е доста напред в тези технологии, но не само. За съжаление засега около 10% от пластмасите се преработват. Т.е. по-малко опаковки + Многократна употреба + Рециклиране (как се казваше на български \"преработка?\") Няма как да се мине без него, при положение че пожарите не унищожават стока, която има стойност за собственика, а напротив. Намаляват му разходите. Тук бих предложил в проверките да се включат и уважавани обществени екологични асоциации – Асоциация на еколозите в общините, Коалиция да остане природа и т.н.  Например чрез регламент да си плащат по двойна тарифа за изгорял боклук, отколкото ако го пласират. Имаме сведения, че много фирми си организират ежегодни пожари. Просто имат интерес от това. Те парите си ги избиват от такси на вносителите и на преработката гледат като на \"дейност на загуба.\"  които изникват къде ли не, но най-вече на терени, които не стават за нищо друго. Случаят с боклуците под мостовете на магистрала \"Струма\" е показателен. Там пожарът тръгна точно от нерегламентирани места за изхвърляне на стари гуми например, които целият град ги знае, а общината си трае. Най-вероятно земите, където това се случва, са общински или в близост до гета, затова и на собствениците не им пука. Тук вече е задължение на общините да си влязат във функциите и да не допускат такива обекти. Ако това се прави, трябва да е според най-съвременните технологии, а не в пещи, пригодени за въглища. И без риск за здравето на хората. Защото това сега е геноцид. Българското общество иска и може да се справи с проблема. Просто не трябва да позволим на олигархичните зависимости да ни спрат.", "date": "2019.08.21", "title": "България гори... в боклуци"}
{"url": "https://www.dnevnik.bg/analizi/2019/08/21/3952710_djetovete_istoriia_s_pesimistichen_krai/", "text": "Не очаквах тази история да завърши точно така. Поради очевидно безпочвения ми оптимизъм, че нещата не са чак толкова зле. Или поради несвойствената за възрастта ми наивност, че хората имат достатъчно разум, за да живеят заедно, а институциите – механизми, с които да управляват това общо живеене. Ето как започна: в крайбрежна ивица на Черноморието в неохраняема, но незабранена зона се къпят хора. Точно там към брега се приближава джет, защото управляващият го е видял познат на брега. Не съм такъв човек, който се впуска офлайн в словесни битки с непознати, но този път не се сдържах и казах на джетиста да се връща обратно в морето, не е позволено да идва толкова близо до брега и то сред плуващите хора. \"Много си ми е добре тук!\" – каза той. Което е вярно, вярно е – добре му беше. Но е опасно за останалите. \"Не ми пука\" – каза той. \"Ще се оплача\" – почти проплаках аз. каза непознатият младеж, пронизвайки ме с железен поглед, после се изправи като владетелят на морето Посейдон, изду татуираните си мускули и избръмча нанякъде. Жалка картинка представлявах в този момент: гневно малко кученце, което се перчи и джафка във въздуха, без да знае към кого точно да насочи възмущението си. \"Права сте, много са досадни тия с джетовете, шумът им не се трае, идват наблизо, ама на кого ще се оплачете? Кой изобщо ще ви обърне внимание?\" – каза една жена до мен повече на себе си, отколкото с желание да влиза в разговор. \"Заради такива като вас е така, защото всички си траем и никой не се оплаква!\" – обърнах се сега към нея. \"Хубава работа, сега пък аз съм ви виновна\" – изненада се жената. Обърнах й гръб с твърдото решение да сложа ред в този объркан свят. Ако не в света, то поне по брега, където джетовете са по-нагли дори и от комарите. И така първо се обадих в общината, където се развиваше действието. От пресцентъра ми казаха, че общината нищо не може да направи, контролът на джетовете не е в техните правомощия. Да, знаят, че частните джетове тормозят хората, но да се обадя в Морската администрация. Обадих се в Морската администрация, където любезен служител много учтиво ми съобщи, че нищо не може да направи, защото наредбите са такива, че частните джетове няма как да бъдат контролирани. Хронологията била следната: преди години българи отишли да карат джетове в Гърция, но гръцките власти ги върнали, отсекли, че не може без документи. След което в България въвели регистрация, но нищо повече. В момента за всички останали водни съдове се искал документ за правоуправление, минавали през годишни прегледи и подлежали на контрол, в това число и регистрираните за стопанска дейност джетове, само частните – не. При охраняеми плажове имат право да идват до 200 метра от брега, при неохраняеми до 300 и да не влизат в морето по-навътре от 1 км от брега. Толкова. Да, в Морската администрация знаели, че частните джетове много често нарушавали това разстояние, знаели и кои са нарушителите, твърде често те \"Аз съм сам тук в района, как да ги гоня? – попита служителят. – Ние подлагаме на много строг контрол малките лодки, а джетовете, които са с мощност 300 коня – не.\" Единствените, които можели да ги контролират, били от Граничната полиция, но те пък са с катери и нямало как да идват толкова близо до брега. Пък и те нямали достатъчно персонал. Ако джет удари човек в неохраняема зона, кой ще е виновен? \"Предполагам, че човекът, че не се е пазил\" – отговаря служителят от Морската администрация. Какво трябва да се направи, че джетовете да спрат да тормозят плажуващите и с шума, и с близостта си? \"Една наредба трябва само – обяснява ми служителят – с която да се дадат правила, както е в Гърция. Но това се решава в София, ние по морето само изпълняваме.\" Явно трябва да пострада някой, че тогава да изготвят наредбата, казвам. \"Явно трябва да убият някого, че да има контрол над джетовете\" – е казал през август 2009 г. бащата на 10-годишния Станислав от Сливен, който е ударен от джет на плажа на Златни пясъци. Случаят е разказан от всички медии. 10 години по-късно Станислав е вече 20-годишен мъж. Лекарите, които са го преглеждали, може и да са пенсионери. Журналистите, които са описали нещастието, може вече и да са напуснали професията. Всяка година през лятото се споменава от медиите. И нищо. \"Вижте – казва ми служителят от Морската администрация – оплаквания има много. Хората се дразнят, но нима някой чува обикновените хора? Един нов джет струва между 10 и 20 000 долара. Тия, дето ги карат, нарочно идват толкова близко, перчат се. Чия дума е по-тежка – на този, който си го е купил, или на бедняка от хавлията на плажа? Разбирате ме, нали\" Разбирам. Ще кажете – какво пък толкова с тия джетове, ей на, сезонът свършва. Огледайте се. Нима не виждате целогодишно други такива белобради проблеми, за които всяка институция казва \"Нищо не може да се направи\", а в края на веригата се появяват едни посейдоновци, по-нагли от комари, и ти се хилят: \"Никой нищо не може да ми направи!\" И са прави! И тези, които смятат, че нищо не може да се направи и че е по-добре да не си хабим усилията с желание да сложим ред, ако не в света, то поне на нашата улица, също са прави. Кученцето си подви опашката и вече не джафка във въздуха. Сигурна съм, че няма да харесате този песимистичен край. Като много знаете, кажете какво да направим. Разбирате ме, нали?", "date": "2019.08.21", "title": "Джетовете: история с песимистичен край"}
{"url": "https://www.dnevnik.bg/intervju/2019/08/21/3953175_iavor_nikolov_veterinar_za_da_ogranichim_chumata/", "text": "                         - Причините за толкова сериозното и бързо разпространение на това заболяване са в самата му същност – то е силно заразно, пренася се изключително лесно, срещу него няма ваксина или лечение, а начините му за разпространение са много. Един от основните начини на заразяване е с контакт, но не разбирайте, че става дума само за директен контакт на прасе с прасе. Става дума и за всякакви биологични секрети и екскрети от свине - кръв, екскременти... всичко това може да бъде пренесено по всякакви начини. Пренасянето може да стане и индиректно чрез заразени дрехи, ножове, автомобили и други. Болестта се предава и чрез замърсени материали, опаковки и остатъци от храни, които са били заразени с вируса. Всяко нещо, което е било в контакт, дори индиректен. Вирусът оцелява и в различни продукти, които не са термично обработени. И ако човек изхвърли отпадък от такъв продукт, ако с него се нахрани прасе, отново имаме разпространение. Болестта може да се пренесе включително през фуражите. Често хората ползват произведеното от собствените си ниви, то директно стига до домашните животни, а може преди това в нивата да са се хранили и болни диви прасета например. Но големият проблем според мен дойде и идва най-вече от това, че хората изхранват животните с кухненски отпадъци. Макар това да е забранено от закона, понякога храните и фуражите съдържат също части от други хранителни продукти,  статъци от храна от столове или домашна храна, която също може да е била заразена. Дивите свине пък имат достъп до бунища и битови отпадъци. Животните могат да се заразят още от консумация на животинско месо и продукти, пренасяни от туристите, както и кухненски отпадъци. Планинарите по-скоро рядко могат да пренесат болестта с дрехи и обувки, освен ако не са в пряк контакт с мъртво животно или негови остатъци. Ловците също са много важно звено в борбата с разпространението на заразата и при тях също трябва да се спазват строги правила, както по време на лова, така и за обработка на месото, пренасяне на убитото животно, обеззаразяване на контактните материали. Всичко това са предпоставки за бързо и сериозно разпространение на заразата. И я прави трудно овладяема. - Няма червена лампа, която да светне всеки път, ако някой работник, който например има прасе вкъщи, влезе в свинекомплекса, без да е изпълнил стриктно всички предписания. Или ако сред фуража попадне малко заразена храна. Отново трябва да посочим силната заразност и това, че е достатъчна например една заразена опаковка от храна, в която е имало вирус, за да се предаде болестта. - За съжаление няма универсално и лесно решение. Основното е хората и то всички по веригата на разпространение, да разберат, че единственият възможен начин за ограничаване на заболяването е да се създадат празни пространства. За момента в тях да няма прасета, които да разпространяват болестта. Представете си го като при пожар – трябва да се осигури място, което не гори и не предава огъня нататък. Всичко това не трае безкрайно дълго, след известен период отново ще могат да бъдат отглеждани прасета за лични нужди при спазването на нужните изисквания и хигиена. Хората трябва да проявят малко търпение и разбиране. Но трябва да мислим не само за собствената си черга. В случая, както постъпва област Перник с обявяване на санитарна зона и без да е регистриран случай на болно животно, се прави опит да бъде прекъсната веригата и да не се разпространява нататък. - И държавните органи, и ние – ветеринарните лекари, правим каквото трябва. Занимаваме се с проблема и в извънработно време, ходим, обясняваме, проверяваме. Но тези мерки, пак казвам, трябва да включат всички по веригата. Освен дейността на ветеринарите и на служителите на министерството на земеделието, е нужно сриозно участие на стопаните, ловците, кметовете на населени места, а и всеки един потенциален разпространител на заболяването. Тук е възможно да се къса връзката - при стиковането на всички. - При ловците има много важни стъпки, които всеки от тях трябва да предприеме. Ловците са много важно звено в борбата с разпространението на заразата. Всяко диво прасе, което е открито мъртво, е потенциален източник и трябва да бъде докладвано. Прави се лабораторен анализ. Продуктите от дивата свиня също трябва да бъдат изследвани. Самото пренасяне на прасето, всичко, което е влязло в контакт с него – автомобили, дрехи, обувки, ножове, трябва да бъдат обеззаразявани. Тук пробойните наистина са много. В гората също не трябва да се оставят части от отстреляното диво прасе. Дивите парсета да не се влачат през гората, оставяйки кървава диря. След един лов на диво прасе, не бива да се влиза в контакт с домашни свине и дворове. Но под контакт отново не трябва да се разбира само директно да се занесе дивото прасе в двора с питомното, а всичко, целият инвентар, да бъде дезинфекциран, дрехите да бъдат прани при висока температура, обувките да се обеззаразяват, всичко. При домашните парсета това заболяване е доста по-видимо, отколкото при дивите. При тях симптомите са по-ясно различими. Хората вече разбират, че при този начин на разпространение, не се знае дали прасето, което е било здраво до снощи, на сутринта вече няма да е проявило болестта. И сякаш разбират, че е по-добре да заколят здравото животно и да могат да използват месото му безпроблемно, отколкото да чакат да дойде до тях заразата. Но трябва да се наблегне сериозно и на дезинфекцията. Тя дори е елементарна – например с натриева основа. Разтвор на сода каустик от 2% - на всеки сто милилитра, два милилитра. Този елементарен разтвор убива вируса. И всичко, за което има съмнения, може да бъде обработено. - По закон всички животни трябва да бъдат идентифицирани с ушна марка и да са в информационна система, която съдържа всички данни, включително за лекуващия лекар, прегледи, заболявания. Пропуск е на стопаните, че не го правят. Но това е задъжение на собствениците, ние няма как да ги вкараме под строй да си го изпълнят. Ние нямаме възможността постоянно да обикаляме всички къщи и дворове, в които можем да предположим, че някой си е купил едно или две прасета. Не можем да сме полицаи и охранители. Да, случва се, когато отидем в дадена ферма и видим, че наред с останалите регистрирани животни са се появили и нерегистрирани, съветваме хората да ги запишат. Преди време ветеринарните лекари сменихме системата си на работа – преди бяхме на участъкова система, обхващаше строго фиксирана територи, за която отговаря даден ветеринарен лекар. Това вече не е актуално и имаме индивидуални ангажименти към стопаните чрез подписване на индивидуални договори. Стопанствата, за които отговаряме, често са пръснати, не можем да ги обходим и тях, и другите около тях, да огледаме всяко, включително и тези, които не са се обърнали към нас и не са сключили договор с ветеринар. - Административни пречки и спънки за регистрация според мен няма, процедурата е съвсем елементарна. Ако стопанинът няма открит обект, а повечето вече имат такива открити обекти, трябва само да заявят пред областната дирекция по безопасност на храните с една типова бланка с личните данни, че искат да им бъде издадено разрешение за откриване на нов животновъден обект и да им бъде издаден номер. Няма опашки, няма чакане, такси, нищо. След това този номер се дава на ветеринаря, с който се сключва договор и по него се отразява електронно всяко нещо, което се случва в този животновъден обект – купени животни, родени, болни, здрави, продадени, заклани... Всяка манипулация. Освен това откриването на такъв обект е еднократно, не се прави всяка година. Единственото, което трябва стопанинът да направи, е да звънне на ветеринар и да поиска той да дойде и да му маркира прасето. - Трудно може да бъде ограничено и предвидено движението на едно диво животно. Практиките показват, че дори животни, които са отглеждани в затворени големи резервати – бизони в САЩ например, които са обгрижвани, хранени, ограничавани с електропастири и огради, пак екземпляри от тези стада могат да бъдат видени излезли от тези зони. Подобна е и ситуацията при дивите прасета, които особено в размножителния си период са по-активни и са склонни да минат немалко разстояние. - Това е естествен подбор – ако имаш сили, вървиш със стадото, ако не - изоставаш и умираш. Освен това животните добре усещат ситуацията и сами изолират болните индивиди или се изолират сами. Друга възможна причина е и че не се заразява цялото стадо едновременно и наведнъж – може да се зарази едно животно, то да предаде болестта на друго и да умре. Но няма да умрат всички едновременно и на едно място. Измирането не става на стада. - Времеви хоризонт трудно може да се даде, това заболяване в други части на Европа не са успели бързо, за няколко месеца да го ликвидират. Практиката не поставя обозрими и конкретни времеви рамки. Но колкото по-бързо впрегнем общите усилия – на държавата, ветеринари, местни власти, стопани и ловци, ако всички заедно участваме в този процес, толкова по-лесно това ще се случи. В крайна сметка хората трябва да знаят, че кризата е преодолима с общи усилия.", "date": "2019.08.21", "title": "Явор Николов, ветеринар: За да ограничим чумата, трябва превантивно да се заколят прасетата в някои райони"}
{"url": "https://www.dnevnik.bg/sviat/2019/08/21/3953038_neprilichno_-_po_kolko_poluchavat_deputatite_v_afrika/", "text": "                         Животът в Уганда поскъпва - с това обяснение депутатите в страната си вдигнаха заплатите с цели 40 процента. А и преди увеличението те получаваха сто пъти повече от обикновените граждани, съобщават медии. При това Уганда не е изключение - и в другите африкански държави политиците се радват на неимоверно високи доходи. Част от заплатата е за социални цели Последното увеличение на депутатските заплати в Уганда натовари бюджета и данъкоплатците с над 15 милиона евро. Депутатът Питер Огванг от управляващата партия \"Национално съпротивително движение\" дори заяви пред местните медии, че заплатите и необлагаемите надбавки не стигали, тъй като политиците правели с тях инвестиции в избирателните си райони и поемали разходите на закъсали избиратели. \"Хората не бива да ни съдят, че сме добре платени\", каза той. Аргументът, че африканските политици плащат от джоба си различни социални разходи на своите избиратели, не е нов. Но какви са фактите? Всеки депутат в Уганда, а те са общо 459 на брой, получава между 3500 и 7000 евро месечно в зависимост от отдалечеността на избирателния му район от столицата Кампала. Сиси Кагаба е адвокатка и ръководителка на една независима организация, която се бори срещу корупцията в Уганда. \"Увеличенията на заплатите са нечестни\", казва тя пред \"Дойче веле\" и обяснява: \"Вярно е, че гражданите се обръщат към своите избраници, когато нямат пари, за да платят училището на децата си или за транспортирането на някой болен, например, но разточителният стил на живот на депутатите сочи, че могат да си позволят и още по-големи разходи, без да обеднеят. Освен това никак не е ясно кой политик действително помага на нуждаещите се граждани и с колко пари\", казва адвокатката. Представителите на народа би трябвало да служат за пример, вместо да злоупотребяват със служебното си положение, убедена е Кагаба. \"Да се използват като аргумент разходите за живот и цените на бензина е цинично, тъй като всички ние живеем в един и същи свят и предизвикателствата пред нас са едни и същи\", добавя тя. Как се отнасят хората в Уганда към този проблем? \"Те не могат да направят нищо, тъй като протестите не са разрешени\", обяснява младата адвокатка. Но социалните медии преливат от недоволство, мнозина се обаждат и по време на радиопредаванията и критикуват политиката на парламента по отношение на депутатските заплати, посочва Кагаба. Но няма политическа воля за промени, подчертава тя. Навсякъде е едно и също Опитите за намаляване на заплатите са изключение. Един от малкото положителни примери е от Буркина Фасо, където преди няколко години депутатите гласуваха за това заплатите им от около 2500 евро месечно да бъдат намалени наполовина. И кенийският президент Ухуру Кениата обяви след преизбирането си през 2017-а съкращения с 15 процента - както на депутатските заплати, така и на неговата собствена. Но инициативата се превърна във фарс: парламентаристите излязоха на протест и в крайна сметка всичко си остана по старому. Депутатите от Кения и сега са сред най-добре платените в Африка наред с колегите си от Южна Африка и тези от Нигерия. В тази страна доходите на политиците от години са най-високите. В богатата на нефт държава доходите на глава от населението възлизат на 4500 евро годишно, а депутатите получават по около половин милион евро годишно – т.е. сто пъти повече от обикновените граждани. По сходен начин стоят нещата и в Централноафриканската република, и в Уганда, посочва Хайнрих Бергщресер, експерт по проблемите на Африка. Фасадна демокрация В бедното кралство Лесото депутатите получават по 1800 евро месечно, а доходите на глава от населението в тази страна са твърде ниски - възлизат на едва 2700 евро годишно. Малката, но богата на диаманти Ботсвана има по-високи доходи - средно по 13 400 евро на човек годишно, но политиците и там получават по 1800 евро месечно. \"Извън заплатите си обаче те получават различни добавки\", изтъква Бергщресер. Според него по отношение на доходите на политиците цари пълна непрозрачност. Той е убеден, че през последните 30 години разликите в заплащането на \"управляващи и управлявани\" са нараснали на много места. Демокрацията в Африка е сравнително млада, казва той: \"Желанието за повече свобода доведе уж до създаването на демократични структури, но те са само фасада, която се показва пред чужденците, за да се демонстрира, че има процес на демократизация.\" Благодарение на това от чужбина продължава да пристига финансова подкрепа, но африканските елити не допускат тя да стигне до населението в техните страни.", "date": "2019.08.21", "title": "Неприлично - по колко получават депутатите в Африка"}
{"url": "https://www.dnevnik.bg/sport/2019/08/21/3946161_nameri_gi_ako_mojesh_otborut_koito_e_v_elita_no_ne_e/", "text": "Четири месеца - толкова ще се навършат в четвъртък от незабравимия ден за футболния \"Царско село\". На 22 април отборът направи очакваната стъпка и подпечата  историческото си влизане в елита на българския футбол, след като убедително спечели Втора лига . Още в същия ден ръководството на клуба си постави за цел \"Царско село\" да има стабилност и да се утвърди в елита. Този петък отборът се подготвя за друг важен момент в развитието си -  първото си домакинство на своя стадион . След положените усилия клубът направи необходимото, за да може съоръжението да отговаря на изискванията. В противовес на това обаче \"Царско село\" се оказва единственият клуб в елита, който няма работещ сайт. Вместо това информацията се поднася с кратки публикации във \"Фейсбук\". Извън конкретния случай с \"Царско село\" може би по-важният въпрос е какво прави БФС като администратор на първенството. Трябва ли футболният съюз да има изисквания към клубовете да правят повече в маркетингов план, за да превръщат футбола в привлекателен продукт? А проблем ли е изобщо Със създаването на Първа лига БФС завиши изискванията към клубовете. Наред с финансовите изисквания акцентът в последните години падна върху подобряване на условията за игра с по-хубави терени и задължително осветление. Дни предни започването на настоящия сезон беше направена и друга важна стъпка с  представянето на генералния спонсор \"Ефбет\", който даде името си на първенството . Изпълнителният директор на футболния съюз Борислав Попов заяви на събитието, че очаква новият спонсор да помогне за увеличаване на разпознаваемостта на първенството и за привличане на повече зрители. Но къде е ролята на БФС и на клубовете в процеса по изграждане на футболния продукт? От пресслужбата на БФС заявиха пред \"Дневник\", че в процедурата по лицензиране досега не е имало изискване към участниците в Първа лига да имат сайтове.      Последната Наредба за национално клубно лицензиране, публикувана в сайта на БФС - тази за 2018 г., обаче гласи, че при лицензиране за евротурнирите и за участие в Първа лига клубовете трябва да имат \"активна официална интернет страница\". Същият параграф фигурира и в наредбите за 2016 и 2017 г. (тази за 2019 г. не е публикувана в сайта на БФС). От пресслужбата на \"Царско село\" заявиха, че усилията до момента са били насочени към подготвянето на стадиона за мачовете в Първа лига, както и че вече се работи по изграждането на сайт. Визия за бъдещето По време на конгреса на БФС през февруари 2018 г. на членовете беше раздадена  стратегията на футболния съюз, озаглавена \"2018-2022: Визия за бъдещето\" . В началото ѝ президентът на БФС Борислав Михайлов казва, че една от целите е организацията \"да продължи да популяризира футбола\". Главата \"Професионален футбол\" започва с точка \"дигитализация\". Един от акцентите гласи: \"Превръщане на Първа лига и Втора лига в атрактивен продукт, който да представлява интерес не само за феновете, но и за нашите рекламни партньори\".", "date": "2019.08.21", "title": "Намери ги, ако можеш: отборът, който е в елита, но не е онлайн"}
{"url": "https://www.dnevnik.bg/sviat/2019/08/21/3953349_trump_otmeni_vizitata_si_v_daniia_zashtoto_tam_ne/", "text": "Президентът Доналд Тръмп внезапно отмени посещението си в Дания, след като премиерът на страната отхвърли като абсурдна идеята му САЩ да купят Гренландия. То трябваше да започне след по-малко от две седмици. \"Дания е много специална страна с изключителен народ, но на базата на коментарите на премиера Метте Фредериксен, че тя не се интересува от обсъждане покупката на Гренландия, ще отложа за други времена нашите срещи, насрочени за след две седмици\", написа той в \"Туитър\". \"Премиерът спести много разходи и усилия и за двете страни като беше толкова пряма. Благодаря ѝ за това и очаквам пренасрочване за в бъдеще\", допълни Тръмп. От Белия дом потвърдиха, че от програмата му е премахнато посещението в Дания на 2 и 3 септември. В Копенхаген, където бе поканен от кралица Маргрете Втора, президентът трябваше да обсъжда ситуацията в Арктика, където все повече интереси заявяват не само страни като Русия, Норвегия и Канада, но и Китай. В Дания бяха предвидени разговори на Тръмп с Фредериксен, която пое поста през юни, и с гренландския премиер Ким Киелсен. Договор за отбрана от 1951 г. между САЩ и Дания, която е член на НАТО, дава права на американците над военовъздушната база Туле в северните части на най-големия остров на планетата. Гренландия е с висока степен на автономия, като външната и отбранителната ѝ политика се ръководят от Дания. Ако иска да обяви независимост, островът с около 56 000 души население може да го направи след референдум, но така ще изгуби и стотиците милиони крони от датския бюджет, от които е напълно зависим местният бюджет. След посрещнатата с недоверие и хумор публикация на \"Уолстрийт джърнъл\" за евентуална оферта на Тръмп за Гренландия той потвърди, че наистина има такава идея, макар че тя не е сред непосредствените му приоритети. \"Появи се концепция и тя е стратегически интересна\", заяви той през журналисти в Ню Джърси. Първата реакция на доскорошния датски премиер Ларс Локе Расмусен бе: \"Това сигурно е първоаприлска шега\".", "date": "2019.08.21", "title": "Тръмп отмени визитата си в Дания, защото там не харесали идеята му за Гренландия"}
{"url": "https://www.dnevnik.bg/sviat/2019/08/21/3953351_rumuniia_i_sasht_se_obiaviha_protiv_severen_potok_2_i/", "text": "САЩ и Румъния признават, че енергийната сигурност е въпрос на национална сигурност. Подчертаваме нашето несъгласие със \"Северен поток 2\" и други проекти, които поставят нашите съюзници и партньори в зависимост от енергоносителите от Русия.\" Освен това се заявява, че Румъния има интерес от нова ядрена централа или мощност (освен АЕЦ \"Черна вода\"), за която да работи с американците. Това се казва в  съвместно изявление  на президентите на САЩ и Румъния Доналд Тръмп и Клаус Йоханис по повод гостуването на румънския държавен глава в Белия дом. То е разпространено на сайта на Белия дом и без да споменава изрично, очевидно има отношение и към продължаването на \"Турски поток\" в България и Унгария или ядрените централи с руско участие или финансиране, които вече се строят или се планира да бъдат строени в двете страни. \"Румънските ресурси от природен газ имат потенциал да увеличат просперитета на нашите народи и да засилят европейската енергийна сигурност. САЩ и Румъния ще обсъдят как най-добре да подобрят инвестиционния клима в енергетиката на Румъния по начин, от който имат полза и двете страни. Окуражаваме нашите индустрии да работят тясно в подклепа на румънските цели в мирната ядрена енергетика\", се казва още в текста. Против \"Северен поток 2\", който се строи единствено от \"Газпром\", вече се обявиха Украйна, Полша и балтийските страни. Дания още не е дала разрешение за преминаване на част от трасето през нейните води в Балтийско море, порад икоето проектът едва ли ще успее да заработи в срок в нощта на 31 декември срещу 1 януари 2020 г. През май Букурещ подписа предварително инвестиционно споразумение с Китайската генерална ядрена корпорация (CGN) за разширяването на румънската АЕЦ \"Черна вода\". Документът предвижда до 60 работни дни да бъде създадена проектна компания за изграждането на два нови енергоблока в централата, всеки с мощност 700 мВт. В нея 51% дял ще имат китайците, а останалите 49% ще са на румънската Nuclearelectrica, която управлява централата. Приблизителната инвестиция се оценява на 8 млрд. долара. Но в края на юли енергийният министър Aнтoн Aнтoн, цитиран от в. \"Адевърул\", каза, че Pyмъния може caмa да cтpoи ядpeни peaĸтopи, aĸo се провалят paзгoвopитe c Kитaй. По думите му до края на 2019 г. би трябвало да има споразумение с китайците за пyбличнo-чacтнoтo пapтньopcтвo за бъдещите трети и четвърти в \"Чepнa вoдa\". В противен случай Pyмъния щяла сама да инвecтиpa в проекта за разширяване на централата чpeз дъpжaвнaта ĸoмпaния Nuclearelectrica. В декларацията на двамата президенти се говори за Китай, като се заявява, че \"ще работим за избягване на рисковете за сигурността, съпровождащи китайските инвестиции в 5G телекомуникационни мрежи\".", "date": "2019.08.21", "title": "Румъния и САЩ се обявиха против \"Северен поток 2\" и други руски проекти"}
{"url": "https://www.dnevnik.bg/detski_dnevnik/2019/08/21/3952807_stote_nai-dobrite_sredni_uchilishta_v_bulgariia_za_2019/", "text": "Всяка година десетки хиляди родители на седмокласници се изправят пред въпроса в кое училище е най-разумно да продължи средното си образование детето им, за да получи добра подготовка за университет, да научи език или да придобие професионални умения. Решението, разбира се, зависи най-вече от постигнатите резултати на изпитите, но обичайно е следвано от проучването кои са училищата с най-висок успех и от лични препоръки на приятели и познати. \"Дневник\" използва резултатите от задължителния за всички ученици зрелостен изпит по български език и литература в 12 клас, на който тази година се явиха близо 53 хил. ученици, за да направи класация на 100-те учебни заведения, чиито възпитаници са постигнали най-високи резултати. Използвана е  информация на Министерството на образованието за близо 1000 училища в цялата страна , публикувана в поддържания от Държавната агенция \"Електронно управление\" национален портал за отворени данни. В 13 области средната оценка е между 4 и 4.50, а в 14 - между 3.5 и 4. Средният резултат е 4.06, което по официални данни е най-слабият среден резултат, от откакто се провеждат матури - от 2008 г. насам. От 1 до 100 Очаквано предвид резултатите от последните години една трета от училищата в класацията с най-високи резултати по български език и литература са в София - общо 35, като сред първите 20 преобладават гимназиите с изучаване на чужди езици. Следва Пловдив със седем образователни институции в стотицата, Варна - с 5, Бургас и Русе - с 4, Велико Търново, Плевен и Стара Загора - с 3. Две области в страната - Кюстендил и Търговище, изобщо не се класират сред най-добрите. В списъка има 12 частни училища. За да бъде направена класацията на училищата, данните са усреднени на база броя явили се ученици във всяко училище и средния успех на училището. Търсачката в таблицата позволява допълнително филтриране на информацията.", "date": "2019.08.21", "title": "Стоте най-добри средни училища в България за 2019"}
{"url": "https://www.dnevnik.bg/evropa/2019/08/21/3953014_po-losho_ot_luda_krava_brekzit_bez_sdelka_moje_da/", "text": "Брекзит без сделка може да струва на селскостопанската индустрия 850 милиона паунда на година пропуснати печалби, показа ново проучване, цитирано от Би Би Си.  Според консултантите в областта на селското стопанство Andersons без значително увеличаване на подкрепата от правителството някои ферми ще трябва да положат големи усилия, за да оцелеят. Авторът на проучването описва Брекзит без сделка като по-голямо предизвикателство от кризите с болестите луда крава и шап. Правителството казва, че ще \"предостави директна помощ, за да подкрепи някои сектори в малко вероятния случай това да се наложи\". \"Убити\" индустрии При Брекзит без сделка фермите може да трябва да плащат мита за стоки, изнасяни за ЕС за пръв път. На износа на агнешко и живи овце е възможно да бъдат наложени мита от 45-50%, а според групи на търговци и фермери за някои видове телешко месо може има мита от над 90%. Ако пък на европейски фирми внезапно се наложи да плащат повече за британското месо, има опасения, че те може бързо да се обърнат към доставчици в други държави. Други нетарифни бариери като допълнителни ветеринарни и митнически проверки на границата също ще увеличат разходите за фермерите. \"Това може да унищожи овцевъдната индустрия в Северна Ирландия\", заявиха фермерите Джо и Линдзи Бест от графство Антрим. \"Голяма част от нашите овце се изнасят за Франция и Република Ирландия\", допълниха те.  Andersons изготви модел за ефекта върху традиционните стопанства в различни части на Обединеното кралство. Фермите вече получават над 3.5 милиарда паунда на година под формата на европейски субсидии в рамките на Общата селскостопанска политика. Правителството каза на фермерите, че тези нива на подкрепа ще бъдат поддържани до следващите общи избори и това е включено в изчисленията на Andersons. В първата година след Брекзит без сделка печалбата в целия сектор ще намалее с 18%, или между 800 милиона и 850 милиона паунда – спрямо средното за 2016-2018 г., се посочва в изследването. Моделът на фирмата показва, че печалбите на една типична кравеферма в Англия ще паднат от 3.4 пенса на литър мляко до 0.9 пенса за същото количество при \"твърд\" Брекзит.  Несигурност При Брекзит без сделка на износа на млечни продукти ще бъдат наложени по-високи мита и други ограничения и опасенията са, че това ще доведе до свръхпредлагане на мляко във Великобритания и спад на цените.  В същото време митата върху вноса от страни извън ЕС може да бъдат значително намалени, което значи, че британските фермери ще се изправят пред конкуренцията на евтини масло и сирене, произведени там. По думите на фермера Колин Фъргюсън, гласувал за излизане от ЕС на референдума през 2016 г., несигурността около бъдещите отношения между Великобритания и ЕС е \"най-голямото предизвикателство\" и вече е затруднила инвестициите в нов добитък и машини. В дългосрочен план той гледа положително на напускането на съюза и го вижда като възможност за промяна на системата за финансови субсидии, изплащани на ферми във Великобритания. Увеличението на помощта е неизбежно Според проучването на Andersons последиците от Брекзит без сделка няма да бъдат еднакво усетени в сектора. Най-сериозно засегнато ще е производството на агнешко и телешко, особено в Уелс и Северна Ирландия. Други сектори като свързаните с отглеждане на плодове и зеленчуци, прасета и домашни птици може да отбележат леко увеличение в печалбите, тъй като конкуренти, като датския бекон, ще бъдат обложени с вносни мита и ще поскъпнат. Това обаче зависи от наличието на мигрантска работна ръка след 31 октомври. Според Майкъл Хевърти, съставил проучването на Andersons, правителството \"неизбежно\" ще трябва да осигури значителна финансова подкрепа в продължение на няколко години, докато фермите в някои сектори се нагодят. В изявление на министерството, отговарящо за околната среда и производството на храни, се посочва: \"Бяхме много ясни, че след излизането от ЕС на 31 октомври, ще заменим Общата селскостопанска политика с по-справедлива система за фермерска подкрепа и нашите нови търговски сделки трябва да работят за британските фермери, бизнеси и потребители\". Добавя се: \"Общите пари за фермерска подкрепа ще бъдат защитени до 2022 г. дори и в случай на Брекзит без сделка. Освен това ще се намесим, за да предоставим директна помощ в подкрепа на някои сектори в малко вероятния случай това да е необходимо\".", "date": "2019.08.21", "title": "По-лошо от луда крава: Брекзит без сделка може да струва на фермите 850 млн. паунда"}
{"url": "https://www.dnevnik.bg/razvlechenie/2019/08/21/3953353_matricata_se_zavrushta_s_chetvurti_film/", "text": "Матрицата\" - един от емблематичните за цяло поколение филми от края на 90-те години, ще има продължение с участието на Киану Рийвс и Кери-Ан Мос. Сценарист, режисьор и продуцент на четвъртия филм от сагата за хакера Нео е Лана Уашовски. Преди да смени пола си тя се казваше Лоурънс Уашовски и създаде \"Матрицата\" с брат си Андрю (днес Лили Уашовски). Сега тя казва, че посреща с радост завръщането на историята на големия екран, защото много от идеите, които засягаше преди 20 години, \"са още по-релевантни днес\". Новината за третото продължение бе обявена от Тоби Емерик, президент на \"Уорнър брос пикчърс\". \"Вълнението ни е безкрайно\", коментира той. \"Лана е истиски визионер - оригинален и уникален с креативността си автор на филми - и сме развълнувани от това, че тя пише, режисира и продуцира тази нова глава.\" Заедно с първия филм продълженията \"Матрицата: Презареждане\" и \"Матрицата: Революции\" донесоха над 1.6 млрд. долара глобален боксофис. Финалният филм бе и първият в историята, излязъл на екран в един и същ час по цялата планета.     ", "date": "2019.08.21", "title": "\"Матрицата\" се завръща с четвърти филм"}
{"url": "https://www.dnevnik.bg/sviat/2019/08/21/3953074_tihomulkom_gugul_e_spriala_da_dava_na_internet/", "text": "Гугъл\" е спряла услуга, с която е подпомагала доставчиците на безжичен интернет да откриват уязвимости в системите си. Причината – данните за нея са идвали от потребителите на операционната система \"Андроид\" и \"Гугъл\" се е бояла от евентуални санкции. Това твърдят запознати с решението източници пред агенция \"Ройтерс\". Услугата Mobile Network Insights досега не е била публично известна, но спирането ѝ е разочаровало доставчиците, които са разчитали на нея, за да планират развитието на мрежите си. Данните са били анонимни, но решението на \"Гугъл\" показва нарасналия ѝ страх да не привлича внимание с това как  използва информацията на потребителите си. Mobile Network Insights е създадена през март 2017 г. и е била карта, която показва на доставчиците силата на сигнала и скоростта на връзката при потребителите им в различни райони. Тя е била безплатна, а информацията е идвала от хората, позволили  данните за местоположението  им и диагностиката на връзката да се споделят с \"Гугъл\". Достъпът до нея е спрян през април, твърдят четирима запознати. Говорителка на \"Гугъл\" потвърди за това, но обясни, че решението се дължи на сменени приоритети за продуктите на компанията. Услугата на \"Гугъл\" не е била единственият източник на подобна информация, но е била полезна заради това, че мнозинството смартофони използват \"Андроид\". \"Фейсбук\" също предлага подобна услуга, наречена Actionable Insights. Опасен период Общият регламент за защита на личните данни  ( GDPR ), който влезе в сила миналата година, забранява на компаниите да споделят информация с трети лица без изричното съгласие на потребителите или без легитимна причина. Междувременно и американски, и европейски власти започнаха да обръщат повече внимание на това как  големите технологични компании  се грижат за данните на клиентите си след серия провали и скандали. Еврокомисията наложи на \"Гугъл\" няколко  рекордни глоби , макар и по други теми – за злоупотреба с монопол, а федерални агенции в САЩ вече провеждат разследвания на \"голямата четворка\" - \"Гугъл\", \"Фейсбук\", \"Амазон\" и \"Епъл\". Самите компании невинаги обясняват ясно на обикновения човек с кого споделят данните от устройството му. Политиката на \"Гугъл\" изисква потребителите на \"Андроид\" да се съгласят тя да събира и споделя информация за качеството на интернет връзката му.", "date": "2019.08.21", "title": "Тихомълком \"Гугъл\" е спряла да дава на интернет доставчиците данни за покритието им"}
{"url": "https://www.dnevnik.bg/evropa/2019/08/21/3953358_italianskiiat_prezident_zapochva_dvudnevni_konsultacii/", "text": "Президентът на Италия Серджо Матарела започва от днес двудневни консултации с партиите в търсене на изход от политическата криза, която ще доведе до съставяне на 67-ото правителство след края на Втората световна война или до предсрочни избори, съобщава агенция \"Ройтерс\". Премиерът Джузепе Конте  подаде оставка във вторник , след като критикува своя вътрешен министър Матео Салвини за разпадането на управляващата коалиция и го обвини, че застрашава икономиката на страната заради лични и политически цели. На 8 август лидерът на крайнодясната партия \"Лига\" Матео  Салвини обяви изненадващо , че съюзът с антисистемното движение \"Пет звезди\" е мъртъв, и призова за избори. Политици от \"Пет звезди\" и левоцентристката Демократическа партия открито дискутират сформирането на нова коалиция, която може да изпрати \"Лига\" в опозиция и да даде на Италия по-центристко и проевропейско правителство, отбелязва \"Ройтерс\". Президентът Матарела ще се срещне с всички партии в парламента, за да провери дали може да бъде сформирана нова коалиция. Ако не успее, той ще трябва да разпусне законодателния орган три години и половина по-рано от предвиденото, за да може през есента да се произведат предсрочни парламентарни избори. Срещите на Матарела ще започнат в 17 ч. (българско време) с представители на малките партии. С основните политически сили италианският президент ще се срещне в четвъртък, завършвайки консултациите с движението \"Пет звезди\". Ръководството на Демократическата партия ще се събере на заседание днес, за да обсъди перспективите за съюз с \"Пет звезди\", информира \"Ройтерс\" и припомня, че двете партии са политически врагове от години.      Салвини заяви вчера, че ще повтори пред президента искането си за нови избори. Той обвини останалите партии, че се опитват да сключат сделка, защото се страхуват да се изправят пред избирателните урни, но Конте каза, че нова политическа нестабилност е последното, от което Италия се нуждае, докато подготвя трудния бюджет за 2020 г. през есента. Гласуването на гражданите е същината на демокрацията, но да ги призоваваш да гласуват всяка година е безотговорно, заяви Конте, който остава изпълняващ длъжността премиер. Салвини каза още, че е предизвикал правителствена криза по средата на лятото, защото не се страхува от предсрочни избори, предаде \"Асошиейтед прес\". Той подчерта, че би \"направил отново всичко, което е направил\". \"Аз съм свободен човек и не се страхувам от присъдата на италианците\", заяви той. Посочи, че е готов да запази коалиционното правителство, за да бъде приет бюджет за 2020 г. и да бъде гласувана реформа на парламента, преди да се пристъпи към предсрочни избори, посочва \"Ройтерс\". \"Искате ли  да бъде намален броят на парламентаристите  и после да се отиде на избори? Ние сме готови за това. Ако после искате да представите смел бюджет, тогава сме готови и за това\", заяви Салвини пред Сената. /БТА", "date": "2019.08.21", "title": "Италианският президент започва двудневни консултации в търсене на изход от кризата"}
{"url": "https://www.dnevnik.bg/kultura/2019/08/21/3953243_moje_li_s_izkustvo_da_se_podobri_imidja_na_bedniashki/", "text": "В бедняшкия квартал Петаре, в източната част на столицата на Венецуела Каракас, 31-годишният Фабиан Солимар започва да рисува стенопис от абстрактни фигури върху стена, покрита с пропаганда на Обединената социалистическата партия. Стенописът ще покрие рекламна кампания за местните избори и изображение на очите на Уго Чавес от късния му период. Това е артистичен отговор на партийната пропаганда, превзела голяма част от публичното пространство в страната, пише \"Ройтерс\". Стенописът, изрисуван в пастелни цветове, има за цел и да промени имиджа на Петаре - един от най-големите бедняшки квартали в цяла Латинска Америка, известен повече с престъпността си и с враждуващите си престъпни групировки, отколкото с изкуството в публична среда.      \"Идеята е хората да почувстват, че това не е място на престъпници, а на хора, които работят\", казва Солимар, докато работи по стенописа в августовския следобед. Той рисува под псевдонима Dagor и предвожда инициатива заедно с други артисти и жители на Петаре, които досега са създали 9 стенописа из квартала.  Те търсят стени, изписани с политическа пропаганда, които се намират близо до места, където хората се събират, или до места, на които бързо се събира боклук. Така се опитват да създадат контраст с неприветливата реалност на обкръжаващата среда. За момента целта им е да изрисуват 14 стенописа, но не са си поставили краен срок, защото плащат материалите от собствените си джобове, което прави нещата по-трудни.      \"Това не е нещо, което се прави от кмет или губернатор, а от хората в квартала\", казва 41-годишната Катюшка Камарго, един от лидерите на общността, малко след като е помолила един съсед за метла, с която да изчисти разсипал се по земята боклук. Миналата година Педро Кей е позволил на артистите да изрисуват фасадата на къщата му с абстрактни фигури, които все още привличат вниманието на минувачите. \"Хората много се впечатляват от стенописа\", казва той. \"Може да не ви се вярва, но изкуството може да помогне за успокояването на съзнанието\".", "date": "2019.08.21", "title": "Може ли с изкуство да се подобри имиджът на бедняшки квартал"}
{"url": "https://www.dnevnik.bg/evropa/2019/08/21/3953363_velikobritaniia_shte_osvobodi_svoite_predstaviteli_ot/", "text": "Великобритания ще \"освободи\" своите представители от повечето срещи на Европейския съюз, за да могат да се съсредоточат върху Брекзит, намалявайки присъствието близо наполовина, заяви днес британското министерство за Брекзит, цитирано от \"Ройтерс\". \"Отсега нататък ще ходим само на срещи, които са наистина важни, намалявайки присъствието повече от наполовина и спестявайки стотици часове\", каза министърът за Брекзит Стив Баркли. От 1 септември британските представители ще присъстват само на срещи на ЕС, на които Великобритания има значим национален интерес, например сигурността, заяви министерството. \"Като напускаща държава членка е разумно да \"освободим\" служителите от тези срещи на ЕС, за да им позволим по-добре да съсредоточат талантите си върху непосредствените ни национални приоритети\", каза министерството. /БТА", "date": "2019.08.21", "title": "Великобритания ще \"освободи\" своите представители от повечето срещи на ЕС"}
{"url": "https://www.dnevnik.bg/biznes/2019/08/21/3953367_temenujka_petkova_e_iznenadana_ot_bulgarskoto_uchastie/", "text": "Министърът на енергетиката Теменужка Петкова заяви, че е изненадана от участието на българските компании, които подадоха документи за стратегически инвеститор в АЕЦ \"Белене\". Пред Би Ти Ви тя уточни, че държавата не е направила достатъчно добра рекламна кампания на процедурата и именно заради това не е очаквала да има такъв интерес от страна на български фирми. Вчера се разбра, че  седем компании, между които две изцяло български,  една, регистрирана в Германия, и една българска с чешко участие, са кандидати за стратегически инвеститор в АЕЦ \"Белене\". Официално писмено са потвърдили предварително заявения интерес руската \"Росатом\", китайската CNNC и Корейската хидроатомна корпорация. Сред българските кандидати е консорциум от фирми около бизнесмена с интереси в енергетиката Христо Ковачки и непознато дружество, регистрирано в Козлодуй. Северна Македония е заявила желание да участва с миноритарен дял в проекта и да изкупува част от електроенергията. Френската \"Фраматом\" и американската \"Дженерал електрик\" са заявили готовност да доставят оборудване и да помагат при финансовото структуриране на проекта, както се и очакваше. Според Петкова има сериозен интерес към реализацията на проекта. Това си личало по имената на участващите в процедурата компании, които тя определи като \"световни лидери в ядрената енергетика\". Енергийният министър добави, че няма информация за собствеността на българските дружества. Тепърва всички те ще бъдат прегледани обстойно и тогава ще може да се каже кой стои зад тях. Тя каза още, че през следващите 90 дни държавна комисия, включваща енергийни експерти, икономисти и юристи, ще проучи кандидатите и ще изготви кратка листа на компаниите, с които България желае да продължи да преговаря. Петкова предположи, че цялата процедура ще продължи дори по-малко от тези 90 дни.", "date": "2019.08.21", "title": "Теменужка Петкова е изненадана от българското участие в процедурата за АЕЦ \"Белене\""}
{"url": "https://www.dnevnik.bg/evropa/2019/08/21/3953365_italianski_sud_naredi_migrantite_na_koraba_oupun_arms/", "text": "Близо 100-те мигранти от  кораба на испанската неправителствена организация \"Оупън армс\"  слязоха на брега на италианския остров Лампедуза тази нощ, предаде агенция \"Ройтерс\". Вчера италианското правосъдие разпореди мигрантите незабавно да бъдат евакуирани в Лампедуза, а корабът да бъде конфискуван. Повечето от пътниците са от Африка. Те прекараха 19 дни на котва край остров Лампедуза, тъй като италианският вътрешен министър Матео Салвини отказва  да допуска мигранти  на територията на страната. Прокурорът на Агридженте Луиджи Патронаджо издаде вчера заповед за свалянето на мигрантите на брега след инспекция на кораба от съдебна полиция и двама лекари. Прокурорът се качил на борда и лично се запознал с тежката ситуация. Плавателният съд влезе на док в Лампедуза снощи в 23:30 ч. централноевропейско време, с което бе сложен край на безизходицата между испанската неправителствена организация и правителството в Рим, посочва \"Ройтерс\". /БТА", "date": "2019.08.21", "title": "Италиански съд нареди мигрантите на кораба \"Оупън армс\" да слязат на Лампедуза"}
{"url": "https://www.dnevnik.bg/sviat/2019/08/21/3953361_trump_pak_podkrepi_zavrushtane_na_rusiia_v_g-7/", "text": "Президентът на САЩ отново заяви, че би било \"целесъобразно\" Русия да бъде допусната обратно в групата на седемте индустриално най-развити държави в света, известна като Г-7, и ако някой направи подобно предложение, той е готов да го подкрепи. Лидерите им се събират след броени дни във Франция, а Владимир Путин е изключен от участие след анексирането на Крим през 2014 г. Тръмп се е изказвал в този дух и през миналата година, но реакцията на Кремъл е, че Русия вече не се интересува от този формат, основан през 1998 г., и предпочита други, по-адекватни на многополюсния съвременен свят. Но също така Владимир Путин е казвал, че кани лидерите на Г-7 да се съберат с него в Москва. Според  източник на CNN  от американската администрация този път съгласие за подобен ход изразил в телефонен разговор с Тръмп и френският президент Еманюел Макрон. Той имал предвид срещата на върха през 2020 г., тъй като очевидно за краткото оставащо време до събирането в Биариц няма как руската страна да се включи и да участва в подготовката на разговорите и евентуалните заключителни документи. Източникът на CNN твърди, че инициативата дошла от Макрон, а Тръмп го подкрепил, като американският президент възнамерявал да повдигне въпроса на срещата във Франция на 24-26 август. Тази седмица Макрон разговаря над 2 часа в лятната резиденция във Форт Брегансон с президента Владимир Путин, който оцени положително срещата. След това Макрон написа във \"Фейсбук\" на руски език, че Русия е \"дълбоко европейска страна\", и отбеляза напредъка по редица въпроси между Париж и Москва. Говорейки пред журналисти в Белия дом, американският президент хвърли върху предшественика си и вината за изключването на Русия от Г-8 \"Предполагам, че президентът Обама е смятал, че не е добре, когато Русия е в Г-8, и е искал Русия да я няма там, защото Путин го е изиграл.\" \"Но аз мисля, че е по-подходящо Русия да е вътре. Би трябвало да имаме Г-8, защото много от нещата, за които разговаряме, имат общо с Русия\", допълни той. В Г-7 членуват още Великобритания, Германия, Франция, Италия, Канада и Япония.", "date": "2019.08.21", "title": "Тръмп отново подкрепи завръщане на Русия в Г-7"}
{"url": "https://www.dnevnik.bg/na_put/2019/08/21/3953106_fotogaleriia_gana_osrebriava_s_turizum_robskoto/", "text": "Тази година се навършват четири века от първите продажби на африкански роби по други континенти. Сега наследниците им се връщат в Африка, за да потърсят корените си и да си припомнят една мрачна история.  На снимката: Жена позира върху старо френско оръдие на остров Горе, Сенегал. Мястото е било използвано за събиране на робите, преди да бъдат откарани на Запад.", "date": "2019.08.21", "title": "Фотогалерия: Гана осребрява с туризъм робското наследство"}
{"url": "https://www.dnevnik.bg/evropa/2019/08/21/3953369_evropa_moje_da_se_sdobie_s_purviia_si_zavod_za/", "text": "\"Шел\" (Shell), \"Бритиш еъруейз\" (British Airways) и \"Велосис\" (Velocys) планират да построят първия в Европа голям завод за производство на самолетно гориво от битови и търговски отпадъци, което да се използва за зареждане на самолети от 2024 година, информира \"Ройтерс\". На авиацията се падат около 2.5 процента от световните емисии на въглероден диоксид, но се очаква тази цифра да нарасне с увеличаването на въздушния трафик в момент, когато държавите се опитват да ограничат отделянето на вредни газове, за да намалят промените в климата. Авиационната индустрия се стреми да понижи емисиите си с 50 процента до 2050 година спрямо нивата от 2005 година и възприема появата на нисковъглеродни биогорива като жизненоважна стъпка за изпълнение на тази цел. \"Шел\", \"Бритиш еъруейз\" и \"Велосис\", които са подали до местните власти в Североизточен Линкълншър молба за разрешително за строеж на завода, предвиждат да използват битови и търговски отпадъци, които иначе биха попаднали в специализирани депа или пещи. Превръщането на отпадъци в енергия вече се прилага широко в енергетиката - боклукът на домакинствата като хранителни остатъци или окосена трева се изгаря, за да се произвежда електричество. Изграждането на завода край устието на река Хъмбър в североизточната част на Англия би могло да започне през 2021 година, а търговски обеми устойчиво самолетно гориво да има три години по-късно. Проектът носи името на подразделението на компанията за горивни технологии \"Велосис\" - \"Алталто Имингам\" (Altalto Immingham). Решението за лиценз на властите в Североизточен Линкълншър се очаква до края на ноември. До момента трите компании са инвестирали общо 7.3 милиона британски лири (8.8 милиона долара) в проекта, чието изпълнение според плановете ще струва стотици милиони лири. Британското правителство също е осигурило 500 хил. лири финансиране за проекта, който би могъл да създаде около 130 постоянни работни места. Освен това \"Бритиш еъруейз\" и \"Шел\" ще изкупуват произвежданото биогориво, което  отделя нетно с около 70 процента по-малко  газове с парников ефект спрямо еквивалента си от изкопаеми горива. /БТА", "date": "2019.08.21", "title": "Европа може да се сдобие с първия си завод за авиогориво от отпадъци"}
{"url": "https://www.dnevnik.bg/razvlechenie/2019/08/21/3953381_noviiat_film_za_djeims_bond_veche_ima_oficialno/", "text": "Новият, 25-и поред филм за Джеймс Бонд вече има официално име и премиерна дата. Той ще се казва No Time to Die (от англ. \"Няма време за умиране\") и ще е на голям екран през април 2020 г., обявиха неговите продуценти във вторник, предаде \"Ройтерс\". Във Великобритания феновете на поредицата ще могат да го гледат от 3 април, а в САЩ - от 8 април, се разбира от написаното в официалния профил на 007 в \"Туитър\". Снимките на новата продукция, известна досега с името \"Бонд 25\", започнаха в Ямайка през април тази година, когато бе обявено, че носителят на \"Оскар\" Рами Малек ще играе ролята на злодея. Даниел Крейг потвърди петото си участие в ролята на известния британски таен агент още през 2017 г. Продуцентите обявиха във вторник още, че в новия филм зрителите ще видят Бонд да се наслаждава на спокоен живот в Ямайка, след като напуска активната си служба, докато негов стар приятел от ЦРУ не се свързва с него с молба за помощ. Така Бонд отново се оказва на мисия да спаси отвлечен учен, с което се озовава на пътя на мистериозен злодей, въоръжен с опасна нова технология. Първоначалните планове бяха No Time to Die да е по кината през ноември 2019 г., но премиерата бе отложена за 2020 г., след като Дани Бойл се оттегли от режисьорската позиция и бе заменен от американския режисьор Кари Фукунага (\"Истински детектив\"). Снимачните площадки на филма обхващат още Лондон, Италия и Норвегия. В него ще видим в обичайните им роли Ралф Файнс като М, Наоми Харис като Мънипени и Бен Уишау като Кю. Поредицата за Бонд е една от най-доходоносните в света на киното. През 2015 \"Спектър\" спечели 880 млн. долара в глобалния боксофис, докато през 2012 \"007 Координати: Скайфол\" достигна приходи от над 1 млрд. долара.", "date": "2019.08.21", "title": "Новият филм за Джеймс Бонд вече има официално заглавие"}
{"url": "https://www.dnevnik.bg/sviat/2019/08/21/3953375_avstraliia_vliza_v_koaliciiata_na_sasht_v_ormuzkiia/", "text": "Австралия се съгласи с искане на Вашингтон да участва в ръководена от САЩ международна коалиция за защита на петролни танкери и товарни кораби от заплахи от страна на Иран в Ормузкия проток, съобщи днес австралийският премиер Скот Морисън, цитиран от \"Ройтерс\" и БТА. \"Дестабилизиращото поведение е заплаха за интересите на Австралия в района\", каза на пресконференция Морисън. Правителството реши, че е в наш национален интерес да работим с международните си партньори и да дадем своя принос, който ще бъде ограничен по мащаб и продължителност, допълни той. Австралийската обществена телевизия Ей Би Си съобщи, че Канбера ще изпрати в района фрегати и разузнавателни самолети. Макар задържането на британски танкер (и други плавателни съдове) да даде повод да се обсъжда създаването на коалиция, европейски държави като Германия и Франция имат резерви към идеята за водена от САЩ коалиция заради несъгласието с политиката на Вашингтон спрямо Техеран. Германия същевременно допуска, че може да положи усилия за собствена европейска коалиция.", "date": "2019.08.21", "title": "Австралия влиза в коалицията на САЩ в Ормузкия проток"}
{"url": "https://www.dnevnik.bg/bulgaria/2019/08/21/3953391_vicepremier_iska_do_15_godini_zatvor_i_zabrana_za/", "text": "Вицепремиерът Марияна Николова заяви пред \"Нова телевизия\", че ще направи предложение за промяна на Наказателния кодекс, с която да бъдат увеличени наказанията за компютърни престъпления. По думите ѝ наскоро Съветът на Европа е приел наредба, регламентираща редица санкции срещу хакери, които правят пробиви в страни - членки на Европейския съюз, и предстои България да синхронизира законодателството си с европейското. Николова уточни, че в момента наказанията за компютърно престъпления са в порядъка от 2 до 8 години затвор. Освен това и глобите не били достатъчно големи, като тя ще поиска и тяхното увеличение. \"Ще предложа от 5 до 15 години затвор за подобни престъпления, в които попадат проникването и хакването на пароли. В закона ще се уточнят какви са точно видовите компютърни престъпленията. На европейско ниво санкциите са значителни. Една от тях е хакерът да не може да влиза в нито една държава в ЕС. Освен това ще му бъдат блокирани банковите сметки и имуществото. Всеки хакер трябва да знае, че ще го грозят най-тежки санкции. Това Съвета на Европа наскоро го прие\", каза Николова. Тя добави, че хакерските атаки са проблем на Европа в последните години. Като пример даде Германия, откъдето излезли \"милиарди левове\" след подобни престъпления. Именно заради това са направени и първите промени в Закона за електронното управление. Думите ѝ идват след скандала с изтичането на данните на над 5 млн. българи от електронните масиви на Националната агенция за приходите. Към момента по случая обвиняеми са управителят на фирмата \"ТАД груп\" Иван Тодоров, както и двама негови служители. По думите ѝ  предложението да поеме Съвета по киберсигурността  е било отправено лично от премиера Бойко Борисов, като уточни, че това е станало на 19 август. Това е само ден след изказването на съпредседателя на \"Обединени патриоти\" Валери Симеонов, че  през септември може да има промени в управляващата коалиция.  Николова зае вицепремиерския пост именно от Симеонов, като преди това беше началник на кабинета му. \"Назначението ми начело на Съвета по киберсигурност няма връзка с изявления на политически лидери. Тук става въпрос за ресорна отговорност и експертиза\", уточни Николова.", "date": "2019.08.21", "title": "Вицепремиер иска до 15 години затвор и забрана за посещение на държави от ЕС за хакерски атаки"}
{"url": "https://www.dnevnik.bg/evropa/2019/08/21/3953389_za_pruv_put_chastni_klienti_na_banki_v_daniia_shte/", "text": "Датската банка \"Юске\" (Jyske Bank) обяви днес, че ще въведе отрицателна лихва по депозитите над 7.5 млн. крони (1.1 млн. долара), предаде ДПА. На практика за първи път частни клиенти в Дания ще трябва да плащат за вложения. \"Лихвеният процент по депозитите, надхвърлящи тази сума, ще се договаря индивидуално с банката\", заяви главният изпълнителен директор Андерс Дам. Ако не бъде постигнато споразумение, ставката ще бъде минус 0.6 на сто, уточни той. Условията на отрицателни лихви, засягащи датския пазар от пролетта на 2012 година, с прекъсване само през 2014 година сега, изглежда, са от постоянен характер, добави Дам. Банката не оповести колко клиенти ще обхване мярката, обявена във връзка с публикуването на полугодишните финансови резултати. Нетната печалба от лихви на банка \"Юске\" за периода от януари до юни е спаднала с 6 на сто спрямо първото полугодие на 2018 година. Дания е членка на ЕС, но не е въвела еврото. Обикновено датската централна банка следва решенията на Европейската централна банка и датската крона е прикрепена към еврото, припомня ДПА. /БТА", "date": "2019.08.21", "title": "За пръв път частни клиенти на банки в Дания ще плащат за вложения"}
{"url": "https://www.dnevnik.bg/evropa/2019/08/21/3953390_snimka_na_denia_broenici_v_politikata/", "text": "Италианският вицепремиер Матео Салвини вчера неколкократно целуна молитвена броеница, докато седеше в Сената до министър-председателя Джузепе Конте, който произнасяше ключова реч и  , предаде \"Асошиейтед прес\", цитирана от БТА.", "date": "2019.08.21", "title": "Снимка на деня: Броеници в политиката"}
{"url": "https://www.dnevnik.bg/evropa/regioni/2019/08/21/3953404_zdravnoto_ministerstvo_zapochva_remont_na_speshni/", "text": "Министерството на здравеопазването обяви обществена поръчка с предмет: \"Извършване на строително-монтажни работи за нуждите на извънболничните структури на спешната помощ на територията на Северозападен район за планиране в изпълнение на Проект \"Подкрепа за развитие на системата за спешна медицинска помощ\", финансиран по оперативна програма \"Региони в растеж\" 2014-2020\", включваща 6 обособени позиции. Обществената поръчка се обявява в изпълнение на договор за безвъзмездна финансова помощ по проект \"Подкрепа за развитие на системата за спешна медицинска помощ\", който се осъществява с финансовата подкрепа на оперативна програма \"Региони в растеж\" 2014-2020, съфинансирана от Европейския съюз чрез Европейския фонд за регионално развитие. Една от дейностите по проекта е изпълнението на интервенции в инфраструктурата на системата за Спешна медицинска помощ чрез строителство на общо 235 обекта на територията на цялата страна, в това число изграждане на нови сгради, реконструкция, ремонт, преустройство, подобряване на достъпа за лица с увреждания и на прилежащото им околно пространство. Общият бюджет на проекта възлиза на 163 987 815.62 лева, като в тази сума влиза и закупуването на 400 нови линейки, оборудвани с медицинска техника и апаратура за нуждите на спешната помощ в страната. Обществената поръчка е с прогнозна стойност 8 030 742.12 лева без ДДС и обхваща общо 34 обекта от извънболничните структури на спешната помощ на територията на областите Видин, Враца, Ловеч, Монтана и Плевен. Министерството на здравеопазването ще обявява до края на месец септември поетапно обществените поръчки за строителство за останалите обекти на територията на цялата страна, като предстои да започнат още шест обществени поръчки за извършване на строително-монтажни работи за нуждите на извънболничните структури на спешната помощ на територията на цялата страна и седем за извършване на строително-монтажни работи за нуждите на 34 спешни отделения на болници на територията на страната. Предстои да бъдат обявени обществени поръчки и за избор на изпълнители на строителен и авторски надзор на всички обекти.", "date": "2019.08.21", "title": "Здравното министерство започва ремонт на спешни центрове"}
{"url": "https://www.dnevnik.bg/sviat/2019/08/21/3953383_trump_iska_zamestnik-durjavniiat_sekretar_da_stane/", "text": "Президентът на САЩ Доналд Тръмп каза, че вторият човек в йерархията на Държавния департамент може да бъде следващият посланик в Русия, предадоха информационните агенции и БТА. Пред журналисти в Белия дом Тръмп каза, че заместник държавният секретар Джон Съливан може да бъде неговата номинация за поста посланик в Москва. Посланик Джон Хънтсман  обяви оставка по-рано този месец  и каза, че ще се завърне в Юта. Тръмп посочи, че Съливан е \"много уважаван\" и че Майк Помпейо \"го харесва\". Американският президент бе запитан по темата след публикация във в. \"Ню Йорк таймс\", че се очаква той да номинира Съливан на мястото на Хънтсман, отбелязва АП. Джон Съливан стана заместник държавен секретар през май 2017 г. и е заемал висши постове в министерствата на правосъдието, отбраната и търговията и в двете администрации на Буш, припомня агенцията.  Съливан бе в България  в края на миналата година.", "date": "2019.08.21", "title": "Тръмп иска заместник държавният секретар да стане посланик в Русия"}
{"url": "https://www.dnevnik.bg/gradska_sreda/2019/08/20/3953201_vuv_viena_chakat_avtobusa_ili_tramvaia_pod_siankata_na/", "text": "Ако чакането на трамвайна или автобусна спирка през лятото почти винаги е синоним на допълнително жега, то във Виена се опитват да преборят покачването на температурите именно на тези места с тестово озеленяване, съобщават от пресцентъра на общината в австрийската столица.  От вчера навесите на пет трамвайни и автобусни спирки в града са покрити с увивни растения. Целта им е да пазят сянка и да охлаждат, затова специалистите са се спряли на дивата лоза, която е един от най-използваните видове за т.нар. вертикално озеленяване и не е капризна към почвени условия. Стъблата ѝ достигат дължина от 20-30 м, а трилистните им удебелени листа образуват гъста корона. Освен че ще пазят сянка, те ще украсяват допълнително градската среда, тъй като при разлистването си имат пурпурен цвят, през лятото са зелени, а през есента се обагрят в жълто-червено. Градското озеленяване, което е полезно не само за въздуха и микроклимата, радва и сетивата, допълват от общината. Засега озеленяването се тества само на пет спирки и една година проектът ще бъде наблюдаван и оценяван. Той се осъществява от общинското транспортно предприятие \"Виенски линии\" и рекламната агенция, която поддържа спирките. Озеленяването на една спирка струва 5000 евро. Целта е в бъдеще всички нови спирки да се строят с озеленени навеси. В началото на август предприятието се погрижи за разхлаждането на жителите и гостите на столицата и по друг начин - чрез специално организиран уикенд на централния площад \"Карлсплац\" с различни развлечения като водни струи, водна бомба \"Микадо\" и сърф родео. Две години по-рано община Виена беше монтирала и   инсталация с водно налягане  и постоянни вълни за каране на сърф на друг централен площад - \"Шварценберг\".", "date": "2019.08.21", "title": "Във Виена чакат автобуса или трамвая под сянката на диви лози"}
{"url": "https://www.dnevnik.bg/bulgaria/2019/08/21/3953410_kratki_novini_babata_na_ubitoto_dete_shte_sudi_lekaria/", "text": "                         Пожар е избухнал в сметището на Карлово, съобщава \"Фокус\". Огънят е на площ от 200 кв. метра и е бил бързо локализиран. Сигналът за пожара е подаден рано тази сутрин. На място са били изпратени два противопожарни автомобила. Засега причините за огъня не се знаят. Бабата на убитото дете ще съди лекаря от линейката \"Ще съдим лекаря, защото не оказа първа помощ на внучката ми, също и болницата, защото не беше подготвена за този тежък инцидент.\" Това каза пред Би Ти Ви Милка Георгиева, баба на  изнасиленото и пребито  7-годишно дете от сливенското село Сотиря. За седмица са засечени близо 45 хил. случая на каране с превишена скорост Общо 44 539 нарушения на скоростните режими са установени в страната по време на международната операция за контрол на скоростта, проведена от 12 до 18 август в целия ЕС. Най-големият брой нарушения са установени от мобилните камери – 21 038, със стационарно-преносимите са регистрирани 18 602, а със стационарните – 4 862. 93% от нарушенията са извършени през деня. Полицията е задържала 5 издирвани лица и 9 нелегални мигранти.", "date": "2019.08.21", "title": "Кратки новини: Пожар гори в сметището на Карлово"}
{"url": "https://www.dnevnik.bg/bulgaria/2019/08/21/3953412_putnata_agenciia_tol_taksa_ot_15_stotinki_za_kilometur/", "text": "Последната тестова тарифа за тол таксите е между 18 и 25 стотинки на километър за камиони над 12 тона. Това каза пред Би Ти Ви членът на управителния съвет на Агенция \"Пътна инфраструктура\" Олег Асенов. По думите му с подобна тарифа разстоянието от София до Бургас ще струва на превозвачите около 73 лв. По думите му транспортните фирми са искали тази сума да се оптимизира още повече. Заради това щели да се водят още разговори с тях през следващата седмица. Според Асенов обаче \"здравословният минимум\" за изминат километър за тежките камиони е 15 ст. \"При тарифа от 15 ст. приходите няма как да бъдат повече от 550 млн. лв. при очаквани 600 млн.\", уточни той. Асенов каза още, че крайната дата за пускане на тол системата е 1 март, но има шанс това да се случи и по-рано. Всичко това обаче зависи дали системата ще се подготви добре и дали ще може да започне работа плавно. Той допълни, че реалистично 1 февруари е най-ранната дата за старт на тол системата. Олег Асенов добави, че обгорената мостова конструкция на магистрала \"Струма\" може да бъде възстановена до 45 дни, но само в едната посока. В другата най-вероятно щяло да е нужно повече време за ремонт.", "date": "2019.08.21", "title": "Пътната агенция: Тол такса от 15 стотинки за километър е здравословният минимум"}
{"url": "https://www.dnevnik.bg/sport/2019/08/21/3953357_bashtinskiiat_urok_na_kristiano_ronaldo/", "text": "Огромни имения, скъпи коли, частен самолет, луксозни почивки... Всичко това е част от живота на Кристиано Роналдо. Невинаги обаче е било така. Португалецът твърди, че едно от посланията, които иска да предаде на децата си, е, че е необходимо човек да вложи много труд и усилия, за да постигне нещата, към които се стреми. В интервю за португалската TVI Роналдо каза, че преди време завел големия си син Кристианиньо на мястото, където е бил след преместването си от Мадейра. \"Тате, ти си живял тук\", попитал синът му. Португалецът е имал трудно детство, като на 12 години напуснал Мадейра и се преместил в Лисабон. Там заживял с Мигел Пайшао, който е най-добрият му приятел в момента. \"Имах желание (синът ми) да види къде съм израснал. Отидохме заедно с Пайшао и Кристианиньо, влязохме в стаята, където живеех. Синът ми се обърна и ме попита: \"Тате, ти си живял тук\". Не можеше да повярва\", разказа Роналдо. \"Мислиш, че всичко е лесно в живота. Качеството на живота, къщите, колите, дрехите... мислят, че всичко това пада от небето. Това опитвам да предам на сина ми. Включително когато участвам в събития в училищата. Опитвам да му предам, че само талантът не е достатъчен. С работа и отдаденост смятам, че може да се постигне всичко онова, което искаш\", добави футболистът на \"Ювентус\".", "date": "2019.08.21", "title": "Бащинският урок на Кристиано Роналдо"}
{"url": "https://www.dnevnik.bg/evropa/2019/08/21/3953420_do_gusha_ni_doide_v_germaniia_se_oplakvat_ot/", "text": "                         Заселници от Източна Европа вече се насочват не само към големите градове, но и към по-малки общини в Германия, съобщава новинарският сайт T-online. Според автора Дитмар Зеер заедно с тях се появяват и непознати досега проблеми: шум и боклуци, експлоатация, дребна престъпност. \"Обичайните заподозрени: трафикантски банди, които примамват към Германия бедни семейства от Румъния и България и злоупотребяват с тях, за да разграбват социалните каси\", пише Зеер. \"Повече от половината идват от България\" T-online разказва за едно от тези селища - градчето Хорн-Бад Майнберг е с население от 17 000 души и се намира в най-многолюдната германска провинция Северен Рейн-Вестфалия. Цитира се и писмото, което тамошният представител в провинциалния парламент Денис Мелцер е изпратил до министър-председателя на Северен Рейн-Вестфалия Армин Лашет: \"Тук уседнаха около 700 заселници от Източна Европа, като повече от половината идват от България. Гражданите и гражданките все по-често се оплакват от проблеми с интеграцията им, от замърсяване на обществените места, нарушаване на задължението да изпращат децата си на училище, кражби, агресия и открита проституция\". Високотиражният \"Билдцайтунг\" дава думата и на граждани на Хорн-Бад Майнберг. 69-годишният Буркхарт Веке дори казва, че обмисля да напусне градчето: \"До гуша ми дойде. Разни гешфтари изкупуват стари сгради и ги натъпкват с хора. Жилищата са претъпкани, всичко плесенясва\". Вестникът твърди, че редица запуснати сгради в градчето са попаднали в мрежата на спекуланти и трафиканти на хора: \"Тази далавера е позната и в други градове. Подставени лица изкупуват на безценица рушащи се сгради и настаняват там хора от Източна Европа, които са снабдени с отчасти фалшифицирани договори за работа. След няколко месеца новите наематели се пишат безработни и подават молби за социална помощ.\" На сайта T-online Дитмар Зеер описва същата схема. Според него много от хората идвали от Пловдив, а спекулантите прибирали в джоба си по-голямата част от социалните им помощи. Така една от тези порутени сгради може да донесе годишна печалба от 100 000 евро, твърди изданието. \"Билдцайтунг\" е разговарял с един от наемателите - българина Христо, чието седемчленно семейство живее в една от запуснатите сгради. Христо разказва, че преди е работел по строежи, но в момента е безработен. От социалните помощи и от детските надбавки семейството му има общ доход от близо 2000 евро - истинско богатство в сравнение с дохода от 440 евро, с който семейството би разполагало в България, отбелязва вестникът и цитира Христо с думите: \"Искаме просто по-добър живот\". \"Буре с барут\" За обратната страна разказва местният вестник \"Вестфаленблат\", според който атмосферата в Хорн-Бад Майнберг е напрегната - истинско буре с барут: \"Един ресторантьор разказва, че на клиент откраднали велосипеда пред заведението. На друг посетител чуждестранни деца грабнали парчето торта от чинията. А една жена разказва, че не деца, а възрастни блокират местните детски площадки. Съвместното съществуване вече не е възможно\", оплаква се жената пред вестника. От Федерацията на германските градове казват, че 10 до 15 по-големи града в Германия са станали цел на масово преселение на хора от Югоизточна Европа. Сред тях са Офенбах, Нюрнберг, Фюрт, Магдебург, Бремерхафен, Дуисбург, Дортмунд и Гелзенкирхен. В Манхайм вече живеят 6000 българи и 5500 румънци - броят им се е увеличил почти десетократно спрямо 2006 година. Месечно в града се заселват по около 200 нови пришълци от България и Румъния, съобщава местното електронно издание \"Райннекарблог\". В Нюрнберг пък са се установили близо 20 000 преселници, още толкова - в Дуисбург. Пред T-online Биргит Цьорнер от социалната служба в Дортмунд разказва: \"Повечето от тези хора не притежават езиковите, образователните и професионалните предпоставки, за да се оправят бързо в Дортмунд. Освен това много от тях нямат здравна застраховка\". След като обяснява, че гражданите на България и Румъния се ползват от свобода на придвижване и имат право да живеят и работят в Германия, изданието коментира: \"Всичко това функционира много добре при онези румънци и българи, които идват доброволно. Те са мнозинство. Сред тях има много търсени кадри за селското стопанство и фабриките, те работят дефицитната професия на болногледачи или са лицензирани лекари. Без тях Германия щеше да се справя по-зле (...) Но общините вече се съпротивляват срещу злоупотребите, за които са виновни трафикантите. Във Фюрт дори назначиха социални работници, които говорят румънски и български (...) В Дортмунд вече дежурят съвместни германско-български полицейски патрули, а няколко улици ще бъдат поставени под видеонаблюдение. В Дуисбург пък от няколко години практикуват следната административна мярка: само за часове запечатват сгради, където се нарушават изискванията - примерно за хигиена или противопожарна безопасност. Само за първите шест месеца на тази година въпросната мярка е била прилагана цели 13 пъти\". \"Не можем да решим проблемите на Източна Европа\" Авторът Дитмар Зеер пише, че общините възлагат големи надежди на по-строгите мерки срещу нелегалния труд, с които Бундестагът иска да ограничи социалните измами. Според Зеер политици от тези общини се безпокоят, че когато и хората от Западните Балкани получат свобода на придвижване, положението ще стане още по-лошо. Кметът на Фюрт дори настоява да се преразгледат сега действащите правила за свобода на придвижването. Фюрт нямал никакви проблеми с кандидатите за убежище от Сирия и Ирак, но германските градове не можели да решат социалните проблеми на Източна Европа, е цитиран да казва кметът.", "date": "2019.08.21", "title": "\"До гуша ни дойде\": в Германия се оплакват от преселници от България"}
{"url": "https://www.dnevnik.bg/sviat/2019/08/21/3953437_maduro_potvurdi_che_pregovaria_s_trump_ot_meseci_video/", "text": "Венецуелският президент Николас Мадуро потвърди, че властите в страната преговарят с представители на екип на Белия дом. Разговорите се водят \"от месеци с изричното ми и пряко разрешение\", заяви той. В обръщение пред венецуелците той изтъкна, че е имало такива \"контакти\" с администрацията на американския държавен глава Доналд Тръмп по няколко канала. Американски медии пишат за това напоследък. Според техни публикации основен участник в диалога е Диосдадо Кабейо, 56-годишният председател на венецуелското Национално учредително събрание (венецуелския еквивалент на Велико народно събрание - проправителствен орган, избран, за да състави нова конституция). Материал на \"Асошиейтед прес\" обясняваше, че Кабейо се е срещнал със съветника на Тръмп за Латинска Америка. Не се споменават конкретни резултати в диалога, а самият Кабейо  отрече  публикациите като \"лъжа\" на \"много арогантната империя\". \"Вярно е\", каза обаче Мадуро. \"И това не е нещо ново. Както търся диалога във Венецуела, така искам да се уверя, че президентът Доналд Тръмп наистина слуша Венецуела и слуша истината за боливарската революция... а не продаваната лъжлива Венецуела.\" По думите му всеки сяда на масата със \"своята истина\". През януари Хуан Гуайдо, председателят на опозиционно ориентирания парламент, се обяви за президент и бе признат от десетки държави, сред тях САЩ и Великобритания. Опитите му да получи властта действително и да причини рухване на чависткото правителство на Мадуро обаче засега са неуспешни. Между опозицията и чавистите текат преговори с посредничеството на Норвегия, но не е известно те да са дали резултати. Междувременно за четири години икономическа криза над 4 млн. венецуелци са избягали от богатата на петрол страна. Само от ноември 2018 г. досега милион души са направили тази стъпка. В началото на месеца Тръмп, който се обявява за яростен противник на Мадуро,  усили натиска срещу чавистите  с нови санкции.", "date": "2019.08.21", "title": "Мадуро потвърди, че преговаря с Тръмп от месеци (видео)"}
{"url": "https://www.dnevnik.bg/sport/2019/08/21/3953424_salah_haresvam_futbola_s_greshkite_videopovtoreniiata/", "text": "Ще има повече дузпи за мен, ще видите.\" Така нападателят на \"Ливърпул\" Мохамед Салах отговори на въпроса какво ще промени въвеждането на системата за видеоповторения (VAR) във Висшата лига. Въпреки това той е категоричен, че не харесва технологията. Според него тя отнема от емоцията на футбола. \"Не я харесвам. Това е отговорът ми\", заяви Салах пред Си Ен Ен.    \"Харесвам футбола, какъвто е. Да, понякога се защитават футболистите от опасна игра. Но аз приемам футбола с грешките на съдията, с грешките на играчите\", каза египтянинът. Според него без технологията вълненията за привържениците са по-непринудени. \"С VAR е прекалено честно. Миналия сезон получих дузпа във финала в Шампионската лига и ми помогна много. Но е прекалено честно. Харесвам футбола с грешките\", добави Салах. Видеоповторенията влязоха в сила във Висшата лига от този сезон. Системата вече няколко пъти беше използвана.", "date": "2019.08.21", "title": "Салах: Видеоповторенията правят футбола прекалено честен"}
{"url": "https://www.dnevnik.bg/evropa/2019/08/21/3953436_sled_kraia_na_purvoto_sledvoenno_populistko/", "text": "Съдбата на италианското правителство е в ръцете на президента Серджо Матарела, след като във вторник премиерът Джузепе  Конте обяви оставката си , официално слагайки край на първото следвоенно популистко правителство в Западна Европа.  Кризата  бе предизвикана преди по-малко от две седмици , когато Матео Салвини, лидерът на крайнодясната партия \"Лига\" и вътрешен министър, обяви, че вече няма подкрепа за коалиционното правителство и поиска вот на недоверие към Конте. Премиерът обаче изпревари вота, като подаде оставка, изправяйки страната пред несигурност. Сега зависи от Матарела да провери дали има алтернативно мнозинство в парламента за друго правителство, или да свика предсрочни избори.  Консултациите му  ще започнат в сряда и ще завършат на следващия ден, но това може да е само първият кръг. \"Политико\" представя четирите най-вероятни сценария, които могат да се развият от сегашния хаос. Всички срещу Салвини Някои членове на дясноцентристката Демократическа партия и бившите коалиционни партньори на Салвини, Движение \"Пет звезди\", настояваха за т.нар. план \"Урсула\". Схемата би включвала партньорство сред групите, които гласуваха за бъдещия председател на Европейската комисия Урсула фон дер Лайен, тоест потенциално всички партии с изключение на \"Лига\" и крайнодясната \"Италиански братя\". Подобно широко мнозинство на подкрепа може да има и за временно правителство на технократи.  Брюксел вероятно ще приветства такъв план за проевропейско правителство. За хората, които се надяват да изгонят Салвини от правителството в обозримо бъдеще, планът може да постигне именно това, защото предсрочните избори биха били подарък за Салвини предвид популярността му в социологическите проучвания. Схемата вероятно ще трябва да включва партията на Силвио Берлускони \"Напред, Италия\", за да проработи. \"Пет звезди\" обаче многократно отказа да работи с бившия премиер. \"Напред, Италия\" освен това споделя властта с \"Лига\" на много места на регионално ниво. Някои анализатори дори предупредиха, че превръщането на \"Лига\" на Салвини в най-голямата опозиционна партия може да го направи по-силен, защото той ще може да се представя като жертва на политическите елити.      Без Берлускони Този план решава проблема с Берлускони в плана \"Урсула\", защото ще включва само Демократическата партия, \"Пет звезди\" и някои по-малко партии. Тогава \"Напред, Италия\" ще бъде в опозиция заедно с \"Лига\" и останалите евроскептици, но като член на Европейската народна партия, и може да не иска да гласува срещу проевропейско правителство. Според някои наблюдатели в Рим партията може да реши да бъде \"конструктивен\" опонент, което значи, че ще гласува за някои законопроекти, предложени от правителството. Тази опция, както и планът \"Урсула\", вероятно ще се приеме добре в Брюксел. Италиански официални лица вече няма да се тревожат, че Рим ще бъде изключен от оста Берлин - Париж заради евроскептични позиции на правителството им. Прогонването на най-популярната партия в страната от правителството би било трудно за обяснение на гласоподавателите. Салвини вече поиска негови поддръжници да излязат на протест против, по думите му, \"преврата срещу демокрацията\". А и подобно правителство би било по-уязвимо на продължаващите вътрешни разделения в Демократическата партия, защото без \"Напред, Италия\", ако Демократическата партия се разцепи, както много анализатори прогнозират, правителството ще падне.      Избори Матарела може да реши и да свика предсрочни избори, което е предпочитаната от Салвини опция. \"Лига\" увеличи подкрепата си от миналата година, в момента получава около 36% и е преди всички останали партии. Демократическата партия събира 23%, а \"Пет звезди\" - 19%. Резултатите от изборите вероятно ще доведат до по-стабилно правителство в сравнение с изключително фрагментираните резултати от миналата година, които доведоха на власт неудобната коалиция между \"Лига\" и \"Пет звезди\". Според прогнози на YouTrend, ако крайнодесните партии сформират коалиция (включваща \"Лига\", \"Напред, Италия\" и \"Италиански братя\"), могат да разчитат на над 50% от местата в парламента. Със Салвини премиер Италия ще бъде първата западноевтопейска страна с крайнодясно следвоенно правителство. Според много анализатори това може да сближи страната с Русия. Новото правителство ще бъде по-евроскептично, събуждайки страхове в Брюксел, че Салвини планира излизане от еврозоната, макар през последните седмици публично да го отрича.      Примирие Този сценарий изглежда най-малко вероятният предвид разгорещените спорове между Салвини и лидера на \"Пет звезди\" Луиджи ди Майо. В неделя  \"Пет звезди\" подчерта  в изявление, че \"Салвини вече не е надежден партньор\". В италианската политика обаче често има  доста театър,  преди законодателите да стигнат до крайния компромис, а високопоставен източник от \"Пет звезди\" каза, че по високите етажи на партията \"много хора все още предпочитат Салвини\". Отиващото си правителство бе популярно сред много италианци и мир с \"Лига\" ще е най-добрият изход за Ди Майо, които при друг сценарий вероятно ще загуби сегашната си високопоставена позиция на вицепремиер. Ново правителство на \"Лига\" и \"Пет звезди\" ще се изправи пред същите пречки като това, което тъкмо падна, което значи потенциално повторение на сегашната драма. Ако Салвини остане на власт с \"Пет звезди\", той вероятно ще приложи  плановете си  за големи данъчни намаления и увеличаване на дефицита, поставяйки в риск еврозоната предвид втория по големина дълг на Италия във валутния съюз.", "date": "2019.08.21", "title": "След края на първото следвоенно популистко правителство в Западна Европа: 4 сценария"}
{"url": "https://www.dnevnik.bg/politika/2019/08/21/3953433_borisov_e_razporejdal_na_mvr_kogato_ne_e_bil_premier/", "text": "И когато Бойко Борисов не е бил премиер - след оставката на втория му кабинет и 18 дни преди да бъде избран отново за трети път, МВР му е докладвало, а той се е разпореждал за спасяването на свои познати, пострадали от катастрофа. Това става ясно от продължението на разследването на Полина Паунова и Генка Шикерова, публикувано от  \"Свободна Европа\". Катастрофиралите на 16 април 2017 г, на които пожарната е помогнала след нареждане на бившия премиер, са дъщерите на Борислав и Янка Лазарови, собственици на фирмата \"Син кръст 2016\", която има сключени договори с агенцията за безопасност на храните (БАБХ) за над 40 милиона лева. По договор \"Син кръст 2016\" има ангажимент да обезврежда отпадъци в случай на епидемия, но досега БАБХ нито веднъж не е изпратила инсинераторите в огнищата на заразите, стана ясно от  първата част  на разследването \"Да благодариш на премиера\".      След получената помощ дъщерите на Лазарови са отишли в дома на премиера да му благодарят и са се снимали с него. Борисов отрича връзката си със семейството, първоначално чрез пресцентъра си дори твърди, че снимката не е направена в дома му в Банкя, а в резиденция \"Бояна\". В продължението на разследването Журналистите са задали въпроси на Министерския съвет за отношенията между премиера и Борислав Лазаров - герой в неизлъченото по Нова телевизия разследване \"Война за трупове\" на Шикерова. Отговорът от пресцентъра гласи, че Борисов получил информация от дежурния по МВР по \"обичайния\" за него начин, а изпращането на помощ направил в качеството си на \"лидер на най-голямата партия спечелила изборите на 26 март 2017 г. и номиниран за министър-председател\". Служебният премиер по това време, проф. Огнян Герджиков, е обяснил пред \"Свободна Европа\", че \"по закон в онзи момент Борисов не може да разпореди. Но може да звънне като гражданин (и в пожарната) и да каже, че на дадено място има проблем.\" Според Герджиков но няма законово задължение да го прави. Може би се е случило по инерция.\" Бившият служебен министър на вътрешните работи, сега съветник на президента Румен Радев – Пламен Узунов, е заявил пред \"Свободна Европа\", че \"ако дежурният по МВР е докладвал на Борисов към онзи момент, то той е извършил нарушение\". \"Не е имал право на това. Както и Борисов също не е имал право да разпорежда на пожарната\", допълва Узунов.", "date": "2019.08.21", "title": "Борисов е разпореждал на МВР, когато не е бил премиер"}
{"url": "https://www.dnevnik.bg/sport/2019/08/21/3953447_slujitel_na_levski_e_bil_prebit_do_stadiona_na_kluba/", "text": "Служителят на \"Левски\" Цветан Вълчев е бил нападнат жестоко тази сутрин, съобщава Би Ти Ви. Според информацията той е атакуван от двама неизвестни мъже с железа. Нападението е станало до офисите на клуба на ул. \"Тодорини кукли\". Минувач, който разхождал кучето си, се притекъл на помощ. Вълчев е откаран в болница. Пред \"Дневник\" от пресслужбата на \"Левски\" заявиха, че клубът няма коментар по случая. От МВР съобщиха, че криминалисти изясняват обстоятелствата около инцидента. \"Пострадалият е транспортиран в болнично заведение за оказване на медицинска помощ. Предприети са действия по установяване на всички обстоятелства около случилото се и издирване на нападателите\", се казва в информацията. Вълчев е дългогодишен служител на сините, като в момента работи в маркетинговия отдел.", "date": "2019.08.21", "title": "Служител на \"Левски\" е бил пребит до стадиона на клуба"}
{"url": "https://www.dnevnik.bg/sviat/2019/08/21/3953374_bivshiia_kovchejnik_na_vatikana_osuden_za/", "text": "Съд в Австралия отхвърли днес обжалването на кардинал Джордж Пел, който излежава шестгодишна присъда затвор заради сексуални посегателства над деца, предадоха информационните агенции, цитиран от БТА. Седемдесет и осем годишният Пел бе осъден заради посегателства над две момчета, членове на църковния хор в катедралата в Мелбърн, извършени през 90-те години на миналия век. Той твърди, че е невинен. Джордж Пел е бивш ватикански ковчежник и едно време беше съветник на папа Франциск. Той е най-високопоставеният представител на католическата църква, който е осъден за сексуални посегателства. Вината му беше призната от съдебно жури миналия декември, а  присъдата му беше произнесена през март . Случаят му разтърси католическата църква и я принуди да обясни, че настойчиво ще работи срещу всички случаи на педофилия, макар нейни представители да ядосаха критиците, като отказаха да направят  някои отстъпки .", "date": "2019.08.21", "title": "Бившият ковчежник на Ватикана, осъден за посегателство над деца, загуби обжалването"}
{"url": "https://www.dnevnik.bg/biznes/2019/08/21/3953451_durjavata_dava_broeni_dni_na_stopanite_da_zaiaviat/", "text": "Изплащането на еднократната помощ в размер на 300 лв. на стопаните, заклали доброволно прасетата си в риск от африканска чума и дезинфекцирали дворовете си, ще започне след 1 септември, съобщи Българската агенция за безопасност на храните. За кметовете на населени места остават 4 дни (включително събота и неделя), за да съставят списъци на стопаните, които имат право да получат сумата, а потенциалните й получатели - още по-малко време, за да подадат молба, се вижда от определените срокове. От министерството на земеделието уточниха, че заповедта е издадена още на 9 август, а сега се изпраща поредно напомняне към стопаните да заявят помощта, така че изплащането да може да започне в началото на идния месец. Освен да изготвят списъците кметовете са натоварени и с още отговорности - да гарантират, че дезинфекцията е извършена, да поставят на видно място списъка на включените за подпомагане и да координират плащането на сумите. Право на обезщетение имат стопанствата в 20 км санитарни зони около индустриалните ферми, а именно селата Караманово, Николово, Голямо Враново и Бръшлен в русенско, силистренските Попина и Ветрен, както и свищовското Българско Сливово. Ще бъдат компенсирани и стопаните в зони, определени с висок епизоотичен риск от Областните епизоотични комисии, се казва в съобщението. За улеснение на собствениците на прасета, представители на Областните дирекции по безопасност на храните (ОДБХ) ще изплащат обезщетението на място в брой, а кметовете предварително ще обявяват деня и часа. При желание на стопаните средствата могат да им бъдат преведени и по банков път. Да получат пари имат право собственици на до пет прасета за угояване, разположени в санитарни зони и отглеждани във ферми тип ,,лично стопанство\", които не продават на пазара, а добиват месо само за лична употреба. До 26 август кметовете на населени места имат задължението да съставят списък на хората, да го заверят при областния управител и официалния ветеринарен лекар с подпис и печат и да го внесат в Областната епизоотична комисия. Заявленията за обезщетение се подават в кметствата. Те са по образец, в който всеки собственик декларира, че е усвоил доброволно месото. За да се възползва от помощта, той трябва да е извършил почистване и дезинфекция. Собственикът трябва да заяви, че няма да отглежда прасета в стопанството си за период най-малко от 12 месеца след последната дезинфекция. Кметовете на населените места ще изготвят Констативен протокол по образец за удостоверяване на доброволното усвояване на месото и почистване и дезинфекция на стопанството. Кметовете имат ангажимент да публикуват на публично място списъците със стопаните, които следва да получат помощ. Наскоро Брюксел отпусна извънредно 3 млн. евро на България за справяне със ситуацията като има възможност част от парите да отидат именно за обеззаразяване на домашните дворове. Важно е да се отбележи, че сумата от 300 лв. се отнася за едно стопанство, а не за 1 умъртвено животно.", "date": "2019.08.21", "title": "Остават броени дни на стопаните да заявят помощ от 300 лв. за дезинфекция"}
{"url": "https://www.dnevnik.bg/evropa/2019/08/21/3953459_samo_beli_evropeici_hurvatski_diplomat_otzovana_sled/", "text": "Високопоставен хърватски дипломат бе обвинена в накърняване на репутацията на страната си, след като написа провокативен коментар във \"Фейсбук\" до идилични снимки на Адриатическото крайбрежие, предаде Би Би Си. \"Само бели европейци, както бе преди само 30 години в цяла Европа\", написа Елизабета Маджаревич. Външният министър каза, че тя е била отзована. Хърватия се присъедини към блока през 2013 г. и ще бъде ротационен председател на Съвета на ЕС през януари догодина. \"Фейсбук\" профилът на Маджаревич, която беше първи секретар в посолството в Берлин, е изтрит. Възгледите на дипломата обаче бяха изложени от хърватския сайт Index.hr, според който в пост от 8 август под снимки от Хърватия тя говори за \"бели европейци\" и \"чиста и автентична Европа\". Подобни коментари са характерни за белите националисти и неонацистите, посочва изданието. Първоначално тя защити постовете си, твърдейки, че има право да говори като частно лице. \"Аз не съм нито служебно лице, нито политик, а обикновен човек, който има право на личен живот\", написа във \"Фейсбук\". Освен това намекна, че профилът й може да е бил хакнат. Според Index.hr обаче в предишни свои публикации в социалната мрежа та е писала за \"дневен ред за ислямизация\" на мюсюлманите и е излагала хомофобски възгледи. В един пост свързала ЛГБТК общността с педофилията. Външният министър Гордан Гърлич Радман, който доскоро бе хърватски посланик в Германия, отхвърли твърденията, че профилът й е бил обект на хакерска атака, и подчерта, че един дипломат никога не е частно лице. Тя е отстранена от длъжност в очакване на съдебно решение.", "date": "2019.08.21", "title": "\"Само бели европейци\": хърватски дипломат е отзована след провокативен коментар"}
{"url": "https://www.dnevnik.bg/razvlechenie/2019/08/21/3953432_spaidurmen_moje_da_napusne_kinovselenata_na_marvel/", "text": "Съществува сериозна възможност Спайдърмен да напусне киновселената на \"Марвел\". Причина за това е, че \"Дисни\" и \"Сони\" не успяха да постигнат споразумение за съвместното разработване на героя. Филмовите права на Спайдърмен са собственост на \"Сони\", а досегашното присъствие на персонажа в заглавия на \"Марвел\" беше резултат от сделка на студиото с \"Дисни\", съобщи Би Би Си. \"Холивуд рипортър\" подчертава, че \"Спайдърмен: Далеч от дома\" стана най-успешният филм на \"Сони пикчърс\" с приходи в размер на 1.109 млрд. долара. Според изданието при преговорите \"Дисни\" са поискали по-голям процент от приходите от филмите за героя, а от \"Сони\" не са се съгласили. Разговорите между председателя на \"Сони пикчърс\" Том Ротман и президента на Marvel Studios Кевин Фейдж са продължили няколко месеца.  Така Кевин Фейдж няма да е продуцент на следващите филми на \"Сони\" за Спайдърмен. В поредица от публикации в \"Туитър\" от студиото благодариха за досегашната съвместна работа с него. \"Ние сме разочаровани, но уважаваме решението на \"Дисни\" той да не бъде главен продуцент на следващия ни игрален филм за Спайдърмен\", пише \"Сони\". Това развитие е от голямо значение, тъй като Фейдж имаше ключова роля при създаването на последните два филма за супергероя, в които главната роля играе британският актьор Том Холанд.      \"Холивуд рипортър\" отбелязва, че ако Спайдърмен бъде премахнат от киновселената на \"Марвел\", това ще доведе до големи празноти. \"Спайдърмен: Далеч от дома\" послужи за развитието на сюжета към следващата голяма история след седемгодишния период, в който главен злодей беше Танатос. Друг фактор за това е отсъствието на Робърт Дауни-джуниър и Крис Евънс, чиито герои бяха \"пенсионирани\". Спайдърмен е герой на \"Марвел\", но през 1999 г. \"Сони\" купи филмовите права за него. Студиото направи 5 собствени филма за персонажа - 3 с Тоби Магуайър и 2 с Андрю Гарфийлд. През 2015 г. \"Сони\" сключи сделка с \"Дисни\", която целеше да въведе героя в киновселената на \"Марвел\". Сделката означаваше, че \"Дисни\" ще бъде копродуцент и ще получава приходи от филмите с участието на Спайдърмен. Досега супергероят беше част от киновселената на \"Марвел\" в 5 филма. ", "date": "2019.08.21", "title": "Спайдърмен може да напусне киновселената на \"Марвел\""}
{"url": "https://www.dnevnik.bg/bulgaria/2019/08/21/3953467_galup_blizo_polovinata_bulgari_obviniavat_durjavata_za/", "text": "Три десетилетия след началото на демократичните промени в България близо половината (46%) от обществеността е склонна да се съгласи, че държавата е виновна за повечето проблеми в живота им. 42% е делът на тези, които не са съгласни с такова твърдение, а 12% не могат да кажат. Това показват данните от проучване на социологическата агенция \"Галъп интернешънъл\" на най-общо мисленето на българите към основни възможни авторитети, които регулират отношенията в едно общество: морал, закон, обществено мнение, държава, религия. Изследването е част от поредица, свързана с тридесетата годишнина от началото на демократичните промени у нас, и е проведено в началото на август 2019 г. сред 839 души. То е представително за пълнолетното население на България. Виновна е държавата Разбира се, спорно е какво точно влага всеки респондент в обобщеното клише за държава, отбелязват изследователите. Но ясно е, че този общ образ включва както различните институции, така и по-цялостното понятие за държавност и власт, респективно всичките им възможни пороци. Очаквано, възрастта (и свързаният социален статус) е от значение за обществените нагласи спрямо ролята на държавата за личното ни благополучие. Най-младите респонденти, между 18 и 25 години (тези, родени след преломната 1989 г.), изглежда, в по-голяма степен са склонни да винят себе си, а не толкова държавата, за проблемите в живота си.      Закономерно, привържениците на управляващите са и по-малко критични. Законност и/или справедливост Общо 68% от участвалите в проучването споделят мнението, че най-важно е нещата в живота да са справедливи, а не винаги точно по закон, 19% казват, че това твърдение не се отнася за тях, а останалите 13% не могат да преценят. Това мнение се подкрепя от различни демографски групи, отчита \"Галъп\". Сам се налага изводът, че българското общество по-скоро базира моралните си критерии на някакво усещане за здрав разум, отколкото на законовите детайли.      Какво ще кажат хората Мнението на другите е традиционен регулатор на поведението на голяма част от хората, дори и неосъзнато. 57% от запитаните пълнолетни българи споделят, че обръщат внимание на мнението на околните за тях, 38% твърдят, че то не е от значение, а 5% не могат да кажат.      Оказва се, че мнението на околните е важен обществен регулатор за всички възрасти – дялове от над 50% определят общественото мнение като важно, и сред най-младите и сред най-възрастните, са изводите на изследователите. Все пак, до голяма степен очаквано, по-възрастните респонденти изразяват в по-голяма степен съгласие с твърдението, че мнението на другите е важно за тях. По-младите, изглежда (още), не мислят така, отчита агенцията.      Отношение към църквата На фона на останалите институции в България църквата се ползва със сравнително високи нива на доверие. То се запазва на нива между 40 и 50% и като цяло е трайно по-високо от недоверието. \"Галъп интернешънъл\" отчита, че предишни нейни изследвания показват, че българите свързват църквата и с редица хронични проблеми като връзки с бизнеса и луксозен живот на духовници, липса на достатъчно близка до живота на хората дейност, намаляване на ролята на религията в съвременното общество, принадлежността на висши духовници към бившата Държавна сигурност и др. Негативно влияние върху образа на църквата оказва и дейността на секти, ролята на атеистичното управление в близкото минало, липсата на добре подготвени духовници, липсата на достатъчно уважение към църквата от страна на активни части на обществото и други.     ", "date": "2019.08.21", "title": "\"Галъп\": Близо половината българи обвиняват държавата за проблемите си"}
{"url": "https://www.dnevnik.bg/bulgaria/2019/08/21/3953487_dans_shte_dava_nasoki_na_uchilishtni_direktori_kak_da/", "text": "След като по-рано този месец  поиска достъп до личните данни  на всички ученици и студенти, сега Държавната агенция по национална сигурност вика училищните директори на инструктаж. За инициативата се разбира от  покана  на шефа на Софийското управление на образованието Ваня Кастрева до директорите, забелязана от в.  \"Сега\" . Програмата предвижда едночасова среща на служители на ДАНС с директорите на основни и начални училища, и отделно със същата продължителност с директорите на средни училища и профилирани професионални гимназии. Кастрева уведомява директорите, че присъствието им е наложително поради важността на обсъжданите въпроси и добавя удивителна накрая. Директорите ще получат насоки за разработване и прилагане на мерки за противодействие на тероризма - как да се охраняват училищата, как да действат при изоставени багажи и съмнителни пратки, как да провеждат симулативни тренировки за действие при терористичен акт и пр. От текста на наредбата, на която Кастрева се позовава, се вижда, че такива мерки трябва да се прилагат и в детските ясли и градини. Тя е приета през септември 2017 г. Наскоро ДАНС поиска да получи непрекъснат достъп до автоматизираните информационни фондове на Министерството на образованието и науката (МОН), за да може да следи за радикализация сред ученици и студенти.", "date": "2019.08.21", "title": "ДАНС ще дава насоки на училищни директори как да противодействат на тероризма"}
{"url": "https://www.dnevnik.bg/sviat/2019/08/21/3953651_specialniiat_prokuror_na_severna_makedoniia_e_sred/", "text": "Македонският специален прокурор Катица Янева е арестувана днес, съобщиха изданията в страната. Тя е заподозряна в злоупотреба със служебно положение. Това е част от \"голяма акция\", за която се очаква прокуратурата да даде пресконференция по-късно днес. Става дума за случая \"Рекет\" - дело за изнудване и даване на подкуп за край на друго разглеждано от същата специализирана прокурорска институция дело. По същия случай Янева бе разпитана вчера, но като свидетел. Записи, публикувани от италианско консервативно издание, повдигнаха въпроса дали тя не е човекът, за когото двама бизнесмени със съмнителна репутация са поискали подкуп от македонския и български гражданин Йордан (Орце) Камчев. В подслушаните разговори се чува и гласът на специалния прокурор,  формално заемаща длъжността , въпреки че подаде оставка.  В записите се появи и \"българска\" връзка.  Вчера Янева каза, че знае къде са парите, но не и къде е Камчев, който от дни е в неизвестност (а формално е свидетел по делото). За нея ще бъде искана мярка задържане под стража, каза главният прокурор на страната Любомир Йовески. Сред задържаните са \"бизнесмени и политици\", пише електронното издание МКД. Сайтът \"Нова ТВ\" пише, като се позовава на свои източници, че в офиса и служебния ѝ автомобил този следобед е имало обиск.", "date": "2019.08.21", "title": "Специалният прокурор на Северна Македония е сред арестуваните в \"голяма акция\""}
{"url": "https://www.dnevnik.bg/sport/2019/08/21/3953664_s_rekord_tiineidjur_donese_olimpiiska_kvota_za/", "text": "Йосиф Миладинов донесе втора квота на българското плуване за олимпийските игри в Токио. 16-годишният пловдивчанин го постигна с впечатляващ рекорд по пътя към полуфиналите на 100 м бътерфлай на световното първенство за юноши в Будапеща. Той записа 51,91 сек и стана първият българин, слязъл под 52 секунди, пише bgswim.com. До момента българският рекорд в дисциплината беше 52,11 сек на Миладинов от европейското за юноши в Казан, където той спечели сребърен медал. Покрит норматив за олимпийските игри има и Антъни Иванов. Полуфиналът на Миладинов е тази вечер.", "date": "2019.08.21", "title": "С рекорд тийнейджър донесе олимпийска квота за България в плуването"}
{"url": "https://www.dnevnik.bg/sport/2019/08/21/3953528_futbolnite_maratonci_kakvo_pokazva_evrouchastieto_za/", "text": "Играчите са уморени. Играем четвъртък-неделя, четвъртък-неделя. Радвам се, че футболистите издържаха, честитя им, поздравявам ги - важни три точки\", заяви треньорът на ЦСКА Люпко Петрович след  победата с 3:2 срещу \"Арда\" . Сърбинът привлече вниманието и с думите си за Кристиян Малинов, който му направил много силно впечатление. \"Бяга като маратонец. Не е само той - и Тиаго (Родригеш), и (Жанио) Бикел\". В последните дни Петрович няколко пъти изтъква, че в отбора му се е натрупала голяма умора заради участието в предварителните кръгове в Лига Европа. Сезонът за червените започна на 9 юли с мача срещу \"Титоград\" и от тогава само за 41 дни отборът е изиграл 12 срещи. Затова и Петрович оцени важността от победата срещу \"Арда\", при която се видяха подобрения в играта. След отпадането от Лига Европа вниманието на ЦСКА ще е насочено в първенството и Купата на България, а натовареността ще спадне. Думите на треньора на червените в съчетание с резултатите и събитията в отбора обаче поставят на масата важни въпроси, свързани със селекцията, подготовката и вътрешните процеси в клуба. Ръководството отговори с няколко трансфера, но поуките остават за бъдещето. Има ли маратонци Програмата на ЦСКА от началото на сезона беше много натоварена. Същото обаче важи и за шампиона \"Лудогорец\". Воденият от Стойчо Стоев вече изигра 13 мача за 47 дни, тъй като на 3 юли  се изправи срещу \"Локомотив\" (Пловдив) в спора за Суперкупата . За разлика от предишни години ЦСКА направи ударна селекция още преди началото на подготовката. Кризата в първите мачове и  последвалите сътресения  промениха много неща на \"Българска армия\". След домакинската загуба с 1:3 от \"Черно море\" защитникът Стойчо Атанасов не е влизал в групата за мачовете. Двамата капитани Николай Бодуров и Рубен Пинто вече няколко седмици са извън състава, като  обяснението за първия е, че \"прави проблеми в отбора\" . Новото попълнение Денис Давидов е само с едно участие и бъдещето му също е обект на спекулации. В последните часове дойде и информация от румънските медии, че привлеченият само преди два месеца Диего Фабрини ще бъде пратен под наем в \"Динамо\" (Букурещ). Картината се допълва от прекрояването на защитата в движение. Най-напред дойде испанецът Раул Албентоса, който впечатли и е твърд титуляр. Във вторник  червените взеха и левия бек Брадли Мазику , който може да играе и като крило, а дадоха под наем Божидар Чорбаджийски. Съпоставката с другия отбор с натоварена програма - \"Лудогорец\", показва, че въпреки трансферите, при ЦСКА много по-ярко личи група от основни футболисти, на които се разчита. При \"Лудогорец\" данните говорят за по-голям баланс. Зад числата от статистиката се крие и важната допълнителна информация. Трусовете в първите мачове повлияха много за свиването на избора пред Петрович заради решенията, свързани с отлъчените футболисти. В \"Лудогорец\" също имаше подобен случай покрай  сагата с Марселиньо , но той вече се завърна в игра. Има и допълнителни фактори за умората в ЦСКА. С изключение на дуела с \"Титоград\", който беше предрешен след убедителната победа у дома, в другите два кръга червените имаха тежки изпитания. Срещу \"Осиек\" отборът мина през продължения и дузпи, а срещу \"Зоря\" игра повече от час с човек по-малко. Проблем е и контузията на основен футболист - Енрике Рафаел (заради травма първите мачове пропусна Иван Турицов). Светлина в тунела Надеждите за класиране в групите на Лига Европа приключиха преди близо седмица. Сега от ключово значение за ЦСКА е решаването на въпросите, свързани с Бодуров, Пинто и Давидов. Какъвто и да е изходът, със сигурност отборът и обстановката в съблекалнята вече са променени. Натовареността на отбора ще спадне и вече ще предстоят мачове веднъж седмично, което ще открие възможности за подобряване не само на резултатите, но и на играта. Маратонските футболни седмици през юли и август са отличен повод за ръководството на клуба да осмисли станалото, ако иска да постигне израстване и да опита да си съперничи с \"Лудогорец\". Шампионите от своя страна продължават и в Лига Европа, като им предстоят поне още два мача в плейофа с \"Марибор\". Ако задачата бъде изпълнена, то и тази година отборът ще играе в сгъстен график поне до декември. Макар да не играе силно, \"Лудогорец\" успява да прави важните стъпки - така, както беше  срещу \"Черно море\" при победата с 2:1 във Варна , оставила отбора начело в Първа лига.", "date": "2019.08.21", "title": "Прекрояване в движение: какви въпроси стоят пред уморения ЦСКА (графика)"}
{"url": "https://www.dnevnik.bg/analizi/predozirane/2019/08/21/3953694_predozirane_prokuraturata_zakleimi_mediapul_zaradi/", "text": "                         Новина за ареста на човек, който надраскал некролог на магистрат, публикувана от  \"Медиапул\"  преди ден, предизвика силното възмущение на Апелативната спецпрокуратура и тя оповести това в  официално съобщение  на сайта си. Медията е упрекната в оскверняване на паметта на починал следовател, защото си е позволила да отбележи факта, че държавното обвинение е останало безразлично към други подобни хулигански прояви. Всъщност \"Медиапул\" не съобщава нито името, нито длъжността на магистрата и изобщо не го коментира, докато прокуратурата ги назовава и директно обвинява журналистите, че използвали паметта на починалия, за да компрометират държавното обвинение. Наскоро прокурорите  не харесаха  дописки и в \"Капитал\" и \"Сега\", свързани с бъдещия главен прокурор Иван Гешев и новия шеф на спецпрокуратурата Димитър Франтишек. Самата прокуратура съобщи, че е разпоредила тридневен арест за 49-годишния М. Стефанов, който е бил хванат да драска върху некролога на починал магистрат във фоайето на специализираната прокуратура, а след това се опитал да го скъса. Причината за строгата мярка е, че Стефанов вече е бил осъждан за хулиганство, а драскането върху некролога е извършено в изпитателния срок. \"Подходът на прокуратурата по този случай показва сериозен обрат в собствената ѝ практика\", отбелязва \"Медиапул\" и посочва, че прокуратурата не е взела на сериозно два подобни случая. Единият е отпреди шест години, когато районът около сградата на Висшия съдебен съвет (ВСС) осъмна с разлепени приживе некролози на Камен Ситнилски, бивш заместник главен прокурор, член на ВСС и опозиция на главния прокурор Сотир Цацаров. Тогава обвинението отказа дори да образува наказателно дело за некролозите на Ситнилски с аргумента, че това е неприемлива форма на граждански протест, а не обществено опасно деяние. През ноември 2018 г. вxoдовете пpeд дoмa и ĸaнтopaтa нa aдвoĸaт Иpeн Caвoвa ocъмнaха, oблeпeни c нeйни нeĸpoлoзи. Некролозите съобщаваха \"c пpиcĸъpбиe\" зa \"ĸoнчинaтa\" ѝ. Няма обвиняем и за този случай. Случаят на Ситнилски кореспондира и с друг актуален казус. Би Ти Ви съобщи преди ден, че е арестуван мъж, чиято съпруга се спънала в \"перките\" на столичната ул. \"Граф Игнатиев\" и си наранила челюстта. В знак на протест той изкъртил с крик няколко от ограничителите и ги преместил върху линията на трамвая. Властите обаче не са приели това като форма на граждански протест, а като вандалщина, и го откарали в ареста.", "date": "2019.08.21", "title": "Предозиране: Прокуратурата заклейми \"Медиапул\" заради критична дописка"}
{"url": "https://www.dnevnik.bg/sviat/2019/08/21/3953647_nevidima_vodna_kriza_zaplashva_milioni_hora_i_celi/", "text": "Светът е изправен пред невидима криза с качеството на водата, заради която в силно замърсените райони това явление унищожава една трета от потенциалния икономически растеж. Застрашени са здравето, околната среда, благосъстоянието и дори животът на милиони хора, предупреди Световната банка. Разпространеният днес неин доклад \"Неизвестно качество: Невидимата водна криза\" използва нови методи и съдържа нови данни за това как бактерии, отпадни води, химикали и пластмаси могат да \"изсмучат\" кислорода от водните басейни. Така те се превръщат в отрова за хора и екосистеми. За да хвърли светлина над мащаба на този проблем, екип на Световната банка е събрал най-голямата база данни за качеството на водата. Тя е събирана от станции за наблюдение, с помощта на технологии за дистанционно засичане, както и с елементи на изкуствен интелект, се казва в официалното съобщение. Явлението е повсеместно - и в развиващите се, и в развитите страни - и изисква спешни мерки на национално, местно и международно ниво.      \"Чистата вода е ключов фактор за икономическия растеж. Влошаването на качеството ѝ забавя и спира икономическия растеж, влошава здравната среда, намалява производството на храни и увеличава мизерията в много държави\", коментира Дейвид Малпас, президент на банката. Ключов фактор за влошаване чистотата на водата е азотът, навлизащ в околната среда през торовете в земеделието. Попадне ли в реките, езерата и океаните, той се превръща в нитрати. Когато децата от малки са подложени на въздействието им, това засяга израстването, мозъчното им развитие, здравословното състояние и потенциала им да имат добри доходи, когато пораснат, казват още от Световната банка. Екипът дори дава конкретен пример - всеки надхвърлящ нормата на необходимото килограм от азотен тор на хектар може да увеличи до 19% случаите на ранно спиране на растежа при децата и да намали с 2% доходите им, когато пораснат, в сравнение с местата, където хората не са изложени на подобно въздействие.      Увеличаването на солеността на водите и почвите се засилва заради по-интензивните суши, предизвиканите от бури, приливни вълни в крайморските райони и увеличеното изпомпване на подпочвени води. Това предизвиква намаляване на реколтата в земеделието и явлението никак не е ограничено - банката изчислява, че от засоляването на водите всяка година бива унищожена или не е произведена храна, достатъчна за 170 милиона души, т.е. колкото е населението на Бангладеш, например. Замърсяването на водата заплашва и постигането на почти всички глобално договорени цели за развитие, с които да се прекрати унищожаването на околната среда и бедността до 2030 г., допълва и фондация \"Томпсън Ройтерс\".      \"Това проучване също така е и алармен сигнал за нас - да си отворим очите за качеството на водата по света. Хората са склонни да се съсредоточат над проблема с количествата вода - при наводнения или суши - а докладът се фокусира върху по-невидими заплахи като това как замърсителите влияят върху глобалното качество на водата\", казва за фондацията Ричард Дамания, икономист от Световната банка и един от авторите. На 25 септември 2015 г. 193 страни от ООН се споразумяха върху обширен набор от мерки за следващите 15 години. Те включват 17 цели за развитие и 169 конкретни показателя, насочени към това всеки да може да живее по-здравословен и успешен живот на една чиста планета. Шестата от целите се отнася за чистата вода и санитарни условия за всички. Доклад на ООН за световното развитие на водите установи, че през 2015 г. трима от 10 души нямат достъп до безопасно управлявана питейна вода в домовете си. В африканските държави на юг от Сахара този дял намалява до 25%.      \"Информацията е първата крачка\", казва Дамания за една от основните цели на доклада. Авторите се надяват не само да разкрият мащаба на проблема, но и да мотивират хората да оказват натиск над корпорации и правителства за решаването му. Сред препоръчваните от доклада мерки са екополитики и стандарти, прецизно следене на замърсяващите източници, ефективни мерки за прилагане на мерките, инфраструктура за пречистване на води със стимули за навлизане на частни инвестиции, основателна и точна информация за домакинствата с цел мотивиране на хората за граждански действия.", "date": "2019.08.21", "title": "\"Невидима\" водна криза заплашва милиони хора и цели икономики"}
{"url": "https://www.dnevnik.bg/bulgaria/2019/08/21/3953680_komitet_lozenec_sezira_prokuraturata_za_bezdeistvie_na/", "text": "Инициативният комитет \"Лозенец\", който се бори срещу строежа на 120-метровата сграда \"Златен век\", изпрати нови жалби до прокуратурата и до Инспектората на Висшия съдебен съвет. Активистът Никола Вапцаров в сигнала до Софийска градска прокуратура привежда доказателства, че разрешителното за строежа на сградата окончателно е изтекло на 19 ноември 2017 г. и оттогава тя се изгражда незаконно. Вапцаров обвинява Дирекцията за национален строителен контрол (ДНСК), че въпреки това не спира строежа окончателно. \"Съгласно член 153 от Закона за устройство на територията с презаверяването на разрешението за строеж (издадено 2007 г. и валидно до 2012 г.) срокът за завършване на строителството се удължава с още 5 години, или до 19 ноември 2017 г., и презаверяването е еднократно. Тъй като към тази дата строителството не е завършено, а разрешението е изтекло и няма процедура по действащото законодателство, с което повторно да се презавери, считаме, че случващото се строителство може да се категоризира като незаконно\", обявява в жалбата си до прокуратурата Вапцаров от ИК \"Лозенец\". През април  ДНСК спря строежа на \"Златен век\" , но временно, докато се отстранят забележките за установени отклонения от одобрения проект, свързани с два асансьора и необезопасен изкоп. Тази заповед  бе прекратена  с решение на Административен съд - София-град, в дело, заведено от инвеститора на строежа, фирмата \"Артекс\".  Съдията се произнася, че отменя заповедта за временно спиране, но в самия край на мотивите за това свое решение изразява и становище, което не е свързано с предмета на делото. Той обявява, че срокът на валидност на разрешението за строеж на \"Златен век\" е до 2028 г., с което според ИК \"Лозенец\" въпросният съдия от Административния съд е повторил позицията на инвеститорите от \"Артекс\" за срока на валидност на разрешението за строеж. По тази причина гражданският комитет настоява Инспекторатът на ВСС да провери въпросния съдия за почтеност, конфликт на интереси и за действия, накърняващи престижа на съдебната власт. Тези обвинения са по член 54, ал. 1, т. 8 от Закона за съдебната власт.", "date": "2019.08.21", "title": "Комитет \"Лозенец\" сезира прокуратурата за бездействие на строителния надзор за \"Златен век\""}
{"url": "https://www.dnevnik.bg/evropa/2019/08/21/3953652_italianskiiat_komunist_ot_starata_shkola_koito_oshte_e/", "text": "С лозунга си \"Италианците на първо място\" и тирадите срещу \"нелегалните\", които не спира да повтаря в туитове и видеоматериали във \"Фейсбук\", Матео Салвини, ръководителят на крайнодясната \"Лига\",  възнамеряваше да вземе властта в Италия , като взриви управляващата правителствена коалиция.  Изглежда обаче , че той загуби. Вчера в Сената  Салвини беше упрекнат  от министър-председателя Джузепе Конте в \"безотговорност\" и трябваше безславно да напусне банките в залата, отредени за правителството, преди наперено да репликира, че \"би направил абсолютно същото нещо и днес\", както и на 8 август.  Тогава той взриви  нестабилната коалиция, създадена 14 месеца по-рано с Движение \"Пет звезди\" (Д5З). Защото политикът, който преди време бе за отцепване на Ломбардия от Италия, а после стана суверенист (привърженик на по-голям суверенитет на страните в рамките на ЕС - б.пр.), не е човек, който се признава за победен. Многословният и решителен 46-годишен мъж  от Милано, застанал през 2013 г. начело на партия, която беше на ръба на пропастта, направи от \"Лига\" (по-рано \"Северна лига\") победоносна националистическа формация, която изпревари на изборите десния си съюзник Силвио Берлускони, преди да го изостави, за да формира управляващо мнозинство с антисистемното Д5З. Син на предприемач, Матео Салвини е роден и израснал в столицата на Ломбардия:  католическо училище , скаутско движение и футболни мачове в Милано, по-късно политическа активност, работа тук-там и малко учене в университет.      Той се присъединява към \"Северна лига\" на 17-годишна възраст и е избран за общински съветник в Милано, когато е на 20 години. По-късно става журналист във всекидневника \"Падания\" и в радио \"Падания либера\", два органа, близки до неговата партия, които му позволяват да усъвършенства ораторските си способности. А през 2004 г. евроскептикът влиза в Европейския парламент. Но докато собствената му звезда грее все по-силно, партията му затъва в криза. Нейният шеф и основател Умберто Боси, претърпял инсулт през 2004 г., е пометен през 2012 г. от скандал с отклоняване на държавни средства. На парламентарните избори през 2013 г. партията се срива до 4 процента подкрепа. Застанал в края на 2013 г. начело на партията, Салвини променя начина й на говорене, насочвайки към Брюксел тирадите, които неговият ментор Боси отправяше срещу разхищенията и \"диктата\" на Рим. \"Комунист от стара школа\" Брадатият мъж, който трудно понася костюми и вратовръзки и винаги изглежда ядосан и непоклатимо самоуверен, скоро вече беше по всички медии - прям и незачитащ политическата коректност. Съюзен с \"Националния сбор\" на Марин льо Пен, голям почитател на Владимир Путин и Доналд Тръмп, той се нахвърли ожесточено срещу имигрантите, исляма, еврото, еднополовите съюзи... \"Чувал съм всичко: че съм престъпник, расист, фашист\", възмущава се редовно той. Но \"аз съм комунист от старата школа, виждал съм повече фабрики от тези хора (от левицата), които се срещат само с банкери\". Той се представя също като защитник на християнските ценности въпреки яростните си критики към усилията на папа Франциск в полза на мигрантите и бурния си личен живот: има две деца - на 6 и 15 години, от две жени. Миналата година се раздели с партньорката си, телевизионна водеща, и сега се появява с жена е с 20 години по-млада от него. След като стана вътрешен министър, той рядко стъпва във Винимале, огромния бял дворец, където се помещава ръководеното от него министерство, предпочитайки непрекъснати пътувания и срещи, винаги в кампания. Той навсякъде изтъква своята непримиримост към мигрантите, въпреки че потокът вече беше драстично намалял, преди той и неговата политика на \"затворени пристанища\" да попречат на стотици хора да пристигат всеки месец в Италия.      Сред спазените му обещания са премахването на разрешението за престой по хуманитарни съображения, разширяването на понятието законна самоотбрана, намаляването на възрастта за пенсиониране и укрепването на полицейските служби. От друга страна, икономическият застой постави под въпрос обещанията му за впечатляващо намаляване на данъците, експулсирането на мигранти без документи е в патова ситуация, усилията му за популистки съюз в Европейския парламент изолираха Италия, а тече и разследване по подозрения за  финансиране на неговата партия от Русия . Неуспехи, които не попречиха на феноменално повишаване на обществената подкрепа: 17-те процента на неговата партия на парламентарните избори през март 2018 г. станаха 34 на сто на изборите за Европейски парламент през май, а допитванията напоследък му дават между 36 и 38 процента от гласовете на решилите да гласуват. Успех, който той смяташе да превърне в начална позиция към избори. Но без да вземе предвид италианската система, където мнозинства се раждат и умират в парламента, а не на избори. /БТА", "date": "2019.08.21", "title": "Италианският \"комунист от старата школа\", който още е в играта"}
{"url": "https://www.dnevnik.bg/razvlechenie/2019/08/21/3953625_video_zad_kulisite_na_noviia_bond_-_no_time_to_die/", "text": "Малко след като  обявиха официалното заглавие на най-новия, 25-и поред филм  от поредицата за известния британски шпионин Джеймс Бонд, дистрибуторите на лентата в България \"Форум филм\" публикуваха за първи път и видео с кадри от снимачните площадки на лентата, в което публиката за първи път може да види части от атмосферата във филма. Заглавието на новия филм No Time To Die все още няма официален български превод, но пък има премиерна дата за кината в България и тя е 10 април 2020 г. Снимките на филма продължават и в момента, а тяхното начало бе оповестено на специално събитие в имението на писателя Иън Флеминг в Ямайка в края на април тази година. В социалните мрежи вече се появиха първи кадри от работния процес, от снимачните локации в Лондон и Ямайка, както и от посещението на Даниел Крейг на състезанието от F1 на пистата Силвърстоун и на емблематичните за Бонд поредицата автомобили \"Ягуар\". Принц Чарлз от британското кралско семейство пък  посети продукцията  в края на юни в Лондон. Това ще е петото изпълнение на Даниел Крейг в ролята на известния агент 007, а ролята на режисьор в поредицата за първи път поема Кари Фукунага, който е и съсценарист заедно с Нийл Първис и Робърт Уейд (\"Спектър\", \"007: Координати: Скайфол\"), Скор З. Бърнс (\"Заразяване\", \"Ултиматумът на Борн\") и Фийби Уолър-Бридж (сериалите \"Убивайки Ийв\" и Fleabag). Във филма участват още Рами Малек, Леа Сейду, Лашана Линч, Бен Уишоу, Наоми Харис, Били Магнусен, Ана де Армас, Рори Киниър, Дейвид Денсик, Дали Бенсала, както и Джефри Райт и Рейф Файнс.", "date": "2019.08.21", "title": "Видео: Зад кулисите на новия Бонд - No Time To Die"}
{"url": "https://www.dnevnik.bg/sport/2019/08/21/3953671_juventus_poiska_po-ranni_machove_zaradi_aziatskiia/", "text": "Италианският шампион \"Ювентус\" иска Серия А да насрочи за по-ранни часове за мачовете на отбора. Целта на \"бианконерите\" е по-добро достигане до азиатския пазар, съобщава Би Би Си. Според информацията \"Ювентус\" е насочил вниманието си към Китай в опит да увеличи приходите си. Сезонът в Серия А започва в събота. Никой от мачовете в първите два кръга в италианското първенство не започва преди полунощ пекинско време. \"Трябва да намерим равновесието между вътрешната и глобалната публика. Не става въпрос само за часовете за излъчване, а и за правата за разпространение, както и за това кой излъчва мачовете\", каза финансовият директор на шампионите Джорджо Ричи. По думите му в това отношение има огромна разлика между Висшата лига и Серия А.", "date": "2019.08.21", "title": "\"Ювентус\" иска по-ранни мачове заради азиатския пазар"}
{"url": "https://www.dnevnik.bg/sviat/2019/08/21/3953733_onazi_paplach_v_honkong_-_kak_gledat_v_kitai_na/", "text": "                         Хонконг e голямата икономическа метрополия на юг, а Шанхай - по източното крайбрежие на Китай. Смята се дори за най-значимата в страната. Там живеят над 23 милиона души. Много от гражданите на Шанхай не проявяват никакво разбиране за протестите в Хонконг. \"Какво значи това? Какво искат тези хора? Защо просто не работят и живеят мирно и тихо?\" - пита един 30-годишен служител, без да крие недоволството си. Пред журналистите на германската обществена телевизия АРД той казва, че протестът така или иначе няма да доведе до нищо положително. Страх от насилие Повечето хора в континенталната част на Китай, изглежда, мислят именно по този начин. Такова впечатление има и журналистът Джози Киан. Според него 90 на сто от хората в континентален Китай са критично настроени към протестите в Хонконг. Самият той живее в Шанхай, работи за международни медии и е винаги добре информиран за онова, което се случва в града. Шанхайците разбират, че в Хонконг става нещо, но може би не знаят какво точно се случва, казва журналистът в разговор с ДВ. По тази причина хората в Шанхай са разгневени и се страхуват да не би да се стигне до насилие в Хонконг. \"Аз подкрепям полицията в Хонконг\", казва една жена, която преди четири години е работила във финансовия бранш в Хонконг. Откакто Хонконг се числи към Китай, икономическата ситуация там се била подобрила - благодарение на мощната подкрепа от Пекин. Тя имала лични наблюдения. \"Ето защо казвам, че радикалните действия са погрешни\", заключава тя. Журналистът Киан смята, че подобни реакции се дължат на съобщенията в държавните китайски медии. Те информирали за случващото се в Хонконг, но само в духа на официален Пекин. Държавните медии - единствен източник на информация \"Наречете го както искате: пропаганда или официална медийна кампания, но информациите отразяват само една гледна точка\", потвърждава Киан. Държавните медии не информират за това как се е стигнало до протестите, какви са причините, те фокусират вниманието единствено над ескалацията в Хонконг. Централно място в съобщенията неизменно заемат изблиците на насилие. Често от демонстрациите се показват само по няколко кадъра. Китайците обаче нямат други източници на информация. Ето защо е обяснимо, че мнозина вярват на Пекин и са убедени, че хонконгските демонстранти упражняват насилие, че някои са крайно радикални, а други посягат на обществена собственост и нанасят щети. \"Даже когато сравняват демонстрантите с терористи, хората вярват на правителството в Пекин\", посочва журналистът. Такива са повечето реакции на обикновените хора в Шанхай. \"Онова, което правят демонстрантите в Хонконг, е грешно\", твърди един 70-годишен пенсионер, който казва, че се информирал основно от държавния телевизионен канал CCTV и Китайското национално радио, което също е държавно. Хонконг според него винаги е бил прекрасен град и важен финансов център. \"Тази паплач само вилнее, а това не носи нищо добро на града!\", казва той за демонстрантите. Непоколебима съпротива Демонстрантите в Хонконг не се стряскат от подобни оценки, нито пък от опасността Китай да хвърли срещу тях войски. Те са решени да останат на улицата, макар да не е сигурно дали Хонконг ще запази своя автономен статут и в бъдеще. \"Всички ние знаем, че статутът на специален административен район е временен. Но докато той е в сила, смятаме да защитаваме правата си и да покажем на света, че в Хонконг има свобода на мненията, на събиранията и демонстрациите, и това е добре\", казва един от протестиращите. Тази свобода е гарантирана - поне до средата на 2047 година - дотогава според споразумението между Китай и Великобритания капиталистическият ред в бившата британска колония остава. Какво ще се случи с Хонконг след това - не е ясно.", "date": "2019.08.21", "title": "\"Онази паплач в Хонконг\" - как гледат в Китай на протестите"}
{"url": "https://www.dnevnik.bg/sport/2019/08/21/3953734_aleksandur_popov_prepluva_uspeshno_lamansha_za_pod_14/", "text": "Плувецът с българския корени Александър Попов завърши успешно преплуването на Ламанша. Той завърши изпитанието за 13.58 часа, като това все още е неофициално време. Първоначално намеренията му бяха да стартира в ранните часове на вторник, но началото се отложи с един ден заради лошите метеорологичните условия. Успоредно с предизвикателството той имаше за цел да събере средства за благотворителност, като е близо до целта си от 5000 паунда. До момента Попов е събрал 4560 паунда, които ще бъдат насочени към британска организация, подпомагаща бездомни хора. Преди началото на изпитанието той заяви, че се подготвя от една година за предизвикателството, като по права линия разстоянието между двата бряга е около 34 км. Постижението му е далеч по време от това на Петър Стойчев, който през 2007 г. постави рекорд и с 6.57:50 ч. стана първият човек, слязъл под 7 часа. Пет години по-късно  австралиецът Трент Гримзи завърши за 6.55 часа и счупи рекорда на Стойчев .", "date": "2019.08.21", "title": "Александър Попов преплува успешно Ламанша за под 14 часа"}
{"url": "https://www.dnevnik.bg/sviat/2019/08/21/3953657_gurciia_obiavi_che_niama_da_pomogne_na_iranskiia/", "text": "Гърция няма да окаже съдействие на иранския танкер \"Адриан Дария 1\", който бе задържан в Гибралтар, а сега плава през Средиземно море. Това обяви заместник-външният министър Митиадис Варвициотис, цитиран от \"Ройтерс\" и телевизия ANT1. По думите му Атина е изпратила \"ясно послание\", че в никакъв случай не би искала да \"улесни трафика на този петрол до Сирия\". Плавателният съд бе задържан преди седмици в Гибралтар заради нарушаване на санкциите срещу Сирия. По-късно, след като Техеран задържан плаващия под британски флаг танкер \"Стена имперо\", съд на острова  нареди \"Адриан Дария 1\" да бъде освободен , въпреки обжалването на САЩ. Така не е известно какво ще се случи с кораба \"Адриан Дария 1\" - доскоро носещ името \"Грейс 1\" - чиято зададена дестинация към момента е пристанището на Каламата. Очаква се танкерът да пристигне 26 август. Вашингтон  предупреди пристанищата в Средиземно море  тази седмица да не оказват никакво съдействие на танкера. За САЩ е необходимо той да бъде задържан отново заради връзки с Революционната гвардия на Иран, която се смята от американските власти за терористична организация. Гвардията обаче не е обозначена по подобен начин от Европа. Според Варвициотис Гърция няма нужната пристанищна инфраструктура, за да приюти \"толкова голям кораб\" (дълъг 330 м), но не може да изключи възможността той да опита да акостира в териториалните води на страната. Същевременно иранското правителство не е влизало в контакт с гръцките власти по темата.", "date": "2019.08.21", "title": "Гърция обяви, че няма да помогне на иранския танкер да достигне до Сирия"}
{"url": "https://www.dnevnik.bg/sviat/2019/08/21/3953740_reporteri_bez_granici_kritikuvaha_belgiia_zaradi_zakon/", "text": "Репортери без граници\" настояха Белгия да направи изключения за журналисти и информатори в нов закон, който предвижда разкриването на класифицирана информация да се наказва с до пет години затвор или тежки глоби. Законът е предложен от министъра на външните работи и отбраната  Дидие Рейндерс  и бе приет в началото на май. Той предвижда 5 000 евро глоба за журналисти, а за информатори - до 5 години затвор. \"В сегашната си форма този закон криминализира  разследващата журналистика  и застрашава правото на белгийското общество да бъде информирано\", коментира директорът на \"Репортери без граници\" за ЕС и Балканите Полин Аде-Мевел. Такова мнение изразиха и белгийският Държавен съвет (най-висшият административен съд) в свое мнение, както и Асоциацията на професионалните журналисти в Белгия. Правителството е обещало промени, преди текстът да бъде разгледан отново в кабинета и от парламента.", "date": "2019.08.21", "title": "\"Репортери без граници\" критикуваха Белгия заради закон, заплашващ информатори със затвор"}
{"url": "https://www.dnevnik.bg/sviat/2019/08/21/3953743_raiuner_se_izpravi_pred_stachki_na_piloti_i_stjuardesi/", "text": "Авиокомпанията \"Райънер\" се изправи пред проблеми със стачкуващи екипи в няколко държави тази седмица – включително във Великобритания, чиито пилоти започват днес в полунощ двудневен протест. Това ще бъде първата от две двудневни стачки, втората ще започне на 2 септември. Неподчинение планираха и  на нискотарифната авиокомпания, но Ирландският върховен съд блокира провеждането му. \"Райънер\" сезира съда, за да получи нареждане срещу синдиката \"Форса\" (Forsa), от който е част Асоциацията на ирландските пилоти (IALPA). Вчера \"Райънер \"заяви, че \"Форса\" не е допуснала процесът по посредничество да бъде завършен преди да бъде обявена стачката, която според компанията би нарушила споразумение между нея и синдиката от миналата година. Авиопревозвачът очаква днес и решение на британското правосъдие за стачката на британските пилоти. Петндевна стачка започнаха днес   от профсъюза SNPVAC. Нискотарифният превозвач предупреди пътниците, че малко полети ще бъде засегнати, а правителството нареди на служителите да изпълняват необходимия минимум услуги, за да бъде избегнат хаос, предаде агенция \"Ройтерс\". Стачката, свикана от националния синдикат на гражданската авиация в Португалия (SNPVAC), е първата от вълна от планирани протести, които ще обхванат и Испания. Това се случва година след като стачки за заплатите и условията на труд принудиха най-голямата нискобюджетна авиокомпания в Европа да отмени стотици полети. Два белгийски профсъюза призоваха членовете си да не удовлетворяват молбите на \"Райънер\" да работят на полетите, засегнати от протеста на португалските им колеги, показва писмо, видяно от агенция \"Ройтерс\". Това са CNE и ACV PULS.", "date": "2019.08.21", "title": "\"Райънер\" се изправи пред стачки на пилоти и стюардеси в няколко държави"}
{"url": "https://www.dnevnik.bg/sviat/2019/08/21/3953746_politikata_na_nakazatelni_mita_na_trump_niama_da/", "text": "Търговската политика на администрацията на президента Доналд Тръмп срещу Китай с въвеждането на наказателни мита и отслабването на долара няма да помогнат за премахването на търговските дисбаланси, предупредиха икономисти от Международния валутен фонд (МВФ), цитирани от Франс прес и БТА. С необичайно директен тон главният икономист на фонда Гита Гопинат и двама нейни колеги посочват, че икономическата политика на Белия дом е контрапродуктивна и ще забави световната икономика. Митата ще имат отрицателно въздействие както върху американската, така и върху световната икономика, тъй като ще подкопаят доверието на компаниите и инвестициите и ще дезорганизират веригите за доставки. Едновременно с това ще се повишат разходите и на производителите, и на потребителите, изтъкват икономистите в публикация в блог. Гопинат и изследователите Густаво Адлер и Луис Кубеду предупреждават също така за опасността от друга идея, излагана често от Тръмп в \"Туитър\": отслабване на долара, за да станат американските стоки по-конкурентоспособни. Според тях такива стратегии са трудно приложими и се оказват неефективни. Освен това те допълват, че оказването на натиск върху централната банка, за да понижи лихвите, също няма да доведе до очаквания ефект. МВФ отбелязва, че освен това в световната търговска система много стоки са в долари, което отчасти неутрализира ефекта от отслабването на щатската валута. ", "date": "2019.08.21", "title": "Политиката на наказателни мита на Тръмп няма да проработи, предупреди МВФ"}
{"url": "https://www.dnevnik.bg/photos/2019/08/21/3953750_snimka_na_denia_da_izberesh_indiia_pred_nju_iork/", "text": "Американският гигант \"Амазон\" (Amazon) откри днес в южния индийски град Хайдерабад най-големия си комплекс в света, подчертавайки плановете си за разрастване страната, която е един от най-бързорастящите пазари за компанията, предаде \"Ройтерс\", цитирана от БТА.", "date": "2019.08.21", "title": "Снимка на деня: Да избереш Индия пред Ню Йорк"}
{"url": "https://www.dnevnik.bg/photos/2019/08/21/3953524_fotogaleriia_svetovnite_snimki_na_denia_-_21_avgust/", "text": "Младежи играят баскетбол на игрище в квартал Уан Чай в Хонконг. Протестите в автономния район срещу няколко решения на властите на спират.", "date": "2019.08.21", "title": "Фотогалерия: Световните снимки на деня - 21 август 2019 г."}
{"url": "https://www.dnevnik.bg/sviat/2019/08/21/3953759_organ_na_mvf_preporucha_da_otpadne_vuzrastovata/", "text": "Международният валутен фонд (МВФ) съобщи днес, че неговият Изпълнителен съвет е препоръчал да отпадне възрастовата граница за упправляващия му директор. Това е необходимо, за да може Кристалина Георгиева, която е номинирана от Европейския съюз за поста, да бъде одобрена, предаде \"Ройтерс\", цитирана от БТА. 24-членният Изпълнителен съвет на МВФ препоръча промяната да бъде утвърдена от Управителния съвет на МВФ, включващ представители на всичките 189 страни членки на Фонда. Така МВФ ще последва примера на Групата на Световната банка, в която няма възрастово ограничение. Сега правилата на МВФ изискват управляващите директори да бъдат под 65 години, когато встъпват в длъжност и не могат да продължат да я заемат след като навършат 70 години. Георгиева, която си взе отпуск като главен изпълнителен директор на Световната банка, навърши 66 години миналата седмица, посочва \"Ройтерс\". ", "date": "2019.08.21", "title": "Орган на МВФ препоръча да отпадне възрастовата граница за директора"}
