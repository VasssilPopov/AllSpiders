{"url": "https://www.dnevnik.bg/sport/2018/03/05/3140947_junaited_se_vurna_na_vtoro_miasto_sled_zrelishten/", "text": "Със зрелищен гол на Неманя Матич в добавеното време \"Манчестър юнайтед\" измъкна драматична победа с 3:2 при гостуването на \"Кристъл палас\". \"Червените дяволи\" губеха с 0:2 до 55-ата минута, но направиха страхотен обрат и се върнаха на второто място във Висшата лига. Тимът на Жозе Моуриньо изигра слабо първо полувреме, но показа коренно различно лице след почивката и записа първата си шампионатна победа като гост от 20 януари. \"Юнайтед\" събра 60 точки и отново дръпна с две точки пред третия \"Ливърпул\". \"Червените дяволи\" направиха и много важна крачка към класиране за Шампионската лига, след като поведоха с девет точки пред шампиона \"Челси\". Авансът им пред четвъртия \"Тотнъм\" е четири точки, а изоставането до безапелационния лидер \"Манчестър сити\" - 16. \"Кристъл палас\" пропусна отлична възможност да се измъкне от зоната на изпадащите. Тимът на Рой Ходжсън преживя ново голямо разочарование, след като в предишния кръг загуби от \"Тотнъм\" с 0:1 след гол на Хари Кейн в 88-ата минута. \"Орлите\" записаха трета поредна загуба във Висшата лига и шести последователен мач без победа. Те имат 27 точки, които им отреждат 18-ата позиция. \"Стоук сити\" има същия актив, но е предпоследен заради по-лоша голова разлика. \"Уест бромич\" е на дъното с 20 точки, а \"Саутхемптън\" е първи над чертата с 28. \"Палас\" започна отлично мача и беше по-добрият отбор в първите минути. В шестата домакините загатнаха, че могат да създадат проблеми на фаворита. Джеймс Томкинс стреля със задна ножица, но топката премина покрай вратата. В 11-ата минута \"орлите\" откриха резултата. Кристиан Бентеке беше изпуснат отляво, задържа добре топката и изчака включване на Андрос Таунзънд. Английският национал получи пас на границата на наказателното поле и стреля с левия крак, топката рикошира в гърба на Виктор Линдельоф и стана неспасяема за Давид де Хеа. \"Палас\" продължи да стои по-добре на терена, докато \"Юнайтед\" играеше много неубедително. Тактиката на Моруиньо да заложи на трима в атака - Лукаку, Алексис Санчес и Джеси Лингард, и трима в центъра на терена - Пол Погба, Скот Матоминей и Матич, категорично не сполучи. Португалецът потърси промяна още на почивката, като включи Маркъс Рашфорд на мястото на Мактоминей. Това се оказа отлично решение, въпреки че \"Юнайтед\" получи неочакван втори удар само три минути след началото на втората част. \"Палас\" получи нарушение в центъра на терена и го изпълни много бързо, което изненада играчите на \"Юнайтед\". Левият бек Патрик ван Анхолт беше изведе зад защитата, напредна до вратарското поле и отблизо прати топката покрай Де Хеа. \"Юнайтед\" обаче успя бързо да се върне в мача. В 55-ата минута защитата на \"Палас\" не успя да изчисти добре топката след центриране от корнер. Тя попадна в Луис Антонио Валенсия, който достави отлично центриране за Крис Смолинг. Централният защитник се измъкна от засадата и с глава насочи топката в далечния ъгъл. След гола мачът стана много двуостър. \"Юнайтед\" притисна съперника в неговата половина, но \"Палас\" също беше доста опасен при центриранията към Бентеке. Белгиецът два пъти получи шанс да стреля с глава, но не намери целта. На отсрещната врата Уейн Хенеси спаси коварен шут от дистанция на Погба. В 73-ата минута \"червените дяволи\" бяха много близо до втори гол, но Бентеке изчисти топката от голлинията след изстрел на Матич. Натискът на гостите обаче ставаше все по-силен и само три минути по-късно резултатът беше изравнен. Удар на Санчес се отби в гредата, но топката попадна в Лукаку. Той беше с гръб към вратата, но защитата на \"Палас\" му позволи да си отвори позиция за удар и да насочи топката в близкия ъгъл. Само половин минута по-късно домакините можеха да шокират \"Юнайед\" за трети път и отново да поведат. Бентеке стреля с глава след центриране отляво, но Де Хеа направи брилянтно спасяване. \"Палас\" имаше няколко много силни минути след изравнителния гол, но в края се прибра дълбоко в своята половина в опит да задържи резултата. Тимът на Ходжсън беше на път да постигне целта си, но в 91-ата минута Матич донесе трите точки на \"Юнайтед\" с един от головете на сезона. Погба опита удар, който рикошира в бранител на \"Палас\". Топката попадна в Матич, който я овладя с първото си докосване, а с второ разстреля Хенеси с мощен шут от около 25 метра.", "date": "2018.03.05", "title": "\"Юнайтед\" се върна на второ място след зрелищен обрат срещу \"Кристъл палас\""}
{"url": "https://www.dnevnik.bg/analizi/2018/03/05/3140821_deficit_na_durjavnost/", "text": "Не се сърдете на една жена, неспособна да оцени достойнството на публичната си позиция, която няма задръжки да обслужи идеологическите си пристрастия или личната си суета, коленичейки пред представител на чужда държава, външно облечен в духовен сан. Не се сърдете на един офицер, избран на най-висока държавна позиция, който не разбира недопустимостта да лобира сред себеподобни представители на други нации за сваляне на санкциите от елита на трета страна в качеството си на най-висш представител на своята държава. Не се сърдете на един природно надарен с политически талант човек, от десетилетие заемащ основната позиция на упражняване на практическа власт в своята страна, който не разбира необходимостта да надрасне аргументите на междуличностните отношения и придобивки в рамките на политическия, административния и корпоративния елит. Не се учудвайте на неспособността му да утвърди политическото общуване като система от отношения между институции и институционални роли, регулирана от власт на закона. Една държава не може да се препише от другите - от \"развитите страни\". Една държава не може да се конструира по препоръки. Държавата е реалност, която националният елит трябва да си въобрази - да изгради като плод на своето творческо въображение. Това е основната роля и отговорност на националния елит - политически, интелектуален, духовен - чрез колективно творчество да конструира адекватна на своята национална общност постройка от ценности и цели, роли и институции, способни да организират неговото обществено водачество. Понякога са достатъчни няколко лидери - отците-основатели на САЩ, Аденауер и Ерхард, Стамболов и Фердинанд - за да сътворят и материализират идеята за държава. Понякога е достатъчен дори един лидер - Де Гол - за да го направи. Проблемът на българската публична общност произтича от дългогодишното изтребление на поколения български елити, от подмяната им с ерзац-елити, с колониална администрация на чужда сила, с израждането на тази колониална администрация в алчна и безмозъчна олигархична мафия. Оставена без морално и практическо водачество, българската национална общност се разпада на въвлечени в безкрайни конфликти групи и котерии, защитаващи едностранчиви, частични истини за националната ни идентичност. Способността да проникнеш дълбоко в смисъла на историята, да извлечеш уроците на преживените събития и страдания, да оцениш многоизмерните предизвикателства на настоящето и бъдещето изисква целостта - морална, интелектуална и духовна - на един национален елит, способен да излъчи творческата сила на държавното строителство. (Тази цялост да не се възприема като заместител на политически, идеен и партиен плурализъм, който е следствие, резултат на една базисно конструирана държавна идентичност.) Уви, не притежаваме такъв. Поминуваме вече много десетилетия наред с ерзац версии на национален елит и на национална държава. Люшкащи се между внесени като конфекция идеи, пристрастия и черно-бели визии за света. Затова коленичим пред хора, желаещи да останем роби. Затова приемаме като чиста монета внушения на легитимни, но чужди, интереси и визии за самите себе си. Не можем да направим нищо друго, освен да си припомним препоръката на българския философ, угаснал в изгнание - Стефан Попов. Според него националната идентичност, отразена в държавата, е \"воля за образ\". Докато не придобием воля за образ, ще останем в миманса на многоликата драма, която изпълва съдържанието на епохата, в която живеем.", "date": "2018.03.05", "title": "Дефицит на държавност"}
{"url": "https://www.dnevnik.bg/politika/2018/03/05/3140827_dps_se_obiavi_protiv_vlizane_na_durjavata_v_sdelkata/", "text": "ДПС се обяви срещу  идеята държавата да влезе в сделката за българския бизнес на ЧЕЗ , предаде Би Ти Ви. На семинар, организиран от партията, лидерите ѝ определиха подобна стъпка като намеса на държавата в частния бизнес. \"Ако властта по един или друг начин се опитва да обсебва процесите, те се превръщат в диктатура\", заяви днес председателят на ДПС Мустафа Крадайъ. \"Остатъчният пакет от електроразпределителните дружества съвсем скоро, преди няколко години, мисля, че първото правителство на Борисов ги приватизира. Само в рамките на няколко години, ако властта и държавата има друго мнение, иска да развива друг процес, то според нас това не е либералният подход. Ако има такъв ход само след няколко години пак ще ги приватизираме тези придобити от държавата акции\", прогнозира председателят на ДПС, цитиран от БТА. Той добави, че , като изтъкна, че избирателите на Движението в момента са в процес да се обединяват. По думите му този процес е започнал след изборите през 2017 г. \"Министър-председателят трябва да подава сериозни сигнали, че знае за сделката, връщането назад, ако държава влезе и с 34%, това е намеса на държавата, и то много сериозна. От всяка безизходица има 17 изхода. Пожелавам на премиера да намери най-добрия изход\", коментира Рамадан Аталай от ДПС. Евродепутатът Искра Михайлова заяви, че най-притеснителното в сделката с ЧЕЗ е реакцията на институциите. \"Това е сделка, която не е правена тайно, а всички са изненадани. Как ще се управлява дружеството - това трябва да ни интересува\", смята тя.", "date": "2018.03.05", "title": "ДПС се обяви против влизане на държавата в сделката за ЧЕЗ"}
{"url": "https://www.dnevnik.bg/regioni/2018/03/05/3140832_protestirashti_v_zashtita_na_lekaria_v_plovdiv_opitaha/", "text": "Близо 5 хиляди души се събраха в Пловдив на протест в подкрепа на д-р Иван Димитров, който е в ареста след  стрелба и последвалата смърт на мъж, влязъл в дома му, за да го обере , предаде агенция \"Фокус\". Лекарят изтърпява 72-часова мярка за задържане, като предстои да се разбере дали прокуратурата ще иска постоянния му арест. Това е вторият ден на демонстрации в града, като протестиращите обещават да излизат всеки ден в подкрепа на лекаря, предаде БНР. Протестът днес премина под формата на шествие от сградата на Второ управление на полицията до пл. \"Съединение\". Към демонстрацията се присъединиха и хора от Асеновград и Димитровград. Част от протестиращите опитаха да влязат в сградата на прокуратура, но бяха спрени от полицията, съобщава \"Фокус\". След това те очакваха среща с наблюдаващия делото прокурор, но когато се разбраха, че обвинителят няма да дойде, се разотидоха. Демонстрантите настояват лекарят да бъде незабавно освободен и да бъде инициирана промяна в Наказателния кодекс. Държавното радио отбелязва, че над 700 души са се включили в подписка с искания за законодателни промени. За този следобед протести в защита на д-р Димитров са организирани и пред съдебните палати в София и в Стара Загора, предаде БНТ. Според първоначалната информация Иван Димитров не е имал разрешително за оръжие. Лекарят опитал да задържи влезлия в дома му мъж, но бил ранен с нож. Последвал е изстрел, а крадецът умира на улицата. Убитият е с 9 присъди за кражби.", "date": "2018.03.05", "title": "Протестиращи в защита на лекаря в Пловдив опитаха да влязат в прокуратурата"}
{"url": "https://www.dnevnik.bg/sport/2018/03/05/3140825_sebastian_kou_e_dal_podvejdashti_pokazaniia_po_temata/", "text": "Президентът на Международната федерация по лека атлетика (IAAF) Себастиан Коу е дал подвеждащи отговори по въпроси, свързани с корупция и допинг в руската атлетика, твърди обширният доклад на британската парламентарна комисия за спорта. През декември 2015 г. Коу се явил пред членовете на комисията. В анализа си те изразяват съмнение за свидетелствата му по някои въпроси. Коу заявил, че не е бил неясно с конкретни обвинения за корупция в руската атлетика, докато не изгледал  филма с разкритията на германската ARD през декември 2014 г . Думите му обаче противоречали с показанията на друг човек, говорил пред комисията - Дейв Бедфорд. Бившият директор на маратона в Лондон казал пред членовете, че няколко пъти потърсил контакт с Коу за случай с руската състезателка Лилия Шобухова. Бедфорд твърди, че през август 2014 г. опитал да информира Коу (който по това време още е вицепрезидент) по телефона, чрез съобщения, като освен това му изпратил и електронно писмо с прикачени файлове. Коу от своя страна заявил, че просто е препратил тези имейли към комисията по етика в международната федерация. В доклада си парламентарната комисия критикува Коу за това, че е останал безразличен и е подминал сигналите. \"Отговорите му пред нас бяха подвеждащи. Лорд Коу може да не е чел имейла и прикачените файлове, изпратени до него, но е трудно да се повярва, че не е бил наясно - поне в най-общи линии, за основните обвинения, които етичната комисия е трябвало да разследва.\" Обширният доклад на комисията, насочен към борбата с допинга в спорта, включи и разследване за проблемите в колоезденето. В него  влизат обвинения към шампиона от \"Тур дьо Франс\" през 2012 г. Брадли Уигинс . За него се твърди, че се е възползвал от получено разрешение да взема забранени вещества заради здравословен проблем, но с цел да подобри представянето си в състезанието.", "date": "2018.03.05", "title": "Себастиан Коу е дал подвеждащи показания по темата за допинга в атлетиката, сочи доклад"}
{"url": "https://www.dnevnik.bg/bulgaria/2018/03/05/3140834_do_20_mart_shte_zapochne_stroitelstvoto_na_uchastuka/", "text": "До 20 март ще започне реалното строителство на новия участък от магистрала \"Хемус\" от Ябланица до пътен възел \"Боаза\", съобщи в Ловеч министърът на регионалното развитие и благоустройството Николай Нанков, цитиран от БТА. Той обясни, че все още тече проектирането на трасето от 9.3 км, а изграждането му следва да бъде завършено за година и половина. В момента се извършва проектирането и геологията в участъка между пътния възел \"Боаза\" и разклона за Ловеч и Плевен от път II-35. Строителството на трасето, дълго 52 км, ще бъде разделено на три етапа. В средата на годината ще бъде обявена обществената поръчка за избор на изпълнител.  \"С това проектиране променихме параметрите на автомагистралното трасе. Проектната скорост е 120 км/час, но позволената скорост ще е 130 км/ч\", каза Нанков. По думите му по този начин от държавния бюджет, от който се финансира строителството на магистралата, ще бъдат спестени 300 млн. лева. Регионалният министър изтъкна още, че с това проектиране се спестява изграждането на седем мостови съоръжения и три дълги тунела.", "date": "2018.03.05", "title": "До 20 март ще започне строителството на участъка от \"Хемус\" от Ябланица до \"Боаза\""}
{"url": "https://www.dnevnik.bg/sport/2018/03/05/3140837_prokuraturata_v_italiia_zapochna_razsledvane_za/", "text": "Прокуратурата в Италия е образувала наказателно производство за евентуално убийство по случая с  починалия футболист на \"Фиорентина\" Давиде Астори , съобщават медиите в страната. Капитанът на виолетовите беше открит мъртъв в хотелската си стая часове преди мача с \"Удинезе\". \"Смятаме, че играчът е починал от сърдечна недостатъчност по естествен път\", каза прокурорът на Удине Антонио де Николо. Въпреки това се разглежда и версията за евентуално убийство. По думите му предстои да бъде направена аутопсия. \"Странно е, че такова нещо може да се случи на професионален спортист, който е следен постоянно, без да са забелязани предупредителни сигнали\", добави Де Николо. Президентът на \"Фиорентина\" Андреа дела Вале каза, че в понеделник 31-годишният Астори е трябвало да подпише новия си договор, с който да се обвърже с отбора доживот. Заради трагичната вест мачовете от Серия А бяха отложени. Италианският футбол се обедини в скръбта си, а десетки играчи и треньори, сред които Джанлуиджи Буфон и бившият капитан на \"Рома\" Франческо Тоти, изказаха съболезнованията си. Вратарят на \"Ювентус\" нарече Астори \"наистина голям човек\".", "date": "2018.03.05", "title": "Прокуратурата в Италия започна разследване за убийство по случая с починалия играч на \"Фиорентина\""}
{"url": "https://www.dnevnik.bg/sviat/2018/03/05/3140839_imame_pravoto_i_zaduljenieto_da_upravliavame_italiia/", "text": "Лидерът на италианската антимигрантска евроскептична партия \"Лига\" Матео Салвини заяви, че дясната коалиция, която получи 37% от гласовете на вчерашните избори, си е извоювала \"правото и задължението да управлява\" Италия, предаде БТА. \"Това е изключителна победа, коментира Салвини на пресконференция в централата на партията си в Милано. Имаме правото и задължението да управляваме през следващите години.\" Партията му отбеляза растеж от 4% на вота преди пет години до близо 18% вчера, изпреварвайки коалиционния си партньор \"Форца Италия\", която взе близо 14 на сто от гласовете. Въпреки това дясната му коалиция не се очаква да има мнозинство в парламента. Салвини обаче заяви, че няма да участва в \"супа минестроне\", явно имайки предвид широка коалиция, отбелязва Ройтерс. \"Асошиейтед прес\" тълкува думите му като нежелание да управлява с популисткото Движение \"Пет звезди\", което стана най-голямата отделна партия в страната с 32% от гласовете. Салвини уточни, че \"в следващите часове\" ще разговаря със съюзниците си от предизборната кампания и по-конкретно с магната Силвио Берлускони, лидер на \"Форца Италия\". \"Избирателите решиха да не бъдат управлявани от Берлин, Брюксел или финансовите пазари. Решенията за Италия ще бъдат вземани от италианците\", каза Салвини на пресконференция в Милано. Той каза \"еврото беше и си остава грешка\", но допълни, че организирането на референдум за членството на Италия в еврозоната е \"немислимо\". \"Оставам си горд популист\", каза Салвини и допълни, че Европа трябва да се страхува по-скоро от \"престъпниците и паразитите\", отколкото от популистките движения.", "date": "2018.03.05", "title": "Имаме правото и задължението да управляваме Италия, смята крайнодесният Матео Салвини"}
{"url": "https://www.dnevnik.bg/biznes/2018/03/05/3140856_gruckata_ikonomika_e_postignala_rastej_prez_2017_g/", "text": "Гръцката икономика е постигнала растеж през 2017 г. след близо десетилетие на упадък, макар че темпът на нарастване е по-нисък от очакваното, предаде БТА. Националната статистическа служба Елстат съобщи, че растежът на годишна основа е възлязъл на 1.4%, което е малко по-ниско от очакванията на финансовото министерство за ръст от 1.6%. Перспективата за тази година е добра, като се очаква растеж от 2.5%. Гърция изпадна във финансова криза през 2010 г. и бе принудена да приеме три международни спасителни програми, обвързани със строги мерки за икономии, по време на които доходите на гърците се свиха с една четвърт. Последната програма изтича през август, след което премиерът Алексис Ципрас очаква страната да започне да се финансира от международните пазари. ", "date": "2018.03.05", "title": "Гръцката икономика е постигнала растеж през 2017 г."}
{"url": "https://www.dnevnik.bg/sport/2018/03/05/3140858_duzpata_za_ludogorec_e_bezsporna_obiavi_shefut_na/", "text": "Шефът на съдийската комисия към Българския футболен съюз (БФС) Петър Петров определи като абсолютно правилно решението да бъде отсъдена  спорната дузпа в 93-ата минута, с която \"Лудогорец\" победи  \"Септември\" (София) с 1:0. Наказателният удар предизвика много полемики и обвинения в съдийска подкрепа към шампионите. Петров обаче категорично подкрепи отсъждането на главния рефер Волен Чинков. Въпреки това Чинков ще бъде наказан, защото не е отсъдил повторно изпълнение на дузпата заради навлизане на Георги Терзиев от \"Лудогорец\" в наказателното поле преди изпълнението. \"Когато има нарушение, то трябва да се отсъди, независимо в коя точка на терена се извършва и в коя минута. Безспорно е, че контакт има и че играчът на \"Септември\" натисна с ръка в гърба този от \"Лудогорец\". Така че нарушението е налице\", каза Петров пред \"Меридиан мач\". Той допълни, че съдийският наблюдател от УЕФА Марк Бата също подкрепя решението. \"Гледах внимателно положението, гледа го и Марк Бата. Всички специалисти са на мнение, че нарушението е факт и трябва да се отсъди. На футболен език това, което направи играчът на \"Септември\", се нарича \"джъмп\" - скачане отгоре върху съперника.\" \"Не знам защо някои хора си мислят, че в наказателното поле критериите за нарушение са различни от тези извън него. Убийство ли трябва да стане, за да се даде дузпа? Ако този фаул се даде в центъра, никой няма да му обърне внимание\", каза още Петров. Той не посочи за колко време ще бъде наказан Чинков, а само че \"ще седне временно на пейката заради лош мениджмънт при изпълнението на наказателния удар\". \"Дузпата трябваше да се изпълни повторно. Терзиев беше навлязъл в наказателното поле далеч преди изпълнението. Неслучайно при протестите играчите на \"Септември\" сочеха него\", обясни Петров. Коментарът на Петров предизвика остра реакция от \"Септември\". Спортният директор на клуба Кристиян Добрев заяви, че шефът на съдиите е \"висша форма наглец\", и го обвини, че \"се крие зад Марк Бата\" и \"се явява адвокат на силните на деня\". \"Този нагъл човек Петров, който при същия този съдия, свирил дузпа за \"Ботев\" срещу ЦСКА, на следващия ден свиква пресконференция и се извинява на ЦСКА. Защо? Слага се на г-н (Гриша) Ганчев ли? Защо сега не каза, че съдията е сбъркал и ще го накаже, защото е сбъркал\", запита Добрев.", "date": "2018.03.05", "title": "Дузпата за \"Лудогорец\" е безспорна, обяви шефът на съдиите"}
{"url": "https://www.dnevnik.bg/biznes/2018/03/05/3140861_avstriiskite_aviolinii_otmeniat_edna_chetvurt_ot/", "text": "Австрийското подразделение на \"Луфтханза\" (Lufthansa) \"Остриън еърлайнс\" (Austrian Airlines) ще отмени над 140 полета от планираните 570 в разписанието за вторник и сряда (6 и 7 март), предаде БТА. Причината са срещи на персонала във връзка със спор по заплащането Очаква се мярката да засегне близо 10 хиляди пътници. Срещите са насрочени, за да бъдат информирани служителите как вървят преговорите по новото колективно споразумение, което включва неприемливо предложение от компанията, каза синдикалният говорител Йоханес Шварц. \"Остриън еърлайнс\" предлага компенсация за инфлацията от 2.1% и еднократно плащане от 1.4%. Тъй като не е имало увеличение на заплатите от 2012 година, това е просто подигравка, допълни синдикалистът.", "date": "2018.03.05", "title": "Австрийските авиолинии отменят една четвърт от полетите си в следващите два дни"}
{"url": "https://www.dnevnik.bg/skorost/2018/03/05/3137737_volvo_hs_40_e_avtomobilut_na_godinata_za_evropa/", "text": "Волво ХС 40\" беше определен за автомобил на годината в Европа в традиционния конкурс. Колата спечели в конкуренцията на  \"Алфа Ромео Стелвио\" ,  \"Ауди А8\" ,  БМВ Серия 5 ,  \"Ситроен С3 Еъркрос\" ,  \"Киа Стингър\" ,  \"Сеат Ибиса\" . Шведският кроскросоувър получи 325 точки, а вторият - \"Сеат Ибиса\" 242. Бронзът е за БМВ Серия 5 с 226. За седми път победителят беше обявен в Женева, където утре отваря врати за акредитираните журналисти традиционният автосалон. Конкурсът автомобил на годината на Европа води началото си от 1964 г. Тази година седемте финалисти бяха избрани между 37 модела. Класирането беше направено от жури, в което влизат 60 автомобилни журналисти от 23 европейски страни. От тази година председател на журито е Франк Янсен от германския вестник Stern. Той е член на журито от 2001 г.", "date": "2018.03.05", "title": "\"Волво ХС 40\" е автомобилът на годината за Европа"}
{"url": "https://www.dnevnik.bg/sport/2018/03/05/3140863_gol_s_ruka_vurna_cska_kum_pobedite/", "text": "Гол с ръка на Фернандо Каранга върна ЦСКА на победния път в Първа лига. Червените постигнаха изстрадана победа с 2:0 при гостуването на \"Дунав\" (Русе). Бразилецът откри резултата в 34-ата минута, а Едвин Джеси добави второ попадение дълбоко в добавеното време. Мачът в Русе беше белязан от още един скандален момент, при който капитанът на червените Божидар Чорбаджийски не беше изгонен за удар без топка в лицето на Васил Шопов. ЦСКА се върна към победите след нулевото равенство с \"Черно море\" в предишния кръг. Червените събраха 54 точки след 16-ия си успех от 23 мача. Те се доближиха на три точки от лидера \"Лудогорец\", който на свой ред в събота  спечели мача си със \"Септември\" (1:0) при изключително спорен мач. Тимът на Стамен Белчев се представи много неубедително на  кошмарния за игра терен в Русе , който беше изграден преди по-малко от година с  1 милиона лева финансиране от Министерството на младежта и спорта. \"Дунав\" беше по-добрият отбор в големи периоди от мача и създаде далеч по-чистите положения за гол. Домакините обаче не се възползваха от шансовете си и допуснаха първа загуба от началото на 2018 г. Те остават с 21 точки, които им отреждат 12-ата позиция. \"Дунав\" беше близо до гол още в седмата минута. Защитата на ЦСКА не успя да изчисти топката след центриране от корнер. Тя попадна в Бирсент Карагерен, който веднага отправи фалцов удар с левия крак към горния десен ъгъл на Витаутас Черниаускас. Топката обаче премина малко над вратата. Само две минути по-късно домакините организираха хубава атака по левия фланг. Карагерен напредна и центрира от аутлинията към вратарското поле. Мамаду Ндиайе изпревари Николай Бодуров и стреля, но топката срещна гредата. В 11-ата минута бранителите на ЦСКА позволиха токата да мине над главите им и да стигне до Божидар Васев. Той опита труден удар с левия крак от движение, но не успя да намери вратата. В следващите минути липсваха интересни положения. Двата отбора се бореха с тежкия терен и много рядко успяваха да изградят добри атаки. В 34-ата минута ЦСКА откри резултата в първия случай, в който създаде напрежение в наказателното поле на \"Дунав\". Кристиан Малинов беше оставен да стреля на десетина метра от вратата, топката се отби в ръката на Каранга и влетя в мрежата. Реферът Георги Кабаков не видя нищо нередно и посочи центъра. Три минути по-късно дойде и другият спорен момент. При борба за висока топка в наказателното поле на ЦСКА Чорбаджийски удари два пъти Шопов - първо в рамото, а след това в лицето. Последва голяма разправия между играчите на ЦСКА и \"Дунав\", която се разигра във вратата. Кабаков не отсъди нарушение, а показа по два жълти картона за двата отбора - на Чорбаджийски, Шопов, Бодуров и Васев. Второто полувреме също започна с положение пред вратата на ЦСКА. В 52-ата минута Шопов изведе Васев в наказателното поле, а последният опита от малък ъгъл да прокара топката между краката на Черниаускас. Вратарят на червените обаче реагира бързо и спаси. Десет минути по-късно и вратарят на \"Дунав\" Мартин Луков се отличи с много добра намеса след далечен удар на Кирил Десподов. В 68-ата минута се стигна до пряк свободен удар на границата на наказателното поле на ЦСКА. Шопов стреля опасно към далечния ъгъл, но топката премина покрай гредата. \"Дунав\" хвърли всички сили в атака в последните минути, но не стигна до повече добри ситуации пред Черниаускас. В добавеното време домакините получиха втори гол на контраатака. Каранга се пребори за първа топка в половината на русенци, измъкна се от двама защитници и се озова очи в очи с Луков. Бразилецът направи неуспешен опит да прехвърли вратаря, но влезлият като резервата Джеси догони топката и от малък ъгъл я насочи в опразнената врата.", "date": "2018.03.05", "title": "Гол с ръка върна ЦСКА към победите"}
{"url": "https://www.dnevnik.bg/sviat/2018/03/05/3140592_moskovskata_patriarshiia_v_bulgariia_ima_opiti_da_se/", "text": "Паметта за ключовия принос на руските воини за освобождението на България от османска власт се пази от народа независимо от опитите да бъде заличена. Това каза заместник-председателят на отдела за външни работи на руския патриарх Кирил Николай Балашов,  цитиран от РИА \"Новости\" . Той направи коментара на пресконференция, свикана от Московската патриаршия, като отчет на резултата от посещението на патриарх Кирил в България, приключило вчера. \"Бих искал да отбележа две неща: тази памет се съхранява у народа. И второ - предприемат се усилия, насочени към това тя да се размие. И това го има\", продължи Балашов. В събитието участваха и извънредният и пълномощен посланик на България в Русия Бойко Коцев, ръководителят на пресслужбата на патриарха Александър Волков и дипломатът Анатолий Шчелкунов,  почетен гражданин на Варна . При излитането си от летище София патриарх Кирил  каза, че се чувства огорчен  и въпреки топлото посрещане не може да не съжалява, \"че в официалната риторика на представителите на държавата наравно с Русия същата роля се оказва, че са играли Полша, Литва, Финландия. Никаква политкоректност не може да оправдае лъжлива историческа интерпретация.\" По-късно агенция ТАСС цитира негов коментар от срещата с  президента Румен Радев , който не е включен в съобщението от прессекретариата на държавния глава и  според който патриархът е казал : \"Ние сме за историческата истина, господин президент. Ние тази историческа истина сме завоювали с кръвта си. И не може да има никакви политически или прагматични причини... днес да се премълчава или лъжливо да се интерпретира.\" Според Балашов същевременно Българската православна църква е важна в съхраняването на спомена за ролята, която Русия има в Освобождението. Църквата в България \"помнеше (руския владетел Александър Втора) дори тогава, когато не се споменаваше в нашите руски храмове, даже когато никой не споменаваше публично царете ни\", каза Балашов, имайки предвид времето на комунистическия режим. \"А българите са го правили винаги и продължават да го правят на всяка литургия. Това е истинска проява на благодарност.\" \"Българите ни предадоха 2 пъти\" \"Гордея се с руския патриарх. Пред целия свят той заяви предателството на българския елит към нашата обща история\", написа малко преди пресконференцията съветникът на председателя на Държавната дума Александър Шчипков, който е и първи заместник-председател на Синодалния отдел по взаимоотношенията на църквата с обществото и медиите. \"Руснаците освободиха България от турците. Проляха кръв. За нищо не молиха и не взеха нищо в замяна. Защитаваха общата ни вяра\", написа Шчипков в канала си в  социалната мрежа \"Телеграм\"  и на страницата си  във \"Фейсбук\" . \"България ни предаде два пъти: през 1941 и през 1991 г.,\" продължи Шчипков, вероятно имайки предвид избора на България да се присъедини към Тристранния пакт и да поеме курс към евроатлантическа интеграция. \"Патриархът говори твърдо и уверено. Говори от позицията на истината и силата. От името на руснаците. Говори като човек, който осъзнава историческата отговорност за думите си.\"", "date": "2018.03.05", "title": "Московската патриаршия: В България има опити да се заличи паметта за руския принос в освобождението"}
{"url": "https://www.dnevnik.bg/bulgaria/2018/03/05/3140855_bojidar_dimitrov_uchredi_dvijenie_i_se_vidia_kato/", "text": "Понеделник, 5 март 2018 г. Няколко души се струпват на столичната улица \"Солунска\" 21. Там има жилищен вход. Заключен е. След няколкосекундно мълчане и оглеждане те се питат един друг дали тук ще е учредяването на движението за възход и величие на България на бившия директор на Националния исторически музей Божидар Димитров. Този адрес беше посочил самият той предния ден пред БНТ. Тъй като няма признаци, че това е правилното място, един от хората звъни на Божидар Димитров, който ги упътва към номер 21, но на друга улица - \"Христо Белчев\". Оправдава се, че и него са объркали. Там се намира домът на военноинвалидите. На втория етаж десетки хора се суетят. Мирише на цигари, защото всички пушат в коридора. Има маси от двете страни на вратата, където всеки трябва да се регистрира, преди да влезе в залата на учредителното събрание. Организаторите проверяват всеки дали първо е минал през регистрация, защото накрая ще преброят колко са присъствали на учредяването на Българския надпартиен съюз \"Кубрат\". Те предупреждават, че това име е временно, а окончателното ще стане известно, когато неправителствената организация бъде регистрирана. Преди събитието пред журналисти Божидар Димитров отново повтори, че основната цел на движението ще е смяна на формата на управление на страната и преминаването ѝ към президентска република, което било по-работещо. Той обяви, че това е организация на професори, но не само по научно звание, а професори в занаята си. Защото по думите му Кубрат Пулев, който искал да членува, бил дори академик в бокса. Димитров обяви и че , стига хората да го изберат. Сред другите идеи са президентът да назначава т.нар. професорски правителства, с което да се минимализира ролята на политическите партии, които са доказали, че не могат да изведат страната до по-добро развитие, особено като правят коалиционни кабинети, при които всяка политическа сила се отказва от свои принципи. По време на учредяването на движението ще се разбере още, че то ще настоява за ново административно делене на страната - вместо 28 области да има 6. Кметовете на малките населени места да не се избират от хората, а да се назначават, защото по думите на Димитров в малките общини ставал сблъсък между родове и семейства и избраните печелели с двуцифрен или трицифрен брой гласове в своя подкрепа. Новосформираното движение ще иска и С тази песен започна и учредителното събрание. Тя бе подета на силен глас от част от присъстващите. Всички стояха прави, някои дори се чудеха, след като свърши песента, дали е позволено да седнат. На бюрото, където застанаха Божидар Димитров и организаторите Миломир Богданов и Христо Бойчев, имаше няколко хартиени знамена. Пред него пък бе поставена маса, на която имаше Библия с поставени върху нея на кръст, нож и пистолет. Там беше и клетвеният лист, който Богданов изчете на глас и призова всички да повтарят след него. И макар друг глас да не се чу, той накрая обяви, че всички са членове на движението, защото дори и да не са подписали клетвения лист, са изрекли клетвата, която била дадена пред Бог. Учредителното събрание протече изключително . Всеки от тримата мъже на бюрото споделяше свои мисли за положението на страната и нуждата от промяна. На няколко пъти Божидар Димитров прекъсваше Миломир Богданов със забележката, че изпадал в подробности, а целта на събирането била друга. В едно от прекъсванията бившият директор на Националния исторически музей заяви, че трябва да глоби Богданов, защото му е казал грешен адрес и така той е объркал хората. След това призна, че и самият той е за глоба, защото не съобразил, че избраната от него дата - 5 март, е почивен ден. Когато вземаше думата, Димитров неведнъж прикани събралите се хора да оставят между 2 и 100 лв. в купичка пред вратата на залата. Но не повече от 100 лв., защото \"професорите са бедни\". Целта е да се открие банкова сметка и да получаваме пари от дарители - но без руски православни организации и \"Америка за България\", обясни Божидар Димитров. Той се похвали, че две политически партии са станали колективни членове на все още неучреденото движение - партия \"Възраждане\" и Българска земеделска партия. Единият от организаторите на днешното учредяване дори избърза да заяви, че при нужда то може да ползва регистрацията на партия \"Възраждане\" при избори. След това събралите се между 50 и 60 души, сред които и музикантът Костадин Георгиев - Коцето Калки, гласуваха единодушно прочетен от Димитров състав на управителен съвет. Макар повечето от споменатите имена да отсъстваха и в залата да не бяха дори обещаните от тях пратеници, присъстващите ги избраха в ръководството на новото движение. Сред тях бяха имената на Божидар Димитров, историкът Нина Дюлгерова, боксьорът Кубрат Пулев, певецът Коцето Калки, Миломир Богданов, драматургът Христо Бойчев, Румен Ралчев, бившият председател на хотелиерската асоциация Благой Рагин,  отстраненият от храма \"Ал. Невски\" архимандрит Дионисий  и др. Гласуване за председател нямаше, въпреки че Димитров настояваше, че идеята за преминаване към президентска република е именно да не се размива отговорност. Попитан по-късно дали движението има председател, Миломир Богданов отговори утвърдително - това бил Божидар Димитров. След уточнението, че това не е подложено на гласуване, той заяви, че в случая ставало въпрос за по-особена структура и движението да не се бърка с други демократични формирования. Всеки един от присъстващите, полагайки подписа си при регистрацията, се съгласявал да се включи в учредяване на движение с председател Божидар Димитров, макар такова условие при листа за регистрация да липсваше. След избора на управителен съвет един от присъстващите мъже стана и каза, че датата наистина е погрешно подбрана, но въпреки че малко ялово тръгнали, той бил доволен. Изказването му бе посрещнато с несъгласие, тъй като според други от събралите се в залата били достатъчни. \"Колеги, съратници, \", обобщи накрая Миломир Богданов учредителното събрание на надпартийния съюз \"Кубрат\". Шумът сред седналите по столовете хора беше нараснал, един от тях каза \"стана махленско събрание\". Редът в залата беше вече загубен.", "date": "2018.03.05", "title": "Божидар Димитров учреди движение и се видя като президент в президентска република"}
{"url": "https://www.dnevnik.bg/bulgaria/2018/03/05/3140866_bivshiiat_ministur_nikolai_conev_moje_da_poluchi_100/", "text": "Вредите, които бившият военен министър Николай Цонев е понесъл заради заведението срещу него дело за подкуп, по което беше оправдан заедно със съдия Петър Сантиров и Тенчо Попов, значително надхвърлят обичайните за останалите процеси. С този аргумент Софийският апелативен съд (САС) е увеличил обезщетението за неимуществени вреди на Цонев на 100 хил. лв., след като той заведе дело срещу прокуратурата по Закона за отговорността на държавата и общините за вреди, информира  news.lex.bg . Решението не е окончателно. Преди година Софийският градски съд (СГС) присъди на Цонев обезщетение от 50 хил. лв., като прие, че доказаните морални вреди за ексминистъра са най-вече покрай унизителния му арест, припомня специализираният сайт. Той беше арестуван на 1 април 2010 г. във ВМА от полицаи под ръководството на тогавашния зам. градски прокурор Роман Василев. В исковата си молба Цонев описва, че са му поставени белезници, проснат е на колене на пода с насочен към главата пистолет, а Василев му казва: \"Господин Цонев, ще бъдете обвинен в престъпление корупционно. Тъй като сте си абсолютен престъпник, колеги, като всеки един престъпник, както трябва - долу на земята.\" Задържането му беше заснето, а видеоматериалът беше предоставен на всички медии и излъчван многократно. Според апелативните съдии обаче от съществено значение са и други обстоятелства около шумния процес. В хода на делото Цонев е бил подслушван, делото е продължило 5 години и през цялото време е било коментирано в публичното пространство. Освен това Цонев е със забрана за напускане на страната, затруднена е била политическата му реализация, а накрая дори делото е било отразено и в доклада на Европейската комисия за напредъка на България в борбата с корупцията и организираната престъпност. \"Наказателното преследване, като се започне от необоснованото брутално задържане и развитието му в досъдебната фаза, както и в съдебната фаза на три съдебни инстанции, е било предмет на широко медийно отразяване, което е повлияло изключително негативно върху физическото и психическото здраве на ищеца и значително надхвърля обичайните вреди, които съпътстват всяко наказателно преследване\", пише в решението на апелативния съд. Пред втората инстанция но е искала с 10 хил. лв. В исковата си молба пък той е поискал 200 хил. лв. Претърпените вреди от Николай Цонев бяха признати и от държавата. Той беше завел дело в Европейския съд по правата на човека (ЕСПЧ) в Страсбург, което беше напът да приключи със споразумение, с което правителството се съгласява да го обезщети с 15 000 евро. Преди две години обаче ЕСПЧ прекрати делото заради изнесена предварително информация за предстоящо споразумение. Срещу Николай Цонев бяха водени още три дела, по които отново беше оправдан на всички инстанции и след това той си потърси компенсация по Закона за отговорността на държавата и общините за вреди, като обезщетенията му бяха за  общо 70 хил. лева. Нашумялото дело за подкупа приключи окончателно в началото на 2015 г., когато Върховният касационен съд (ВКС) оправда тримата подсъдими, а в решението му се казваше, че делото е \"емблематичен пример за провокация към подкуп\", инсценирана и проведена от тогавашния следовател Петьо Петров. Макар делата по ЗОДОВ да не са приключили окончателно, до момента държавата е осъдена да плати близо половин милион лева.", "date": "2018.03.05", "title": "Бившият министър Николай Цонев може да получи 100 хил. лв. заради брутален арест и проточило се дело"}
{"url": "https://www.dnevnik.bg/bulgaria/2018/03/05/3140452_patriarh_kiril_istoricheskata_istina_sme_zavojuvali_s/", "text": "\"Ние сме за историческата истина, господин президент. Ние тази историческа истина сме завоювали с кръвта си. И не може да има никакви политически или прагматични причини... днес да се премълчава или лъжливо да се интерпретира.\" Тези думи към българския държавен глава е отправил руският патриарх Кирил,  цитиран от ТАСС . Според агенцията след неделната среща с Румен Радев в София православният духовен водач на Русия е казал, че \"всички разговори за дружба се проверяват в реалността и ако, говорейки за дружба, забравяме за жертвите, дадени за освобождението на България, то тези думи престават да имат значение\". Тези думи отсъстват от съобщението на прессекретариата на българския президент. В него най-близкото по смисъл до цитата на ТАСС е че патриархът призовал Радев и българските институции да съхраняват, \"независимо от политическата конюнктура\", паметта за героичната борба на руси и българи \"за освобождението на православна България\". \"Патриарх Кирил оцени високо ролята на българския държавен глава за недопускане на преиначаването на историческата истина в България за Освободителната война от 1877-1878 г.\", се казва още в текста. ТАСС уточнява, че думите на патриарх Кирил са казани по време на срещата, а Радев е отвърнал, че уважава \"всяка капка кръв, пролята на българска земя\". \"В никаква степен не подценяваме приноса на руската армия в освобождението на България, но руската армия е била многонационална и почитаме паметта на всеки народ. Уважаваме историята си. В нея е записано, че това е била Руско-турска освободителна война, а не полско-турска или някаква друга\", казал Радев според ТАСС. Агенцията обяснява, че на тържествената заря българският президент изразил благодарност не към единната руска армия, а към народите, участвали в нея - руснаци, поляци, румънци, финландци, украинци, белоруси, латвийци, сърби, черногорци и др. Правилната интерпретация и императора Именно от това се разочаровал патриарх Кирил: \"Искам откровено да ви кажа, че ми беше трудно да слушам всички тези препратки за участието на други страни в освобождението на България. Нито полският сейм, нито литовският сейм не са приемали решение за начало на война с османска Турция. Надявам се, че медиите ни чуват и ще предадат известното разочарование на патриарха от това, че е чул неправилна историческа интерпретация на събитията, свързани с освобождението на България\". РИА \"Новости\" допълва  с думите на патриарха пред журналисти преди отпътуването си от София: Полският и финландският гвардейски полкове на руската армия, нямат никакво отношение към станалите по-късно независими едноименни държави, а опитите на властите в България да оспорва това се явяват \"лъжлива историософия\". Патриархът дава и обяснение за източника на това, от което бил много огорчен - \"лейб-гвардейският Финландски полк на руската армия е бил руски полк, разквартирован във Финландия, точно както и полкове на руската армия са се намирали и в Полша\". Като казва, че посещението на Шипка било \"най-светлата страница\" от визитата му в България, патриарх Кирил допълва: \"Там нямаше финландски, полски или румънски флагове, видяхме само флагове на Русия и Бъгария. И с какъв ентусиазъм българският народ посрещна патриарха! Невъзможно беше да не се просълзиш пред този народен възторг, който отразява истинското отношение на българите към Русия, Руската църква и към великата памет за жертвите на нашия народ, освободил България\". След това руският патриарх продължава с недоволство и от това, че така и не прозвучало името на царя-освободител Александър Втори, макар церемонията да протичала точно пред неговия паметник. На срещата в неделя президентът Радев все пас споменал името на императора. \"Така както църквата се бори за душата на всеки човек, така и ние сме признателни към паметта на всеки воин, сражавал се в руската армия под знамената на император Александър II и загинал за българската свобода, независимо от неговата националност\", посочва прессекретариатът му. Какво мислел народът, какво правела властта Патриарх Кирил за пореден път подчертава и мнението си, че има разлика между това, което мислят българите и политиката на държавната власт: \"Българският и руският народи не могат да бъдат измамени. Това, което преживях на Шипка, е много дълбок духовен опит. И там разбрах, че независимо от политиката, която осъществява държавната власт на България, у българския народ се съхранява дълбока признателност към руския народ.\" След което той дава и съвет на българския президент: \"Бих ви посъветвал, отчитайки настроенията на народа, да изграждате отношенията със света. Бих помолил в политическата си дейност да помните историята. И каквато е да е политическата конюнктура, да не забравяте за Шипка.\" Нищо от последните два параграфа не е предадено в съобщението от прессекретариата на Радев, когото според РИА \"Новости\" руският патриарх нарича \"интелигентен, православен и обичащ родината си човек - дай Боже, такива политици да набират сила в България\".", "date": "2018.03.05", "title": "Патриарх Кирил: Историческата истина сме завоювали с кръвта си, господин президент"}
{"url": "https://www.dnevnik.bg/sviat/2018/03/05/3140456_italiancite_predpochetoha_populisti_i_kraino_desni_vuv/", "text": "Силно - но недостатъчно за управление - представяне за популисткото движение \"Пет звезди\" и за десния блок от три партии в парламентарните избори за долна камара. Изненадващо добри резултати за \"Пет звезди\" и за антиимигрантската крайно дясна \"Северна лига\" във влиятелния Сенат. Това са първите изводи от екзит пол данните на социолозите, обявени след края на изборния ден в неделя. Ако се потвърдят и от официални данни, те ще оправдаят прогнозите, че в парламента няма да има ясен победител и сглобяването на управляваща коалиция няма да е лесно. Тепърва ще се види доколко са верни очакванията Италия да е първата европейска страна - и то много голяма - паднала под вълната от популизъм, която традиционни партии успяха да спрат през миналата година в Холандия, Франция, Германия и донякъде в Австрия. Две екзит пол проучвания показаха, че \"Пет звезди\" става най-голямата партия в двете камари на парламента с около 30% от бюлетините на гласувалите. Това е доста под прага от 40% за получаване на парламентарно мнозинство - резултатът съответства на 195-235 депутати, а за контрол на долната камара са нужни поне 316. Но това е забележителен резултат за движение, появило се през 2009 г. и обрало недоволството от корупцията и бавното икономическо възстановяване. Малко повече може да получи в долната камара и блокът на десните партии, като Форца Италия\" на бившия премиер Силвио Берлускони и \"Северна лига\" събират по 12.5-15.5%, или 225-265 депутатски места Управляващият лявоцентристки съюз на премиера Матео Ренци бе с прогноза за 25-28%, но се срива на около 18% и ще бъде третата сила в парламента с 115-155 депутати. Еторе Розато, депутат от долната камара, заяви, че \"ако това е крайният резултат, за нас той е поражение и ще преминем в опозиция\". Италия излиза разделена от вота. Югът най-вероятно е подкрепил предимно \"Пет звезди\", особено заради обещанието да бъде въведен гарантиран минимален доход от 780 евро месечно за бедните. Богатият Север би трябвало да е гласувал за Берлускони и крайната десница. Управляващите са \"притиснати\" на малка територия в Централна Италия предимно в Тоскана.", "date": "2018.03.05", "title": "Италианците предпочетоха популисти и крайно десни във вот без ясен победител"}
{"url": "https://www.dnevnik.bg/razvlechenie/2018/03/05/3139575_oskari_2018_formata_na_vodata_nadvi_tri_bilborda_izvun/", "text": " е най-добрият филм на 2017 г. според Американската филмова академия. Фантастиката на Гийермо дел Торо надви основния си конкурент   с 4:2 оскара, включително най-големия приз, в една от малкото изненади на 90-ата церемония по връчването на наградите. Черната комедия на Мартин Макдона, която бе сочена за фаворит, но с малка преднина, ще трябва да се задоволи със статуетките за главната роля на Франсис Макдорманд и поддържаща на Сам Рокуел. Втори по брой награди, 3, е   с призовете за монтаж, звук и звуков монтаж, а останалите фаворити в 9-членната надпревара за най-добър филм си тръгнаха с утешителни оскари от други категории (\"Най-мрачният час\" взе две за своя Уинстън Чърчил - за Гари Олдман и за грим). На техен фон   също взе 2 статуетки, сред които първия \"Оскар\" на ветерана оператор Роджър Дийкинс.  Кратък списък с победителите може да  откриете тук. След безпрецедентните скандали и обвинения в сексуални престъпления, разстресли Холивуд, академията успя да отбележи юбилея си достолепно и даже консервативно. Реакциите спрямо повратни моменти като #MeToo и #OscarsSoWhite бяха свити до един-два сегмента, хуморът - не така хаплив, почти без споменаване на президента Тръмп. Политическите призиви бяха ограничени до конкретни каузи като имиграцията и забраната на оръжията в САЩ. Академията елегантно комбинира историята си с темата за равноправието в индустрията, канейки носителки на награди от далечни години да връчат юбилейните оскари. Ето как протече вечерта:", "date": "2018.03.05", "title": "Оскари 2018: \"Формата на водата\" надви \"Три билборда извън града\" (хронология)"}
{"url": "https://www.dnevnik.bg/sviat/2018/03/05/3139782_mogat_li_vodite_na_nil_da_razpaliat_nova_voina_v_afrika/", "text": "С население 95 млн. души Египет е най-многолюдната арабска държава и една от най-големите в Африка. От тях 95% живеят близо до река Нил - на около 5% от територията - и това прави долината ѝ един от най-гъсто населените райони в света. Това означава, че Египет би се оказал уязвим, ако водите на Нил рязко спаднат. Големият етиопски язовир на възраждането (GERD) може и да причини това. А може и да не го причини, но климатът на недоверие между страните по горното и долното течение създава в Кайро очаквания за най-лошия сценарий. Всъщност GERD, който ще е и най-голямата водноелектрическа централа в Африка, се изгражда от април 2011 г. Тогава Арабската пролет беше застигнала Египет и властите в Кайро трябваше да мислят за решения отвъд \"ерата Хосни Мубарак\" - затова и  имаха по-малко време да мислят  за кризата. Шест и половина години по-късно, в края на лятото на 2017 г., обаче язовирът се оказа 60% завършен и страната, наричана от Херодот \"дарът на Нил\", погледна на югоизток с безпокойство. Очаква се строежът да приключи до края на годината. Представители на Кайро са давали сигнали, че не изключват дори \"военен отговор\", ако няма споразумение. Въпрос на живот и смърт Президентът Абдел Фатах ас Сиси вече е казвал, че Нил е \"въпрос на живот и смърт за страната му и \"никой не може да докосне дела,   от водата\". В контекста на египетската политика това означава, че страната се нуждае от минимум 55.5 млрд. кубични метра съгласно двустранно споразумение със Судан от 1959 г., което обаче Етиопия не признава (и по което не е страна). На живот и смърт обаче е въпросът и  . Инвестицията за около 4 млрд. долара, която Етиопия осъществява със собствени средства и с италианска компания подизпълнител, ще създаде едно от най-големите езера в Африка. То ще се простира на 1874 квадратни километра - близо 3 пъти по-малко от Асуанския язовир, но пък повече от 1572-та квадратни километра площ на Лондон, с обем вода (74 млрд. кубични метра). От времето на масов глад и суша през 80-те години на миналия век населението на страната се е увеличило три пъти - очаква се тази година то да достигне 107.5 млн. души. От тях 75 млн. (три четвърти от населението) нямат достъп до електричество по данни на  Световната банка . Властите в Адис Абеба подчертават, че това ще се промени за десетки милиони жители, щом водноелектрическата централа на GERD заработи. , където се срещат двата основни притока на Нил - Бели и Сини Нил - GERD e добре дошъл, защото ще регулира напояването и ще намали риска от наводнения, когато реката прелее. Разликата между най-високата и най-ниската точка през годината е 8 метра и това затруднява напояването в част от страната. GERD ще стопи тази разлика до 2 метра. В Египет последният проблем е решен още с изградения за 10 години и завършен през 1970 г. Асуански язовир, в чийто строеж участват и български специалисти. Водният резервоар - езерото Насър - е едно от най-големите изкуствени в света. Етиопия (а и страни в горното течение на Бели Нил, в Африка на юг от Сахара) настояват, че Египет няма изключително право да се разпорежда с водите на най-дългата река в света, минаваща през общо 11 страни, преди да се влее в Средиземно море на египетска територия. Милион безработни  GERD да навреди на Египет. Всъщност нивото на водата в долното течение рязко ще се промени само ако Етиопия побърза (както е загатвала, че може и да направи) да го напълни, за да произвежда електричество. Това може да се случи за пет години (което ще се отрази на нивото), но и за 20. Етиопия, която  неведнъж е отричала да има каквито и да било щети  за страните надолу по течението, не е упоменавала и за колко време иска да напълни язовира. По-рано египетският вестник \"Шурук\" разпространи информация, че Адис Абеба официално е уведомила Кайро, че смята да направи това за пет години, но тя  беше опровергана . \"Дарът на Нил\" обаче не е подготвен за ситуация, в която единият от притоците на реката (Сини Нил, който извира в Етиопия), който при това дава на Нил около 60 на сто от водите му, ще намали пълноводието си, като захранва язовира в горното течение на реката, без да се ангажира с по-бавното пълнене на GERD. \"Отговаряме за страна с (население) 95 млн. души. Ако водата, която идва в Египет, намалее с 2%, това са 200 000 акра (над 800 кв. км) земя\", казва министърът на водните ресурси и напояването Мохамед Абдел Ати, цитиран от  Би Би Си . \"С един акър преживява най-малко едно семейство. Семейството в Египет е средно от 5 души. Така че милион души ще са безработни.\" За министъра нивото на водата в Нил е и въпрос на \"международна сигурност\". В подкрепа на твърдението му са и последните оценки на ООН, според които в Египет може да има недостиг на вода до 2025 г. Предвид очакванията, че дори при 7-годишно напълване на GERD нивото на реката може да спадне с до 25% според  едно от скорошните  изследвания, а и заради  замърсяването  на околната среда в плодородни райони като делтата на Нил и метеорологични явления, потенциално свързани с климатичните промени, идеята за \"климатични бежанци\", макар и все още спекулативна, не изглежда напълно невъзможна. От реката идват 99% от водата, които Египет потребява всяка година, като питейна или за земеделски цели. Промени Кайро и Адис Абеба опитваха да преговарят и през ноември, но не успяха дори да се разберат как да тълкуват терминологични въпроси в евентуално бъдещо споразумение. Вече бившият етиопски премиер Хайлемариам Десалин беше на двудневно посещение в Кайро на 17 и 18 януари, но и това не облекчи притесненията на египетските власти. Последните преговори на практика пропаднаха заради изненадващата оставка на Десалин на 15 февруари и извънредното положение, наложено след информация за трусове в управляващата коалиция. Нова среща между министри и представители на службите на Египет, Судан и Етиопия преди това беше насрочена за 24 и 25 януари в Хартум, но заради ситуацията в страна тя не се състоя. Поврат в регионалния баланс е, че Судан, дългогодишен съюзник на Египет по редица въпроси, сега застана на страната на Етиопия, отбелязва \"Файненшъл таймс\". Редакторът на International Water Law Journal Салман Салман, цитиран от изданието, казва, че \"Судан ще получи много\" от проекта. \"Имаше много наводнения тази година, но те ще спрат, след като потокът на водата се регулира.\" Особената позиция на Судан, която ще постави под въпрос договора от 1959 г., е видима и в обвиненията от Хартум, че Египет се опитва да преговаря пряко с Етиопия за водите на Нил, както и в неочакваното напрежение с Еритрея, която някои експерти твърдят, че е \"проводник на египетските интереси\". Позицията за Нил и възраждането на стар граничен спор станаха повод египетските власти повторно да обвинят Судан, че приютява членове на \"Мюсюлмански братя\" и  укрепва връзките си с Турция . \"Брак без развод\" На посещението си в Адис Абеба през януари бившият премиер Десалин  каза на президента Сиси , че Нил трябва да дава възможност за сътрудничество и \"никога да не става източник на конкуренция, недоверие или конфликти\". Последното повтори и Сиси. Преди месец пък посланикът на Египет в Адис Абеба каза, че отношенията между двете страни са като  \"брак без развод\" , а и заедно със Судан те продължават да търсят начини да свържат икономиките си и  наскоро обявиха , че ще изградят нови пътища и жп трасета помежду си. Язовирът е само част от отношенията на трите страни с общо население около 240 млн. души (една пета от това на Африка), които те нямат интерес да влошават. Медии в Судан и Египет дори твърдят, че \"техническа комисия\" с експерти по земеделие и водни ресурси от трите страни може да помогне да се реши проблема, ако се случи преди GERD да е завършен. Но докато Нил е източник не само на вода, а и на политически капитал в Кайро и Адис Абеба, проектът ще създава и напрежение. В Етиопия GERD, за който някои държавни служители дават  една или две заплати  годишно, се осъществява с вихър от националистическа реторика за възможността на страната сама да определя бъдещето си. Същите послания обаче идват и от Египет по времето на Гамал Абдел Насър, когато Кайро строи Асуанския язовир преди повече от 50 години. При политическата нестабилност в Етиопия и наближаващите президентски избори в Египет вероятно ще има поводи за остри реплики и от двете страни те няма да помогнат спорът да се реши.", "date": "2018.03.05", "title": "Могат ли водите на Нил да разпалят нова война в Африка"}
{"url": "https://www.dnevnik.bg/razvlechenie/2018/03/05/3140480_oskari_2018_pobeditelite/", "text": "Дневник проследи церемонията на живо. Как протече може да прочетете  тук . Ето победителите в основните категории: \"Призови ме с твоето име\" \"Най-мрачният час\" \"Дюнкерк\" \"Бягай\"/Get Out \"Лейди Бърд\" \"Невидима нишка\"/Phantom Thread \"Вестник на властта\" \"Три билборда извън града\" Тимъти Шаламе, \"Призови ме с твоето име\" Даниел Дей Люис, \"Невидима нишка\"/Phantom Thread Даниел Калуя - \"Бягай\"/Get Out Дензъл Уошингтън - Roman J. Israel, Esq. Сали Хокинс, \"Формата на водата\" Мерил Стрийп - \"Вестник на властта\" Марго Роби - \"Аз, Тоня\" Сирша Ронан, \"Лейди Бърд\" Кристофър Нолан, \"Дюнкерк\" Джордан Пийл, \"Бягай\"/Get Out Грета Геруиг, \"Лейди Бърд\" Пол Томас Андерсън, \"Невидима нишка\"/Phantom Thread \"Blade Runner 2049\" \"Най-мрачният час\" \"Дюнкерк\" Mudbound \"Формата на водата\" Уилям Дефо - \"Проектът \"Флорида\" Ричард Дженкинс - \"Формата на водата\" Кристофър Плъмър, \"Всичките пари на света\" Уди Харелсън, \"Три билборда извън града\" Мери Джей Блайдж, Mudbound Лори Меткалф, \"Лейди Бърд\" Октавия Спенсър, \"Формата на водата\" Лесли Манвил, \"Невидима нишка\"/Phantom Thread The Big Sick \"Лейди Бърд\" \"Формата на водата\" \"Три билборда извън града\" The Disaster Artist \"Логан\" \"Играта на Моли\" Mudbound \"Бебе бос\"/The Boss Baby The Breadwinner \"Бикът Фердинанд\" \"Да обичаш Винсент\" Abacus: Small Enough to Jail Faces Places Last Man in Aleppo Strong Island The Insult, Ливан \"Нелюбов\", Русия \"За тялото и душата\", Унгария \"Квадратът\", Швеция Mighty River от Mudbound Mystery of Love от \"Призови ме с твоето име\" Stand Up for Something от Marshall This is Me от \"Най-великият шоумен\" \"Довереникът на кралицата\" \"Чудо\" \"Зад волана\"  Blade Runner 2049 \"Формата на водата\"  Star Wars: The Last Jedi", "date": "2018.03.05", "title": "Оскари 2018: Победителите"}
{"url": "https://www.dnevnik.bg/sport/2018/03/05/3139692_fizkultura_ili_kak_da_jiveem_po-dobre/", "text": "Спортният  семинар \"Физкултура\"  ще засегне важни теми за правилна стойка при спортуване и предпазване от контузии. Събитието ще се проведе на 10 март в Sofia Event Center. Форумът е насочен към всички хора, които имат желание да променят начина си на живот, като го направят по-активен и здравословен. Те ще получат съвети и идеи какви практики да използват, за какви грешки да внимават и как да бъдат мотивирани, заявиха организаторите от спортен клуб \"Бегач\". Лекторите на семинара ще предадат специфични умения за подобряване на спортните постижения. Кинезитерапевтът Калин Стоянов ще представи полезен опит за предпазване от спортни травми, като ще обърне внимание на бягането, плуването и колоезденето. Специалистът по ресторативно движение Ваня Висарионова ще разкаже как позицията на тялото влияе върху ставите, сухожилията и мускулите по време на спорт. Тя ще даде съвети за подобряване на стойката на тялото при спортуване. На семинара ще бъдат представени някои от последните технологии в спортната метрика. Функционалните тренировки и възможностите за изготвяне на персонална програма чрез мобилно приложение също ще бъдат засегнати в програмата. Гост-лектори на събитието ще бъдат  П итър Томпсън , пробягал 44 маратона в 44 европейски държави за 44 поредни дни, и  Кати-Джейн Лерпение  - първата жена, преминала самостоятелно Великата китайска стена (4500 км за 167 дни). Сред другите лектори ще са известният писател за здравословно хранене Мат Фицджералд, банкер, който е единственият българин непрофесионалист, преплувал Ламанша - Стефан Иванов, първият българин, изминал Pacific Crest Trail - Петър Ванев, и Хуан-Пабло Савонити, който планира да премине 33 000 км от Аляска до Патагония. Регистрацията за форума  продължава.", "date": "2018.03.05", "title": "\"Физкултура\", или как да живеем по-добре"}
{"url": "https://www.dnevnik.bg/zelen/2018/03/05/3140365_sedmicata_zapochva_s_polojitelni_temperaturi/", "text": "Максималните температури днес ще са от 2°-­3° в Северозападна България до 12°-­13° в югозападните райони. Заради отрицателните температури през нощта и в сутрешните часове на много места, главно в Северна България, ще има заледявания. Облачността над страната ще е значителна.  В следобедните часове, главно над югозападните райони, отново ще завали дъжд, предимно слаб. Вятърът ще e слаб, в Източна България – до умерен.Такава е прогнозата за времето на Националния институт по метеорология и хидрология. Атмосферното налягане ще се повиши, но ще остане по­-ниско от средното за март. Над Черноморието ще бъде облачно. Ще духа до умерен югоизточен вятър. Максималните температури ще са 5°­7°. Температурата на морската вода е 5°- ­6°. Вълнението на морето ще бъде 2­3 бала. Над планините ще бъде предимно облачно и мъгливо. След обяд над масивите в западната половина на страната ще завали дъжд, над 1700­ метра – сняг. Ще духа умерен до силен южен вятър. Максималната температура на височина 1200 метра ще е около 6°, на 2000 метра - около минус 1°. Във вторник и сряда все още температурите ще са в доста широки граници, на места в Северна България ще е студено. Но затоплянето ще продължи, по-­чувствително, и то в цялата страна, ще бъде към края на седмицата, когато максималните температури ще достигат на места до 18°-­20°. До четвъртък ще преобладава облачно време, на места ще има и превалявания, предимно от слаб дъжд. През нощта срещу вторник временно валежите ще обхванат цялата страна и ще се усилят, а в северозападните и крайните североизточни райони ще превали и сняг. Вятърът често ще е умерен, във вторник ­ югоизточен, към края на деня и през нощта срещу сряда ще се ориентира от югозапад.", "date": "2018.03.05", "title": "Седмицата започва с положителни температури"}
{"url": "https://www.dnevnik.bg/skorost/2018/03/05/3138407_honda_shte_postavia_sus_sivik_taip_ar_rekordi_na/", "text": "Хонда\" събира звезден отбор от пилоти от различни надпревари, които ще карат новият \"Сивик Тайп Ар\", за да поставят рекорди на емблематични европейски състезателни писти. Списъкът с имената на водачите все още не е уточнен напълно, но в него за момента присъстват бившият световен шампион във Формула 1 и настоящ пилот в NSX Super GT Дженсън Бътън (Великобритания), пилотите от WTCR Тиаго Монтейро (Португалия), Естебан Гериери (Аржентина) и звездата от NSX Super GT - Бертран Багет (Белгия). С  предишното поколение на \"Сивик Тайп Ар\"  \"Хонда\" постави рекорд за най-бърза обиколка от кола с предно предаване през 2016 година на пистите \"Силвърстоун\", \"Спа-Франкошам\", \"Монца\", \"Ещорил\" и \"Хунгароринг\". Тази година от компанията се целят в \"Силвърстоун\" (Великобритания), \"Спа-Франкошам\" (Белгия) и \"Ещорил\" (Португалия). Предстои да бъдат обявени и други писти. През април 2017 г. новата \"Хонда Сивик Тайп Ар\" се доказа като най-бързия производствен модел с предно предаване на пистата \"Нюрбургринг Нордшлайфе\" с време за обиколка от едва 7 минути 43 секунди и 8 десети. Наскоро от \"Рено\"обявиха, че имат амбицията да си върнат титлата на тази писта с новия \"Меган\" Ер Ес. Новият \"Хонда Сивик Тайп Ар\" е оборудван с 2.0-литровия бензинов двигател с турбо, който осигурява максимална мощност от 320 к.с. при 6500 об/мин и максимален въртящ момент от 400 Нм в диапазона от 2500 до 4500 об/мин. Моделът е най-бързо ускоряващият се в своя клас, като се изстрелва от 0 до 100 км/ч за 5.7 секунди. Максималната скорост е 272 км/ч. Инициативата 2018 \"Тайм Атак Сивик Тайп Ар\" ще бъде представена официално на международния автомобилен салон, който ще се състои в Женева от 6 до 18 март.", "date": "2018.03.05", "title": "\"Хонда\" ще поставя със \"Сивик Тайп Ар\" рекорди на легендарни писти (видео)"}
{"url": "https://www.dnevnik.bg/politika/2018/03/05/3140430_koi_e_plamen_georgiev_-_kandidat_na_upravliavashtite/", "text": "Информацията, че управляващите са харесали Пламен Георгиев да бъде новият шеф на антикорупционната комисия, се появи преди няколко месеца - още при обсъждането на законопроекта, с който се създаде и новият орган. За да има избран ръководител на комисията, който впоследствие ще предложи на депутатите и останалите четирима членове, е необходимо обикновено мнозинство. Фактът, че зад номинацията на Георгиев застанаха официално управляващите от ГЕРБ и \"Обединени патриоти\", говори, че за поста (двете партии имат достатъчно гласове за това). Изборът на шеф на новата структура, за която управляващите твърдят, че ще бори корупцията по високите етажи на властта, е от ключово значение. Новият орган получи много силови правомощия, от които могат да бъдат засегнати не само висши държавни служители, но и граждани, и бизнеси. Освен това мандатът на председателя на антикорупционната комисия е шест години – вторият най-дълъг след този на главния прокурор и на председателите на върховните съдилища. Един въпрос от дейността на комисията, която Пламен Георгиев оглавява в момента – тази за незаконно придобито имущество, стои без отговор от две седмици. А именно какви са причините комисията да освободи през 2015 година обезпечения на подсъдимата за пране на пари у нас  Елизабет Елена вон Месинг 23 млн. лева . В петък стана известно, че неправителствената организация  \"Антикорупционен фонд\" е сезирала прокуратурата по случая . От ресорната комисия в парламента, която ще проведе изслушването във вторник, все още няма коментар по темата. Безмълвен е и самият Георгиев, както и комисията. Кой е Пламен Георгиев Пламен Георгиев е роден през 1976 година в София. Завършва право в Софийския университет \"Св. Климент Охридски\" през 2001 година. Кариерата му започва в Столичната следствена служба през 2002 година, където остава в отдела за разследване на стопански и криминални престъпления до 2005 година. След това за година е прокурор в Софийската районна прокуратура. През 2008 г. Георгиев прави неуспешен опит да стане съдия, но не се класира, а през 2009 година е командирован в градската прокуратура. След това стига до Върховната касационна прокуратура, където става част от специализирания екип за корупционни престъпления. Сред делата, по които работи, са тези за \"Софийски имоти\", завършили с оправдателни присъди, разследването срещу кмета на Кърджали Хасан Азис, което беше върнато от съда на прокуратурата, а впоследствие беше прекратено, депутатите от ДПС Митхат Табаков и Гюнай Сефер. От този период най-ключовото дело, по което Георгиев работи и което така и не стига до съд, е скандалът с подслушването на покойния директор на Агенция \"Митници\" Ваньо Танов. Разговорите му с тогавашния министър на финансите Симеон Дянков, неговия заместник Владислав Горанов и тогавашния зам.-директор на Агенция \"Митници\" Антоний Странджев изтекоха в медиите. От публикуваните телефонни разговори между тях се разбираше, че е имало опит за натиск в проверките, които митничарите са правили в пивоварна на покойния вече бизнесмен Михаил Михов - Мишо Бирата. Разрешението за подслушването на Ваньо Танов е било поискано именно от прокурор Пламен Георгиев, който го прави в проверката по сигнал, че ген. Танов е замесен в контрабанда. Въпреки съмненията за намеса в работата на митниците, които разговорите пораждат, записите са унищожени и за тях не е изготвено т.нар. веществено доказателствено средство, което би позволило трансформирането им в доказателства, по които да се проведе разследване. Делото срещу Танов е прекратено. В края на 2011 година Пламен Георгиев печели конкурс за прокурор в Специализираната прокуратура и дори е номиниран за неин зам.-началник. Пост, който не успява да заеме, защото Георгиев е поканен за заместник-министър на правосъдието по времето на Диана Ковачева (която оглави ведомството, след като Маргарита Попова стана вицепрезидент). Георгиев остава в правосъдното ведомство, където отговаря за затворите, до януари 2013 година. Месец преди първият кабинет на Бойко Борисов да подаде оставка, в рамките на един ден Георгиев е освободен като зам.-министър на правосъдието, възстановен като прокурор в Специализираната прокуратура, освободен от поста и назначен от премиера за председател на Комисията за незаконно придобито имущество. Година по-рано законът, по който работи тази структура, е бил поправен от депутатите. Според вносителите на номинацията на Георгиев именно качествата, които той е показал като ръководител на комисията, го правят годен да бъде начело на новата структура. ГЕРБ и \"Обединени патриоти\" пишат в своите мотиви, че Георгиев притежава \"професионален опит, авторитет и доказано желание да се бори срещу организираната престъпност, проявите на корупционно поведение, защитата на правата на гражданите\". Концепцията: трябват ми служители, които да бъдат проверени за почтеност \"Намирам за изключително важно борбата с корупцията да започне първо вътре в системата - на новата антикорупционна комисия, която е гаранция, че само честни и почтени хора ще прилагат антикорупционния закон. Към настоящия момент с моя заповед работна група разработва правилата, по които ще се извършват проверките за почтеност\", пише в концепцията на Пламен Георгиев. \"Капитал\" цитира служители от отделните администрации на новото звено, които са разтревожени от предстоящата проверка най-вече заради невъзможността да оборят негативните резултати със законови средства.  Георгиев иска и сграда за новата комисия, и още по-голям щат. Въпреки че в новия орган ще се влеят пет отделни административни структури, всяка със своите служители, Георгиев смята, че това няма да е достатъчно. Мотивите му са, че с новия закон се разширява обхватът на лицата, които са задължени да подават декларации за доходите и имуществото си, а новата комисия ще има изцяло нови функции, които обаче не са изброени. Според Георгиев само за дейността по отнемане на незаконно имущество ще е необходимо увеличаване на щата до 414 души в новия орган (в КОНПИ в момента работят над 300 души) с уговорката да се обезпечат и средства те да бъдат заети.", "date": "2018.03.05", "title": "Кой е Пламен Георгиев - кандидат на управляващите за шеф на новия антикорупционен орган"}
{"url": "https://www.dnevnik.bg/bulgaria/2018/03/05/3140031_sledstvieto_se_e_zanimavalo_nai-mnogo_s_danuchni/", "text": "За първите шест месеца на 2017 г. в националното следствие е имало най-много разследвания на престъпления срещу финансовата, данъчната и осигурителната система. Това показва справка, качена на сайта на Висшия съдебен съвет (ВСС). Броят им е 78, от които 65 са останали неприключени. Към тези престъпления спадат прането на пари, укриването на данъци, укриването на осигурителни вноски и др. След тях се нареждат разследванията за престъпленията против собствеността - кражби, грабежи и др., които за посочения период са били 43, а 26 от тях са останали недовършени. Следват престъпления против личността - убийство, побой, отвличане, изнасилване и др. Техният брой е бил 39, от които 30 са останали недовършени. На следващо място се нареждат разследванията на общоопасните престъпления - запалване на сграда, земеделски произведения, гора или рудник например, както и причиняване на наводнение и др., които са били 32. Нататък статистиката продължава с престъпления против стопанството - 26 разследвания; престъпления против дейността на държавни и др. органи - 19, документни престъпления - 13; престъпления против реда и общественото спокойствие - 8; престъпления против правата на гражданите - 6; по едно са разследванията на престъпления против републиката, брака, семейството и младежта и против мира и човечеството. В данните на следствието са посочени и нанесените щети от разследваните от тях престъпления. Всички са настъпили от данъчните престъпления, чиито разследвания водят по численост. Става дума за от които не е възстановена никаква част. Няма и обезпечения. Иначе данните на следствието показват още броя на новообразуваните, продължавани от предишни периоди и приключени досъдебни производства. Тук е дадено сравнение с първите шест месеца на 2015 г. и 2016 г. От статистиката се вижда, че намалява броят на влачените от предишни периоди разследвания. За първото полугодие на 2015 г. те са били 283, за да намалеят на 203 през 2016 г. и да стигнат 160 за периода януари-юни на миналата година. Обратна е статистиката на новообразуваните досъдебни разследвания, които нарастват. Те са били 25 през 2015 г., 30 през 2016 г. и 42 през миналата година. Към тях се прибавя и известен брой възобновени дела и става 357 през първите шест месеца на 2015 г., 266 през 2016 г. и 221 през миналата година. Спадът на общия броя досъдебни производства влияе и на спада при броя на изпратени на прокурор дела, който обаче през 2017 г. е двоен спрямо 2015 г. До обвинителите са стигнали 108 през първите шест месеца на 2015 г.; 82 през 2016 г. и 54 през миналата година. От тях на съд са били изпратени 15 дела през 2015 г.; 23 през 2016 г. и 10 през миналата година. Изправените пред съд хора са били 30 през 2015 г. 35 през следващата година и 17 през 2017 г. Няма спадове или ръстове в броя на прекратените и спрени разследвания за посочените периоди.", "date": "2018.03.05", "title": "Следствието се е занимавало най-много с данъчни престъпления през първата половина на 2017 г."}
{"url": "https://www.dnevnik.bg/razvlechenie/2018/03/05/3140284_kak_edna_stranna_nastolna_igra_subra_12_mln_dolara/", "text": "Така започва играта, събрала най-голямо финансиране в историята на платформата за груповото финансиране (т.нар. краудфъндинг) \"Кикстартър\". Звучи като идеално начало на видеоигра. Но не е. А е настолна игри с ужасни, дори брутални, кисели и зли миниатюри, наречена Kingdom Death: Monster. Тя надмина предишния рекордьор Exploding Kittens и стана най-успешният проект в това отношение. 19 264 души дадоха точно 12 393 139 долара за нея. 12 млн. долара за игра, която е абсолютно неподходяща за деца и семейни събирания. В нея има доста груби моменти, а героите и чудовища са толкова разголени, че дори случайна снимка може да ви докара уволнението. Което, разбира се, не пречи на отдадените почитатели на този скъп и рядък продукт. Въоръжени само с остър камък Играта продължава дълго. И е кооперативна – играчите играят заедно срещу играта. Героите започват голи и боси, въоръжени само с остър камък. И, развивайки се, убиват различни създания, от които печелят по-добри оръжия. И така нататък. Именно тези създания са нещото, което толкова привлича хората. \"Историята, в която си замесен, е странна. Никога не си съвсем сигурен какво точно се случва или защо се случва. Което те кара да продължаваш да играеш\", казва създателят Адам Путс. Схемата не е нова – в много игри има тролове, орки и дракони. Но в Kingdom Death има антилопи с челюсти на корема и птици, които имат гнезда от човешки ръце. А и всяка битка е уникална, защото всяко безумно създание има свой собствен модел на водене на битка. Това е втората кампания в \"Кикстартър\" на Kingdom Death. Първата – през 2013-а, събра над 2 млн. долара. И всички допълнително произведени копия бяха продадени за няколко месеца. При това цената не е никак скромна – базовата версия струваше 250 долара. Второто издание е с по-евтина базова версия – 200 долара. Но пък има ограничена версия с цена от 2500 долара, която беше поръчана от 13 души. И само в първата си седмица проектът вече бе събрал над 5 млн. долара. \"Имам огромен късмет, че толкова много хора харесват това, което правя. Когато създавахме играта, нямаше никакви ограничения за артистите. Не виждам причина да променяме дизайна само защото някой се е почувствал засегнат\", казва Путс. И фигурки за украса Най-странното в цялата \"Кикстартър\" кампания обаче е успехът на миниатюрите, които нямат нищо общо с играта. Срещу 1666 долара получаваш играта и сандъче с десетки фигурки, които са само за украса. \"Наистина се получи съвсем неочаквано. След първата кампания реших да вложа много ресурси в развитието на играта като награда за всички тези хора, които ни подкрепиха първия път. Пък и колко възможности имаш в живота да направиш точно това, което искаш, и да имаш парите да го направиш\", завършва Путс.", "date": "2018.03.05", "title": "Как една странна настолна игра събра 12 млн. долара"}
{"url": "https://www.dnevnik.bg/sviat/2018/03/05/3139777_trump_i_netaniahu_se_sreshtat_pod_siankata_na_skandali/", "text": "Всичко изглежда предимно като правен казус. Полицията разследва, прокуратурата обмисля, журналисти търсят информация и съмнителни сътрудници се опитват да сключат сделки. Но в този сезон на скандали в Израел на Бенямин Нетаняху, също като в Америка на Доналд Тръмп, обясненията може би са свързани с това, което е под повърхността. Когато Нетаняху и Тръмп се срещнат днес, те ще са в положение, което е колкото сходно, толкова и рядко в исторически план: двама избрани лидери, които са в конфликт с върхушката в страните си, които въпреки скандалите се държат благодарение на избирателите си, а те - ако изобщо се интересуват - изглежда, са доволни от тревогата на богатите, образованите и изтънчените. В случая с Нетаняху правните проблеми се засилват всеки ден. Засега се разследват четири случая. Полицията два пъти е препоръчвала той да бъде обвинен в корупция. Двама държавни свидетели са против него, мнозина негови помощници или приближени са под домашен арест или задържани. Нетаняхуе заподозрян и в получаване на подаръци за стотици хиляди долари от приятели милиардери и за нарушаване на закона в опит да си осигури благоприятно отразяване в медиите. Приближен на Нетаняху е заподозрян, че се е опитал да договори от негово име споразумение със съдия в замяна на спиране на дело срещу съпругата на Нетаняху. В друг случай се предполага, че роднина на Нетаняху може да е получил подкупи при голяма сделка за купуване на подводници от Германия. Отгоре на това историята включва и цяло състояние от незаконни подаръци в шампанско и пури, както и други истории, според които синът му се весели в стриптийз клубове за сметка на данъкоплатците, а съпругата му крещи истерично по обслужващия персонал.  В едни по-добри времена за всеки средностатистически политик би било трудно да се възстанови от толкова големи скандали. Но Нетаняху - който днес беше подложен на полицейски разпит в Израел, преди да се срещне на 5 март с Тръмп в Белия дом - със сигурност изглежда решен да издържи. Може и да успее - фронтовите линии са очертани и хората, изглежда, са заели позиции. За мнозина израелци най-смущаващият аспект на всичко това е неспазването на нормите за управление от страна на Нетаняху. Освен случаите, които се разследват като престъпления, става дума за решението му да назначи за главен прокурор, най-високопоставения служител на прокуратурата, един от своите приближени, използване на приятели и роднини за деликатна правителствена работа, разпалване на емоции не само против медиите и опозицията, а и срещу полицията и съдебната власт, и тълкуване по съмнителен начин на правилата за разходите, включително за личното му жилище. Има стряскащи паралели със САЩ, където Тръмп заобиколи множество норми, включително традицията кандидатите за президент да публикуват данъчните си декларации, а президентите ясно да се отказват от интереси в бизнеса, докато са на поста, и да не порицават разузнавателната общност или медиите. Там, както и в Израел, някои приветстваха това разклащане на система, на която не вярват, докато други се страхуват за републиканското управление. Изглежда, че в неспокойни времена това е световен феномен. В страни като Полша и Унгария избраните правителства ограничават гражданските свободи, получени след падането на комунизма, а мнозина, които се чувстваха забравени, ги насърчават. В Турция един популярен, но пораждащ разделение лидер сега ръководи страна, в която медиите не са свободни. В Китай консолидира властта си лидер, който не претендира за демократичност. В случая с Нетаняху премиерът ще може да запази поста си, докато не бъде осъден наистина за престъпление, а това може да отнеме години. Може да се кандидатира отново дори, докато е подсъдим, както е намекнал, че ще направи. Правилата го позволяват - но това не е нормата. Нормата за имащите правни проблеми израелски лидери беше илюстрирана от Ицхак Рабин, който подаде оставка през 1977 г., когато откриха, че съпругата му има неразрешена банкова сметка в САЩ, едно относително дребно провинение, което вече дори не е забранено. Нормата беше Ехуд Олмерт, който през 2008 г. обяви, че ще подаде оставка само заради започването на полицейско разследване - по ирония на съдбата той го направи под натиска на тогавашния опозиционен лидер Нетаняху. Нетаняху, изглежда, дори и не мисли да направи същото. Той ще падне само ако партия \"Ликуд\" го замени с по-малко компрометиран лидер или ако един от няколкото му важни коалиционни съюзника в парламента откаже да сътрудничи. Но изглежда, че дългите ножове ще бъдат извадени само под натиска на общественото мнение, а това няма да се случи точно в момента. Неотдавнашни проучвания на общественото мнение показват, че не само подкрепата за партия \"Ликуд\" остава стабилна, а и тази за Нетаняху. Няма значение, че половината от запитаните смятат, че е корумпиран - поддръжниците му това, изглежда, не ги интересува. В Израел дори повече, отколкото на други места, има фактори, които отчасти обясняват това. Първо, политиката на Нетаняху да държи окупирания Западен бряг по причини, свързани със сигурността, въпреки че там живеят милиони палестинци, се ползва с яростна подкрепа в някои кръгове. В малко вероятния случай следващата седмица Тръмп да предложи за обсъждане израелско-палестински мирен план може енергията на всички да се насочи в нова посока и да позволи на Нетаняху да действа като държавник. На второ място, около една пета от израелците (и почти половината поддръжници на десницата) са в една или друга степен религиозни, като много от тях не вярват особено на светската държава. Освен това е налице постоянният гняв, който изпитват много сефарадски евреи, произхождащи от Близкия изток, към произхождащите от Европа евреи ашкенази, основали страната. Сефарадите ги обвиняват, че ги третират като хора от по-долна класа. Смесените бракове затрудняват получаването на точни цифри, но почти половината израелски евреи са в една или друга степен сефаради, като мнозина от тях и до ден днешен изпитват недоволство.  Най-вече обаче въпросът се свежда до хората от различни групи, подминати от последните няколко десетилетия на просперитет и промени. В Израел, както и в САЩ, има голямо неравенство. Това подклажда презрението сред едно твърдо ядро от хора, които не споделят като цяло либералните тенденции на тези, които се чувстват по-комфортно в глобалните столици, отколкото в своите квартали, и които е по-вероятно да притежават паспорт, отколкото оръжие или свещена книга. Нетаняху, също като Тръмп, е неочакваният шампион на \"солта на земята\", човек, прекарал целия си живот в привилегии и неочаквано позициониран като защитник на тези, които нямат такива, и твърдящ, че само той ще преобърне една система, обслужваща тези, които вече са успели. Журналистът Йоси Клейн описва това така: \"Обърнете внимание на симптомите... те показват, че нещата не са добре. Вие ни прецакахте навремето и сега ви го връщаме... Вие сте полицията, вие сте медиите, вие сте държавата... Ние разбираме много добре какво е корупция, казват те, но ви наказваме и го пренебрегваме.\" Нетаняху \"също мрази полицията\", пише Клейн за читателите от висшата класа на своя в. \"Аарец\". \"Той мрази и медиите. И най-важното - мрази вас.\" ", "date": "2018.03.05", "title": "Тръмп и Нетаняху се срещат под сянката на скандали и разследвания"}
{"url": "https://www.dnevnik.bg/bulgaria/2018/03/05/3127364_merkite_na_obshtinata_sreshtu_mrusniia_vuzduh_sa/", "text": "След поредица от дни с  осезаемо замърсяване на въздуха в София и страната  този януари и година след началото на оживения дебат по  темата за лошото качество на въздуха в България  през миналия януари Столичната община най-после  прие механизъм  със спешни мерки при прогнозно или вече настъпило превишаване на приемливите нива на прах във въздуха. Основният показател, който ще следи общината, са  . Стандартът за средно денонощната пределна норма (СДН) за тях е до 50 µm/m3 и всяка стойност над тази би трябвало да задвижва действия от страна на общината и контролните органи. Мерките са поделени в четири категории - при двукратно, трикратно и четирикратно превишаване - и се предвижда градация на дейностите, т.е. колкото по-високи са стойностите на замърсяване, толкова повече мерки ще се включват към основните. За най-строгите, които предвиждат затваряне на улици за движение на автомобили и безплатен градски транспорт, обаче първо ще са необходими законодателни промени и затова засега са неприложими.  \"Дневник\" попита специалиста по пулмология и фтизиатрия д-р Петър Чипев доколко са адекватни мерките на Столичната община от здравна гледна точка. На първо място - дали четирикратното превишаване на нормата, което ще се чака, за да се задействат най-съществените от тях, не е твърде високо... Да, твърде високо е, потвърди д-р Чипев. Той е специализирал във ВМА при националния консултант по пулмология проф. Коста Костов и сега е негов сътрудник в списанието за респираторна медицина \"Инспиро\". Какви са мерките и ще помогнат ли Почти всички мерки, гласувани от общината, са с цел ограничаване на трафика като фактор за замърсяването. Само проверките за горене на битови отпадъци, които са в базовите действия, са нещо по-различно от останалите, изтъква специалистът. И макар че такива мерки се взимат навсякъде по света в големите градове - особено за ограничаване на достъпа на автомобили и пускането на по-евтиния т.нар. зелен билет за градския транспорт - в нашата столица тези мерки няма да повлияят толкова, колкото надежни им се възлагат, защото трафикът не е основният фактор за праха във въздуха, смята д-р Чипев. Основният фактор всъщност е отоплението на твърдо гориво, заявява специалистът и припомня статистиката, че почти половината домакинства в страната се отопляват така. Според данни от  последния годишен доклад за състоянието на въздуха  на Изпълнителната агенция по околна среда (от 2015 г.), 52% от ФПЧ 10 в България се създават от отоплението на твърдо гориво и само 16% идват от транспорта. Други 9% идват от ТЕЦ-овете и още 32% от негоривни производствени процеси. Освен това по изчисленията на автомобилната индустрия вредните емисиите от по-съвременните дизелови двигатели, които са най-цапащите, са в пъти по-малки от това, което се произвежда от печките за отопление, отбелязва лекарят. Еквивалентът, който цитира, е \"24 часа отопление на твърдо гориво отговаря на изминаване на 3500 км с дизелов автомобил, произведен след 2010 г.\" По официалната информация на Столичната община за София хората, които се отопляват с дърва и въглища, са много по-малък дял от средния за страната - около 60 хил. домакинства, но въпреки това отговарят за поне 40% от ФПЧ10 в софийския въздух. Останалата по-голяма част от замърсяването идва от автомобилния трафик, смята общината, затова и насочва основните си усилия натам. Но за тази посока на усилията има и друго обяснение - невъзможността на общината изобщо да предприеме нещо съществено срещу замърсяващите средства за отопление, смята д-р Чипев. \"Проблемът е, че за този рисков фактор за замърсяване, който е по-голям отколкото от автомобилите, няма някакви отчетливи мерки. Аз участвах в една среща в общината и се коментираше, че много малко в законово отношение може да се направи за това с какво се отоплява човек вкъщи. И това е логично, защото всеки избира най-евтиния начин за отопление, а някои жилища нямат парно, нямат възможност да включат такова или да вкарат газ. На ток пък е доста по-скъпо, отколкото на твърдо гориво. Няма как общината да задължи хората да дават повече пари за отопление, но това е нещо, което също е уредено в големите градове на запад - забрана за отопление на твърди горива в дните на повишени нива на замърсяване на въздуха\", коментира специалистът. Друг голям фактор за замърсяване с фини прахови частици, който също трудно може да се заобиколи, са големите строежи на метрото и на сгради в центъра, посочва пулмологът. \"Миенето и метенето на улиците в тази връзка са добра мярка, но не знам защо трябва да се прави само в някои случаи, вместо да се прави всеки ден, както е в големите градове на запад, и особено по булевардите, които са в близост до строежи\", пита риторично той. Също и горенето на битови отпадъци на открито в гетата и крайните квартали е много голям източник не само на ФПЧ, но и на множество вредни газове. За разлика от отоплението на твърдо гориво този източник на замърсяване е целогодишен. За този проблем, макар че и досега на хартия има  противодействие , то не се спазва, но надеждата е, че сега контролът ще се затегне целенасочено. По думите на д-р Чипев в момента общината е пришпорена да вземе мерки заради общественото недоволство, но борбата за чист въздух изисква дългосрочно планиране и методични законови промени. А междувременно също и гражданите трябва да се включат в нея, като по собствена воля променят методите си за отопление вкъщи, за придвижване, да се запознаят с вредата върху здравето от ежедневния сблъсък със замърсяването. Какво значат мерките за здравето Стойностите, които общината е избрала за задействане на различните степени на сериозност на мерките, може и да са съобразени със нормите на Световната здравна организация и опита на други европейски градове, но от лекарска и здравна гледна точка те са еднакво недопустими с преминаването на най-ниския праг. Дори според някои български специалисти в областта и общоприетата норма до 50 µm/m3 е твърде висока. \"Не мога да кажа и едва ли някой би могъл да каже дали има такъв праг над пределната норма, в който замърсяването да продължава да е приемливо. От медицинска гледна точка – или има замърсяване над нормата, или не, а щом замърсяването е над нормата от 50 µm/m3  значи не е приемливо и за нас няма значение дали е два или шест пъти по-високо. Еднакво вредно е\", коментира Чипев. Според него е разбираемо, че общината се нуждае от някакви административни правила и стойности, за да прилага мерките си, и вероятно не би имала финансовата възможност, но по-добре за хората би било още при прекрачване на първия праг да се предприемат всичките, за да се тушира проблемът по-бързо. Пулмологът напомня, че колкото и да е мръсен въздухът в града, пушачите си вредят сами на себе си в пъти повече. \"При тютюнопушенето всички замърсители, които се отделят, включително и фини прахови частици и други вредни елементи, се инхалират директно, докато все пак замърсеният въздух не е постоянно и навсякъде и не е в такъв пряк контакт с дихателните пътища\", коментира д-р Чипев. Изчислено е, че изпушването на 1 цигара е като да се инхалират 22 µm/m3 вредни вещества за 24 часа. \"Като изпушите 4 цигари, стават 88 µm/m3 на 24 часа - колко е средното замърсяване на въздуха в денонощието в Пекин. А когато пушите по кутия, вече сте далеч над всякакви норми\", посочва специалистът. Пълен списък на мерките на общината", "date": "2018.03.05", "title": "Мерките на общината срещу мръсния въздух са логични, но недостатъчни, смята пулмолог"}
{"url": "https://www.dnevnik.bg/sport/2018/03/05/3140691_grigor_dimitrov_i_trenyorut_mu_podkrepiha_kampaniia/", "text": "Григор Димитров и треньорът му Дани Валверду се присъединиха към кампания срещу свободната продажба на оръжия в САЩ. Българският тенисист позира с табелка с надпис: \"Изхвърлете ги\", а венецуелският специалист - с \"Можем да сложим край на насилието с оръжия\". Музикантите от \"Пърл джем\" призоваха \"да се изхвърлят политиците\", които не поемат отговорност да променят законите за огнестрелните оръжия. Димитров се подготвя за участието си в турнира в Индиън Уелс. Там българинът ще е поставен под номер три в схемата след Роджър Федерер и Марин Чилич, тъй като  Рафаел Надал няма да участва . Най-добрият български тенисист остава четвърти в световната ранглиста. За последно той игра в Дубай, но  отпадна още на старта .", "date": "2018.03.05", "title": "Григор Димитров и треньорът му подкрепиха кампания срещу оръжията в САЩ"}
{"url": "https://www.dnevnik.bg/biznes/2018/03/05/3140366_kak_se_prigotvia_globalna_kuhnia_s_mestni_produkti/", "text": "По традиция в края на март списание \"Бакхус\" ще определи кой е най-добрият ресторант. За седемнадесета поредна година изданието определя най-добрите ресторанти в България в  традиционния конкурс \"Ресторант на годината 2017 Бакхус, Acqua Panna & S.Pellegrino\" . Общо 19 ресторанта са избрани от журито на \"Бакхус\" и ще се борят за награда в 9 категории на конкурса. Една от новостите в тазгодишното издание са лекторите, които идват от различни точки на света, за да покажат, че кулинарна обиколка на света може да се направи и с местни продукти. Кулминацията на конкурса е единствената по рода си галавечеря, на която се събират 300 души гурмани, ресторантьори, хора с висок бизнес профил, винари и любители. Тази година \"Бакхус\" организира събитието с подкрепата на най-старата и престижна кулинарна академия - Le Cordon Bleu London. Менюто е разработено съвместно с най-успелия български готвач Емил Минев, който днес е кулинарен арт директор на академията, заедно с още шестима талантливи млади български готвачи с международен опит: Симеон Петков - Regis et Jacques Marcon с три звезди \"Мишлен\", Франция; Любомир Тодоров, La Casa; Павел Павлов - pastry chef Норвегия; Веселин Калев - хотел \"Рила\", Боровец; Валентин Иванов, \"Космос\"; Пресиян Петров - \"Братя хлебари\". Те ще представят шестстепенно меню, с което ще разходят гостите около света за една вечер през вкусове и аромати, съчетани със специална селекция напитки и музика на живо, поднесена от четирима джазмени. Гостите на събитието ще могат да се насладят на едночасов коктейл преди вечерята с Veuve Cliquot и интерактивен кетъринг, представен от RedDevil Catering. А преди вечерята - уроци За първа година събитието \"Ресторант на годината 2017 Бакхус, Acqua Panna & S.Pellegrino\" ще бъде придружено от лекторски панел в първата половина на деня. Петима лектори пристигат специално в София, за да споделят своя професионален опит и знания. Панелът ще бъде открит oт Емил Минев с едночасова демонстрация \"Златното яйце\" и как да готвим с локални продукти, но да мислим глобално. Поканен е и младият учен Йордан Стефанов, създател на блога \"Наука и критично мислене\", който ще разкаже за биохимичните процеси, които текат в кухнята. От Италия ще гостува Чиро Фонтанези, сомелиер на Acqua Panna, който ще разкаже за професионалното съчетание между храни и напитки. Павел Павлов ще говори за последните тенденции в сладкарството и бъдещето на здравословните десерти. Фотографът и преподавател в HRC Culinary Academy - Илиaн Илиев, ще дойде от Кеймбридж, за да сподели опита си на успешен кулинарен фотограф.", "date": "2018.03.05", "title": "Как се приготвя глобална кухня с местни продукти"}
{"url": "https://www.dnevnik.bg/bulgaria/2018/03/05/3140748_planinskite_spasiteli_preduprejdavat_za_visoka/", "text": "Значителна е степента на опасност от лавини в Стара планина, Пирин, Рила и Витоша, съобщи Планинската спасителна служба (ПСС), цитирана от агенция \"Фокус\". Оттам препоръчват на туристите в планините да се движат само по зимни маркировки, да се информират за времето и да се съобразяват с метеорологичните условия. В билната част на Стара планина условията за туризъм са добри, а в средната част има мъгла. Във високите части на Пирин също има мъгла, както и в района на Черни връх. В Рила има ниска облачност, като в най-високите части няма мъгла. Условията за туризъм там са сравнително добри. Лифтовите съоръжения работят навсякъде. Температурите в планините са сравнително високи. Най-ниска е температурата на връх Мусала - минус 5-6 градуса.", "date": "2018.03.05", "title": "Планинските спасители предупреждават за висока опасност от лавини"}
{"url": "https://www.dnevnik.bg/photos/2018/03/05/3140513_fotogaleriia_bliasuk_i_cviat_na_cherveniia_kilim/", "text": "За разлика от наградите \"Златен глобус\", където гостите се облякоха в черно в знак на солидарност с движенията Time's Up и #MeToo, за оскарите нямаше специален дрескод и килимът грееше в различни цветове.  \"Дневник\" проследи церемонията на живо. Как протече може да прочетете  .", "date": "2018.03.05", "title": "Фотогалерия: Блясък и цвят на червения килим"}
{"url": "https://www.dnevnik.bg/evropa/kultura/2018/03/05/3131284_otkus_ot_avtobiografiia_za_kakvo_sluji_tozi_buton_na/", "text": "\"Автобиография. За какво служи този бутон?\" от Брус Дикинсън - Рок и метъл легендата проговаря! Смели, честни, интелигентни и много забавни, мемоарите на Брус Дикинсън разкриват истинското му лице пред феновете. Налейте си една бира, \"заключете дъщерите си\", затегнете коланите и се пригответе за автобиографията събитие на 2017 година, защото рок и метъл легендата Брус Дикинсън ви кани зад кулисите на IRON MAIDEN! В своята книга вокалистът на \"Желязната девица\" ви кани да яхнете буря, която и най-смелите ви фантазии не могат да си представят. От трудното си детство и сблъсъците с британската образователна система и насилието в нея през страстта си към фехтовката, авиацията, бирата, писането и киното до събирането на една от най-великите банди на всички времена – Брус Дикинсън създава текст, който е много по-различен от всяка автобиография, която сте чели досега. В \"Автобиография. За какво служи този бутон?\" няма да откриете информация за деца, бракове, разводи, предприемачески проекти; няма да прочетете любимите вицове на автора, нито ще откриете пазарски списък от събития в определена последова¬телност. За сметка на това в нея ще се озовете на едно приключение, в което музика и летене вървят ръка за ръка. Ако смеете да заложите на \"The Number of the Beast\", да изкрещите 666 в лицето на смъртта, да се сблъскате с огромните егота в света на рока и метъла, да преживеете отново раздялата на Iron Maiden, да се завърнете при тях, а междувременно да не ви е страх да рискувате живота си в авиационни инциденти – то тогава тази книга е за вас. \"Автобиография. За какво служи този бутон?\" гребе с \"големия черпак\" от живота на творец, родил се в бурните вълни на едно неспокойно минало, но разхождащ се по струните на едно също толкова интензивното и богато настояще. Впуснете се в търсене на рок и тайните на вселената, а именно – \"За какво служи този бутон?\" ИМА ЖИВОТ НА МАРС Никога не съм пушил цигари, освен някой случаен джойнт между 19-ата и 21-вата си година, за което ще споделя повече малко по-късно. Споменавам това, защото, в интерес на исти¬ната, пушех по кутия на ден само като стоях около родителите си. Господи, как пафкаха само. Когато бях на 16 години, се опи¬таха да ме включат в тяхното мръсно тютюнево общество, но изключителният ми бунтарски дух попречи да стана поредния тип с жълти пръсти. У дома често се пиеше, и то безразсъдно. Баща ми беше твърдо против слагането на колани, защото можели да те уду¬шат, и отдавна загубих бройката на случаите, в които шофираше мъртвопиян. Нищо от детството не е изгубено, освен родителите поня¬кога. Наистина не препоръчвам да се пие какъвто и да било ал¬кохол преди шофиране, дори едно питие не е добре. Разбира се, мога да бъда обвинен в лицемерие, тъй като младостта и увере-ността често ме караха да нарушавам това свое правило, но за щастие, се опомних навреме, за да не се претрепя, или което е още по-важно, преди да убия някой невинен. Само че доста избързваме с нашата машина на времето. Бу¬тонът на касетофона, който трябва да натисна, дори не съществуваше по времето когато ме записаха в новото ми училище, в един не особено приятен квартал на име Манър Топ в Шефилд. Според мен училището го биваше. Там се научих да пре¬цеждам картофено пюре, риба и грах (все пак беше петък) през стиснатите си устни и да се състезавам със съучениците си, до¬като тази консистенция не паднеше от устата ми. Мисля, че Гари Ларсън също е посещавал това училище, защото страховитите очила с рогови рамки на женския персо¬нал им придаваха онзи вид на пазачи от концентрационен ла¬гер, така популярен в секс филмите от седемдесетте. Имаше и такива, които приличаха на Ханибал Лектър и чието задължение беше да ни бият. Лигавенето с картофено пюре и грах беше тежко нарушение и биваше наказвано с бой с пръчка по дланите. Ако трябва да съм честен, не помня да е боляло чак толкова много. Но беше повече от ясно, че това не е нормално и изобщо не бива да се прилага на практика. Имах чувството, че нося кариран затворнически костюм и се намирам на Дявол¬ския остров. Не останах дълго в това училище, тъй като се преместих¬ме. Местенето щеше да се превърне в неразделна част от жи¬вота ми, но такъв беше семейният бизнес – постоянно сменях¬ме къщите с цел забогатяване. Новата ми стая представлява¬ше мазе, което делях със сестра си Елена – вече съзнателно същество, способно да говори. Имахме прозорец с големината на айпад, който се отваря¬ше към канавка, пълна с жълти листа. Имахме хладилник, от който удряше ток. Докосвах го с мокър парцал и чаках да видя колко електричество мога да поема, преди зъбите ми да започ¬нат да тракат. Нагоре по каменните стълби беше останалата част от човечеството. И, о... какво човечество? Живеех в хотел. В къща за гости. Родителите ми я управляваха. Баща ми я беше купил. В предния є двор продаваше коли втора употреба. Скоро купихме и съседната къща. Така империята отвърна на удара и построихме свръзка, която съедини двата имота. Татко постоянно гледаше плановете, които беше проектирал и начертал сам. А аз намерих едно парче от тапет и се опитах да проектирам космически кораб с животоподдържаща система, с който да отлетя за Марс. Появиха се строители, които явно бяха наети от баща ми. Що се отнася до мен, сдобих се с полезна, макар и не особено добре платена длъжност. Работата ми не се състоеше в строежа на сгради, а в събарянето им, което беше адски яко. Специали¬зирах се в разрушаването на тоалетни. Когато по-късно отидох да уча в колеж, така и не можах да приема на сериозно призива \"Разруши системата\". Бях много по-наясно с рушенето от по¬вечето хора и се гордеех с това. Хотелът, чието име беше \"Линдрик\", имаше бар, изграден по проект на баща ми. Доколкото си спомням, никога не зат-варяше през уикендите, особено ако татко беше на смяна. В понеделниците се осведомявах за случилото се от разказите на Лили. – О-о-о, господин Този и господин Онзи нападнаха госпо¬дин Ригби... а после този, другият, танцува върху масата и пад¬на от нея. О-о-о, счупи я наполовина, да знаеш. Беше от хубаво тиково дърво. Мисля, че си удари главата... Търговските пътници, които търсеха бърз секс, бяха наши редовни клиенти, но някои от тях бяха наистина много странни. Някакъв гаден тип отседна за две седмици. Даде ми визитка и ми каза: – Здрасти, занимавам се с карма йога. Излизаше в 19:00 часа и обикаляше улиците до зори. И не, нямаше куче, което да разхожда. Някои хора идваха и никога не си тръгваха. Неколцина се споминаха в леглата си. Ако някой някъде си отидеше от ужас¬на смърт, всички го научаваха от баба Лили: – Тя изгоря в колата си... Една вечер двама джентълмени се изненадаха един друг в тъмното, защото всеки от тях смятал, че ухажва гостенка на хо¬тела. На сутринта се вдигна страшна олелия. Имах чувството, че живея в една безкрайна комедия. Хотелът постоянно се разрастваше и повечето членове на семейството ни се преместиха в Шефилд. Баба и дядо от страната на баща ми – Етел и Морис – продадоха крайбрежния си пансион и дойдоха да живеят до нас. Дядо Дикинсън беше абсолютен двойник на актьора Уилфрид Хайд-Уайт само че с норфолкски акцент. Със свита цигара зад едното ухо, молив зад другото и спортно списание в ръка, той се занимаваше с онова, което днес се нарича \"преустройване\" на сгради. На практика това означаваше да ги събори и да използва материалите, за да ги издигне някъде другаде. Със своите метър и осемдесет баба Дикинсън беше внуши¬телна жена с гъста, чуплива, черна коса и поглед, който можеше да накара дърво да се предаде и да падне само. Беше работила като слугиня и живяла в железопътен вагон с още 18 момичета. Била доста бързонога и имала данни за атлетка, но не можела да си позволи да си купи обувки – няма как да бягаш 200 метра без шпайкове. До последния си дъх не забрави това унижение. Докато Етел печеше сладкиши, Морис се появяваше от то¬алетната с наполовина изпушена цигара и купчина списания. – Ето, синко, и ги харчи разумно – казваше ми той и ми да¬ваше половин крона8 с мазолестата си ръка, загрубяла от теж¬ката работа с тухли и мистрии. На семейните срещи в бара на хотела ни, при които основ¬но занимание беше поркането, чичо Род не пропускаше да ме засипе с добри съвети, като един от тях беше да не си правя татуировка. Чичо Род (той наистина ми беше чичо – брат на баща ми) беше харизматична личност и приличаше на онези гангстери, които винаги бяха заобиколени от леки жени. Бях на 10, когато сядах на коляното му, а той ми обясняваше британ¬ската система за филмова категоризация: – Значи имаме Х филми, към които спадат секс филмите, хорър филмите...", "date": "2018.03.05", "title": "Откъс от \"Автобиография. За какво служи този бутон?\" на Брус Дикинсън"}
{"url": "https://www.dnevnik.bg/analizi/2018/03/05/3139739_izkljucheniiata_za_poreden_put_spuvat_reformata_vuv/", "text": "След като дълги години висшето образование в България се финансираше \"на калпак\", България се превърна в една от държавите с най-много университети спрямо населението. Редица ВУЗ-ове започнаха да приемат студенти по всичко, а качеството и връзката с пазара на труда останаха на заден план дори за най-реномираните университети. Поради тези причини управляващите започнаха да мислят как да направят така закъснялата реформа и през 2014 г. приеха Стратегията за развитие на висшето образование за периода 2014-2020 година. Стратегията предвижда до 2020 г. 60% от субсидията за университетите да се определя въз основа на комплексна оценка за качеството на обучението и съответствието му с потребностите на пазара на труда. Увеличаването на дела на субсидията спрямо качеството върви по план – от 12,8% този дял стигна до 25%, а миналата седмица Министерски съвет  одобри  промени за повишаването му до 50% за 2018 година. Комплексната оценка за всеки университет и всяко професионално направление включва получената оценка от програмната акредитация, оценка за научната дейност (научни статии, цитируемост и докторантски програми) и оценка за реализация на завършилите студенти от  рейтинговата система на висшите училища . Дотук всичко изглежда добре и сякаш най-после висшето образование ще започне да изпълнява основната си роля за произвеждане на квалифицирани кадри за пазара на труда. Веднага щом се реши субсидията да се обвърже по-тясно с оценката за качество обаче, започнаха и изключенията (последните две са приети на заседанието миналата седмица):", "date": "2018.03.05", "title": "Изключенията за пореден път спъват реформата във висшето образование"}
{"url": "https://www.dnevnik.bg/sport/2018/03/05/3140751_bradli_uigins_i_skai_biaha_obvineni_v_preminavane_na/", "text": "Шампионът в \"Тур дьо Франс\" от 2012 г. Брадли Уигинс и \"Скай\" бяха обвинени, че са \"преминали етичната граница\", като са използвали медикаменти за подобряване не представянето на колоездача. Това се казва в задълбочен доклад на комисията за спорт, култура и медии в британския парламент, насочен към борбата с допинга в спорта. Твърдението е, че Уигинс е използвал вещества, които са разрешени само за спортисти с определени здравословни проблеми. Той обаче ги е приемал не с такава цел, а за да подобри представянето си, твърди комисията. Посочва се, че британецът и негови съотборници са ползвали кортикостероида \"Триамцинолон\". От \"Скай\" веднага излязоха със становище, в което отхвърлят заключенията в доклада. \"Категорично отхвърлям твърдението, че са използвани вещества без медицинска необходимост\", посочи Уигинс. Той се надява, че в следващите дни ще успее да се защити и да представи своята позиция. В своето обръщение \"Скай\" също два пъти използва израза \"категорично отхвърляме\". През септември 2016 г. във втората порция хакнати данни на Световната антидопингова агенция (WADA)  онлайн активистите Fancy Bears обявиха, че  Уигинс и Крис Фрум са имали разрешение  за употреба на забранени вещества с терапевтична цел. Преди година председателят на парламентарната комисия  Деймиън Колинс заяви, че доверието в британската федерация по колоездене (British Cycling) и \"Скай\" е разрушено . Думите му дойдоха при изслушване във връзка със съмнителния медицински пакет, доставен на сър Брадли Уигинс преди състезанието \"Дофине Либере\" през 2011 г. В доклада на комисията към британския парламент е засегнато разследването на Световната антидопингова агенция (WADA) срещу Русия, както и поглед към британската атлетика.", "date": "2018.03.05", "title": "Брадли Уигинс и \"Скай\" бяха обвинени в \"преминаване на етичната граница\""}
{"url": "https://www.dnevnik.bg/bulgaria/2018/03/05/3140775_obrushtenieto_na_ruskiia_patriarh_be_za_opredeleni/", "text": "Посланието на руския патриарх Кирил, който вчера  отправи критики заради споменаването на поляци, литовци и финландци наравно с руснаците  в официалната риторика по време на честванията на Трети март, е било насочено към определени хора. Това коментира говорителят на Светия синод протойерей Николай Георгиев в сутрешния блок на БНТ. \"На мен ми се струва, че това обръщение е за определени хора и да не се опитваме всички да четем между редовете какво е казал. Аз съм възпитан така, че според мен българският патриарх Неофит трябва да коментира руския патриарх. Един митрополит, да коментира друг митрополит, един духовник, друг духовник\", каза Георгиев. Той посочи, че руският патриарх специално е поискал кратка среща с медиите, на която изрази огорчението си. \"Тези, които трябва да го чуят, трябва да отговорят веднага. Този, който има да каже нещо, нека да го каже. Не съм аз човекът\", добави говорителят на Светия синод. По думите му българският и руският патриарх не са обсъждали въпроса за Македонската православна църква, която в края на миналата година  пожела да признае  българската за своя църква майка и така да уреди собственото си признаване от останалите православни църкви, а българската прие да съдейства. \"Имаше пълно спокойствие по въпроса и смятам, че това е не разрешение, а е едно огромно уважение на руската църква да види българската какво ще реши\", каза Георгиев и посочи, е досега БПЦ не е предприемала каквито и да било стъпки по въпроса. \"Българската църква няма никакво действие все още по отношение на македонската църква. Тъй като самата македонска църква, писмото, което написа до нас, е пожелателно-очаквано, и ние отговорихме с писмо, че сме готови да направим всичко възможно, но никакви действия още не са започнали\", каза той. Според него политиците могат да помогнат по въпроса за признаването на македонската църква, ако не търсят чисто политически изгоди от темата. Говорителят на Светия синод добави, че между българската и руската православна църква никога не е имало конфликт, дори когато между двете държави е имало. \"Между двете църкви винаги е имало мир и разбирателството, защото помежду ни е Христос и това е много хубав поздрав, който си разменят патриарсите по време на самата литургия\", изтъкна той.", "date": "2018.03.05", "title": "Обръщението на руския патриарх бе за определени хора, смята говорителят на Светия синод"}
{"url": "https://www.dnevnik.bg/sport/2018/03/05/3140776_diplomaciia_v_sporta_da_otpraznuvash_svetovna_titla/", "text": "Спортистите са най-големите посланици на страната си. Със сигурност много пъти сте чували тези думи, макар най-вероятно с български контекст. На световното първенство по лека атлетика в зала Мюриел Ауре спечели златото в бягането на 60 м. Спринтьорката от Кот д'Ивоар обаче беше изправена пред предизвикателство - за традиционната почетна обиколка тя остана без знамето на страната си. Тогава на помощ дойде зрител от трибуните с... ирландския флаг. Ауре прие идеята и бързата реакция и взе знамето, като го обърна, за да \"го пригоди\". По-късно шампионката коментира с усмивка пред Би Би Си. \"О, да. Просто го обърнах наопаки. Казах си \"добре, ще стане\". Знамето е абсолютно същото.\" Бързата реакция на зрителя в залата и на Ауре бяха посрещнати с положителни коментари в социалните мрежи. Спринтьорката изпълни ролята си на \"посланик\" на Кот д'Ивоар по света, а вече със сигурност повече хора познават знамето на страната ѝ, както и това на Ирландия.", "date": "2018.03.05", "title": "Дипломация в спорта: да отпразнуваш световна титла под \"чуждо\" знаме"}
{"url": "https://www.dnevnik.bg/bulgaria/2018/03/05/3140777_ognishte_na_ptichi_grip_e_otkrito_v_general_toshevo/", "text": "Огнище на птичи грип (инфлуенца тип H5N8) е открито в птицеферма в Генерал Тошево, съобщи пресцентърът на Българската агенция по безопасност на храните (БАБХ). Огнището на инфлуенца е в птицеферма за кокошки-носачки, като веднага е започнало унищожаване на птиците в обекта. Поетапно ще бъдат убити 140 хиляди носачки. Около птицефермата са обособени 3-километрова предпазна зона и 10-километрова наблюдавана зона. Наложени са забрана за търговията и придвижването на домашни, диви и други птици и яйца за разплод, организиране на панаири, пазари, изложби и други струпвания на домашни или други птици. Засилени са клиничните прегледи на птиците, отглеждани в останалите селища на територията на област Добрич, посочват от БАБХ.", "date": "2018.03.05", "title": "Огнище на птичи грип е открито в Генерал Тошево"}
{"url": "https://www.dnevnik.bg/sport/2018/03/05/3140781_kobe_braiunt_specheli_oskar_s_obiasnenieto_si_v_ljubov/", "text": "Първата изява в киното за легендата на \"Лос Анджелис лейкърс\" Кобе Брайънт завърши с награда от американската киноакадемия. Бившият баскетболист спечели \"Оскар\" за най-добър късометражен анимационен филм за \"Скъпи баскетбол\" (Dear Basketball). \"Чувствам се по-добре, отколкото при спечелването на шампионата, ако трябва да съм честен. Лудост е да бъда тук и да се чувствам оценен\", заяви Брайънт след получаването на наградата. Режисьор на филма е аниматорът от \"Уолт Дисни\" Глен Кийн. Анимацията се основава на  обяснението в любов към баскетбола, с което Брайънт се раздели със спорта .  Филмът включва най-добрите моменти в кариерата на петкратния шампион от НБА. Бившият баскетболист разказва за отдадеността си в спорта като малък и за момента, в който вече не може да се състезава на най-високо ниво. \"Най-трудното нещо за спортистите е да започнат отначало, като успокоят егото си. Трябва да научиш всичко отново от основите и знаеш, че това е най-трудната част\", каза още 39-годишният Брайънт. Бившият гард на \"Лейкърс\", който беше избран под №13 в драфта през 1996 г., се отказа през април 2016 г. След края на кариерата си Брайънт отвори собствено филмово студио. Той стана пет пъти шампион в Националната баскетболна асоциацията (НБА) - 2000, 2001, 2002 , 2009 и 2010 г. Брайънт е третият най-резултатен играч в цялата история на НБА. Той има 33 643 точки в редовните сезони, а с повече са само Карл Малоун (36 928) и Карим Абдул-Джабар (38 378).", "date": "2018.03.05", "title": "Кобе Брайънт спечели \"Оскар\" с обяснението си в любов към баскетбола"}
{"url": "https://www.dnevnik.bg/regioni/2018/03/05/3140820_svlachishte_zatvori_putia_sofiia_-_samokov/", "text": "Пътят София - Самоков е затворен заради свлачище, активирало се в района на Дяволския мост (след Кокаляне – бел.авт.), съобщи Агенция \"Пътна инфраструктура\". Снощи на пътя се е срутила скална маса вследствие на обилните валежи от дъжд и сняг. Очаква се пътят да остане затворен до вторник (6 март) на обяд. Дотогава ще се извършват огледи от екипи геодезисти и алпинисти и ще се премахват опасните скали от ската над пътя. по пътя София – Бистрица – Ярема; по пътя Ново село – Живково - гр. Ихтиман – магистрала \"Тракия\"; или по пътя Самоков – Дупница – магистрала \"Струма\".", "date": "2018.03.05", "title": "Свлачище затвори пътя София - Самоков"}
{"url": "https://www.dnevnik.bg/photos/2018/03/05/3140640_fotogaleriia_radostta_na_pobeditelite_na_oskarite/", "text": "За пореден 90-и път американската филмова академия раздаде смятаните за най-големи отличия в киното - оскарите. На снимката са носителите за четирите актьорски награди. Сам Рокуел за поддържаща мъжка роля и Франсис Макдорманд за главна женска роля за играта си в \"Три билборда извън града\". Алисън Джани взе приза за поддържаща женска роля в \"Аз, Тоня\" като противоречивата Лавона Хардинг - майката на фигуристката Тоня Хардинг. Гари Олдман пък бе отличен за образа си на Уинстън Чърчил в \"Най-мрачният час\".", "date": "2018.03.05", "title": "Фотогалерия: Радостта на победителите на оскарите"}
{"url": "https://www.dnevnik.bg/bulgaria/2018/03/05/3140888_i_v_sofiia_se_subra_protest_v_zashtita_na_arestuvaniia/", "text": "Стотина души се събраха пред Съдебната палата в София на протест в защита на д-р Иван Димитров, който бе задържан, след  като простреля смъртоносно мъж, влязъл в дома му, за да го обере , предаде агенция \"Фокус\". По-рано днес  голям протест се проведе в Пловдив , откъдето е лекарят. Протест този следобед имаше и пред сградата на Съдебната палата в Стара Загора, съобщава БНР. Демонстрацията днес бе организирана чрез социалните мрежи. Протестиращите настояват лекарят да бъде освободен, тъй като според тях е извършил убийството при самозащита. Те искат и да се промени наказателното законодателство, като се въведе друг регламент за самозащита. Затова се събира подписка, която да бъде изпратена до министър-председателя, председателя на Народното събрание и министъра на правосъдието. Със знамена и плакати с надписи \"Аз подкрепям д-р Димитров\" и \"Дълг на всеки човек е да пази семейството си\" протестиращите препречиха движението на трамваите по бул. \"Витоша\". Според първоначалната информация в нощта на 2 март Иван Димитров опитал да задържи влезлия в дома му мъж, но бил ранен с нож. Последвал е изстрел, а крадецът умира на улицата. Убитият е с 9 присъди за кражби. Лекарят не е имал разрешително за оръжие. По повдигнатото му обвинение в убийство законът предвижда наказание лишаване от свобода от 10 до 20 години.", "date": "2018.03.05", "title": "И в София се събра протест в защита на арестувания пловдивски лекар"}
{"url": "https://www.dnevnik.bg/sport/2018/03/05/3140889_firma_s_predstavitel_ljubomir_ganev_dari_medicinska/", "text": "Италианска фирма \"Сикстус\" (Sixtus), чийто представител за България е вицепрезидентът на Българския олимпийски комиет (БОК) Любомир Ганев, дари медицинска техника на Министерството на младежта и спорта (ММС). Тя ще бъде използвана в центъра за функционални изследвания и рехабилитация към ММС. Техниката се състои от три апарата и е на стойност 40 хиляди лева, обяви Ганев. \"Най-важното за нас е с това дарение да дадем възможност на българските спортисти да ползват най-добрата техника за възстановяване и диагностика, до която имат достъп техните колеги в Европа\", каза бившият волейболист и настоящ член на управителния съвет на волейболната федерация. Първият апарат е Pro Board System - система за измерване на равновесната устойчивост, състояща се от борд и сензор, който отчита проблемни зони на тялото на спортиста. Вторият - RiEnergy, е медицинска система за по-бързо възстановяване след травми и след голямо натоварване посредством електромагнитна терапия. Третата машина е уред за диатермална терапия за възстановяване след травми и операции, която работи с помощта на високочестотен ток. \"Науката е в основата на днешните успехи в спорта. Затова съм много благодарен за това дарение. Всеки нов апарат, с който се оборудва центърэт за функционални изследвания и рехабилитация към ММС, е в полза на българските спортисти\", коментира спортният министър Красен Кралев. По думите му през последните две години министерството е инвестирало над 300 000 лева в оборудване за центъра. От министерството посочиха, че центърът за спортна подготовка може да поеме и обработи резултатите на повече от 1500 състезатели на година. \"В последните няколко години полагаме големи усилия центърът да работи пълноценно. Преди това дейността му беше занемарена и федерациите бяха отвикнали да го ползват\", добави Кралев. \"Работим усилено, за да информираме федерациите за възможностите, които предлагаме тук, и аз се надявам все повече елитни спортисти да се възползват от услугите му\", каза още министърът. На събитието присъстваха още директорът на дирекция \"Координация и контрол на спортната подготовка\" д-р Любомир Младенов, треньорът на волейболния ЦСКА Александър Попов, капитанът на червените Ивайло Стефанов и състезателят Иван Крачев, който пръв тества новата техника.", "date": "2018.03.05", "title": "Фирма с представител Любомир Ганев дари медицинска техника на спортното министерство"}
{"url": "https://www.dnevnik.bg/photos/2018/03/05/3140815_fotogaleriia_partito_na_veniti_feur_sled_oskarite/", "text": "По традиция след връчването на наградите \"Оскар\" американското списание \"Венити Феър\" събра куп знаменитости на шумно парти в Бевърли Хилс, Калифорния. На снимката: Пристигането на актьора Тери Крюс и съпругата му Ребека.", "date": "2018.03.05", "title": "Фотогалерия: Партито на \"Венити Феър\" след оскарите"}
{"url": "https://www.dnevnik.bg/politika/2018/03/05/3140904_borisov_i_putin_obsudiha_balkanskiia_proekt_aec_belene/", "text": "Министър-председателят Бойко Борисов и руският президент Владимир Путин са обсъдили по телефона енергийните проекти в страната, включително последната идея на българския премиер за АЕЦ \"Белене\" като балкански проект. Двамата са разговаряли по телефона, ден след като руският патриарх Кирил си замина  \"огорчен\"  от България, където бе за честванията на националния празник Трети март. Борисов представи и посочи, че той е срещнал подкрепа от колегите му от страните от Западните Балкани, съобщава правителствената информационна служба. Владимир Путин от своя страна е посочил, че страната му е готова да се включи в обсъжданията при подновяване на работата по проекта. Обсъдено е и развитието на проекта за газов хъб \"Балкан\" и възможностите за директни доставки на газ за България при гаранции от страна на Европейската комисия. Коментирано е и изграждането на газопровода \"Турски поток\", като Путин е изтъкнал, че този проектът в голямата си част е изпълнен, а Борисов го е информирал, че интерконекторната връзка между България и Турция следва да е готова на 1 юни. В тази връзка е разгледана и възможността за изграждане на отклонение от \"Турски поток\", което да достига пряко до хъба \"Балкан\". По време на разговора е коментирано провеждане на на Съвета на Европейския съюз, което ще продължи до края на юни. Българският премиер е запознал руския президент и с развитието на темата за Западните Балкани, изграждане на транспортна, дигитална и електроенергийна свързаност в региона. и се наблюдава напредък в отношенията в редица сфери на икономиката, в търговията и туризма, посочва правителствената информационна служба. Отчетено е, че стокооборотът между България и Русия е нараснал с 24% през 2017 г., а руските туристи в страната са близо 560 хиляди, или с 1.3 процентни пункта повече от 2016 г.", "date": "2018.03.05", "title": "Борисов и Путин обсъдиха \"балканския\" проект АЕЦ \"Белене\""}
{"url": "https://www.dnevnik.bg/evropa/2018/03/05/3140909_evrosujuzut_udulji_sankciite_spriamo_bivshiia/", "text": "Страните от Европейския съюз удължиха с една година замразяването на авоарите на бившия украински президент Виктор Янукович и още 12 души, обвинени в присвояване на държавни средства и избягали от Украйна след бунта на Майдана през 2014 г., предаде БТА. Санкциите се удължават до 6 март 2019 г., уточнява комюнике на Съвета на ЕС. Наказателната мярка беше въведена през март 2014 г. и оттогава се подновява всяка година. Бившият президент и обкръжението му, \"смятани за отговорни за отклоняване на украински държавни средства и злоупотреба с власт, причинили пропуснати ползи на украинските държавни финанси\", остават в черния списък на ЕС, се казва в документа. От него обаче отпадат бизнесменът Сергей Клюев и бившият украински министър на правосъдието Елена Лукаш, отбелязва пресслужбата на Съвета на ЕС, цитирана от ТАСС. Санкциите включват замразяване на авоарите в Европа и забрана за достъп на територията на ЕС.", "date": "2018.03.05", "title": "Евросъюзът удължи санкциите спрямо бившия украински президент Виктор Янукович"}
{"url": "https://www.dnevnik.bg/sport/2018/03/05/3140911_adrian_andreev_poluchi_purva_povikvatelna_za_kupa/", "text": "Младата надежда на българския тенис Адриан Андреев  получи първа повиквателна в националния отбор. 16-годишният състезател е един от четиримата избраници на капитана Тодор Енев за предстоящите двубои в купа \"Дейвис\". През февруари  Андреев влезе в историята като първия тенисист , роден през третото хилядолетие, който играе в основна фаза на състезание от световния тур на АТП. Това се случи в тенис турнира в София, в който тинейджърът се включи с \"уайлд кард\". Другите трима в състава за купа \"Дейвис\" са Димитър Кузманов, Александър Лазов и Васил Младенов. Кузманов и Лазов са най-предно класираните българи след Григор Димитров, като заемат съответно 326-о и 461-о място. Младенов е №1073, като на него се разчита за мачовете на двойки. България се намира в най-слабата дивизия на купа \"Дейвис\" в зона \"Европа\" - Трета група. В нея се състезават 16 отбора, разделени в два турнира. Домакин на първия е Пловдив, а на втория - черногорският град Улцин. Само победителите от двата турнира ще спечелят промоция за горната дивизия - Втора група на евро-африканската зона. Българският отбор ще се бори за промоция с Албания, Андора, Кипър, Исландия, Македония, Монако и Сан Марино. Осемте отбора ще бъдат разделени в две групи, а победителите от тях ще продължат към финалния плейоф. Турнирът в България ще се проведе от 3 до 7 април на червените кортове на тенис клуб \"Локомотив\" в Пловдив. ", "date": "2018.03.05", "title": "Адриан Андреев получи първа повиквателна за купа \"Дейвис\""}
{"url": "https://www.dnevnik.bg/photos/2018/03/05/3140689_fotogaleriia_aksesoarite_vuv_vecherta_na_oskarite/", "text": "Звездни дами на Холивуд за пореден път дефилираха на червения килим в неделя преди церемонията по връчването на наградите \"Оскар\". Този път нямаше ясна тенденция за най-предпочитан цвят или бижута. Не се сбъднаха очакванията тоалетите да са предимно черни в духа на скандала #MeToo.  Така всички жени отново грееха в различни цветове и аксесоари. На снимката е носителката на оскар Дженифър Лоурънс.", "date": "2018.03.05", "title": "Фотогалерия: Аксесоарите във вечерта на оскарите"}
{"url": "https://www.dnevnik.bg/razvlechenie/2018/03/05/3140920_muj_e_arestuvan_za_krajba_na_oskara_na_fransis/", "text": "Мъж бе арестуван, защото откраднал наградата \"Оскар\" за най-добра актриса на Франсис Макдорманд, предаде БТА. 47-годишният Тери Брайънт бил задържан в деня на раздаването на най-престижните отличия в света на киното. На церемонията  Франсис Макдорманд получи \"Оскар\"  за най-добра актриса за ролята си във филма \"Три билборда извън града\". Полицията смята, че той е откраднал скъпоценната статуетка на парти след церемонията. Крадецът обаче бил хванат на място от фотограф, съобщава \"Ню Йорк таймс\". Статуетката била върната на Макдорманд, която казала на охраната да пусне мъжа. Брайънт обаче бил арестуван, като за освобождаването му е определена гаранция от 20 хил. долара.", "date": "2018.03.05", "title": "Мъж е арестуван за кражба на oскара на Франсис Макдорманд"}
{"url": "https://www.dnevnik.bg/photos/2018/03/05/3140759_fotogaleriia_svetovnite_snimki_na_denia_-_5_mart_2018_g/", "text": "Момче разглежда триизмерна инсталация на фестивала Dubai Canvas в Дубай, ОАЕ.", "date": "2018.03.05", "title": "Фотогалерия: Световните снимки на деня - 5 март 2018 г."}
{"url": "https://www.dnevnik.bg/sviat/2018/03/05/3140927_bivsh_ruski_razuznavach_e_v_kritichno_sustoianie_vuv/", "text": "Бившият руски разузнавач Сергей Скрипал, получил убежище във Великобритания, е в критично състояние, след като бил изложен на досег с неизвестно вещество, предаде БТА. Скрипал, който е на 66 години, е получил убежище във Великобритания през 2010 г. след размяна на шпиони между САЩ и Русия, съобщава Би Би Си. Мъжът е пенсиониран полковник от руското разузнаване, който през 2006 г. е осъден в страната си на 13 години затвор за шпионаж в полза на британското разузнаване. По-рано днес британската полиция съобщи за сериозен инцидент, станал в неделя в търговски център в Салисбъри, графство Уилтшър. Мъж и 33-годишна жена са намерени в безсъзнание на пейка в центъра. И двамата са настанени в болница, след като са били изложени на неизвестно засега вещество. Впоследствие мъжът е идентифициран като Сергей Скрипал. Руските служби за сигурност обвиняват Скрипал, че през 90-те години на 20 век е започнал да работи за британското разузнаване. Той е подавал на Ми-6 информация, класифицирана като държавна тайна, за което му е било плащано, твърди Москва.", "date": "2018.03.05", "title": "Бивш руски разузнавач е в критично състояние във Великобритания след досег с неизвестно вещество"}
{"url": "https://www.dnevnik.bg/sport/2018/03/05/3140942_suzdateliat_na_filma_za_ruskiia_doping_koito_specheli/", "text": "Режисьорът, сценарист и продуцент на филма \"Икарус\" Брайън Фогел посвети  спечеления днес \"Оскар\"  на бившия директор на московската антидопингова лаборатория Григорий Родченков и призова за оставката на президента на Международния олимпийски комитет (МОК) Томас Бах. Продукцията на \"Нетфликс\" взе наградата за най-добър пълнометражен документален филм. Разказът за  мащабната допинг схема в руския спорт , в основата на чието разкритие беше Родченков, изненадващо победи фаворита в категорията Faces Places. Родченков беше главният информатор на Световната антидопингова агенция (WADA), чиито доклади доведоха до изключването на Русия от олимпийското движение и международната атлетика. Бившият шеф на московската лаборатория разкри, че между 2011 и 2015 г. е действала мащабна схема за употреба, разпространение и прикриване на допинг, ръководена от спортното министерство и службите за сигурност. От Кремъл обявиха твърденията на Родченков  за безпочвени и поставиха под съмнение истинността на неговите обвинения, тъй като в момента той се укрива в САЩ. Наскоро руският президент  Владимир Путин дори го нарече \"идиот\"  и заяви, че допинг има навсякъде по света. Бившият директор на московската лаборатория замина за САЩ веднага след разкритията. Той продължава да живее там като защитен свидетел.  Руснакът заяви, че постоянно получава смъртни заплахи  и се опасява за живота си. \"Посвещаваме тази награда на д-р Григорий Родченков - нашия безстрашен информатор, който в момент живее в смъртна опасност. Надяваме се \"Икарус\" да е едно пробуждане. Пробуждане за Русия, но и нещо повече - за важността на това да кажеш истината\", каза Фогел при награждаването си. След това пред медиите той разкритикува Международния олимпийски комитет и президента му Томас Бах за допускането на руски спортисти до Пьонгчанг 2018 и последвалата  отмяна на руското наказание , въпреки че двама руснаци  бяха хванати с допинг по време на игрите . \"Просто и ясно - Томас Бах трябва да подаде оставка. Той е мошеник. Този човек трябва да се срамува от себе си. Трябва да си подаде оставката\", каза Фогел. Според него е недопустимо \"да потвърдите и докажете измама на такова ниво, която се разпростира в продължение на десетилетия, и след това тази страна да бъде перната през ръцете, като 160 нейни спортисти бъдат допуснати до игрите, двама от които с допинг\". \"След това игрите приключват, без тази страна да поеме отговорност и да се извини за някое от действията си,  без да приеме, че случилото се е вярно . Те продължават да преследват д-р Григорий Родченков, а междувременно наказанието на тази страна се отменя. Каква измама, каква корумпирана организация\", възмути се Фогел. Потърсени от специализирания сайт за олимпийски спорт Insidethegames.biz, от МОК са заявили: \"Поздравяваме г-н Фогел за неговия успех в Оскарите, но коментарите му зад сцената са напълно неподходящи.\"", "date": "2018.03.05", "title": "Създателят на филма за руския допинг, който спечели \"Оскар\", призова за оставката на Томас Бах"}
