{"url": "https://www.dnevnik.bg/politika/2018/10/20/3330722_siderov_i_barekov_si_postaviha_za_cel_chetirima/", "text": "Волен Сидеров и Николай Бареков обявиха, че очакват на предстоящите избори за европейски парламент да спечелят 4 депутатски места. Преди седмица двамата обявиха, че партия \"Атака\" ще кандидатства за членство в Алианса на консерваторите и реформистите в Европа (АКРЕ) и  ще се явят заедно на вота. Политическата сила, ръководена от Сидеров, официално подаде писмо за намерение за членство в АКРЕ. Това стана в молдовската столица Кишинев по време на среща на членовете на алианса. По време на официалната церемония настоящият евродепутат Бареков, който разпространи информацията с писмо до медиите, допълни, че \"очаква ВМРО и много други формации да се присъединят към разговорите за голямото патриотично обединение\". След като се разбра, че двамата ще се явят заедно на евроизборите, Сидеров уточни, че е предложил на коалиционните си партньори в \"Обединени патриоти\" – ВМРО и НФСБ, да се явят заедно с тях на вота. Лидерът на \"Атака\" добави, че Красимир  Каракачанов е дал своето съгласие.  Валери Симеонов обаче заяви, че НФСБ няма да се яви на изборите съвместно с Николай Бареков.", "date": "2018.10.20", "title": "Сидеров и Бареков си поставиха за цел четирима евродепутати, очакват и подкрепа от ВМРО"}
{"url": "https://www.dnevnik.bg/sport/2018/10/20/3330725_barselona_pokaza_planovete_si_za_razshiriavane_na_kamp/", "text": "Испанският шампион \"Барселона\" разкри плановете си за реконструкция на стадиона си \"Камп ноу\". Това се случи на годишната среща на борда на директорите. Каталунците от години обсъждат модернизирането на легендарното съоръжение, а това ще стане посредством проекта Espai Barca. След модернизацията \"Камп ноу\" ще трябва да има 105 хиляди места вместо досегашния капацитет от 99 хиляди души. Освен това ще се изгради козирка върху всички сектори, а не както е в момента едва една четвърт от местата да са покрити. Строителните дейности могат да започнат след края на настоящия сезон и да продължат три години. Това обаче няма да влияе на отбора, който ще може да играе домакинските си мачове на \"Камп ноу\", докато трае реконструкцията. Новият вид на \"Камп ноу\" трябва да бъде готов през 2022 г., а цената е около 360 милиона евро. Освен това \"Барселона\" ще построи и стадон \"Йохан Кройф\" в чест на легедарния футболист и треньор на клуба. На него ще играят мачовете си юношите и футболистите от втория отбор. Стадион \"Йохан Кройф\" ще бъде в пределите на комплекса \"Жоан Гампер\". Той ще бъде открит през 2019 г. Освен представянето на проектите президентът на \"Барселона\" Хосеп Мария Бартомеу отчете положителните резулати на клуба. \"Посредата на моя мандат \"Барселона\" е по-силен, стабилен и грижещ се отвсякога. Целта е занапред да продължаваме да се движим във възходяща линия и да сме все по-иновативни\".", "date": "2018.10.20", "title": "\"Барселона\" показа плановете си за разширяване на \"Камп ноу\" (видео)"}
{"url": "https://www.dnevnik.bg/politika/2018/10/20/3330727_nacionalnata_mreja_za_decata_poiska_ostavkata_na/", "text": "От Националната мрежа за децата също поискаха оставката на вицепремиера Валери Симеонов за изказването му, че Законът за хората е \" опит да се угоди на една група кресливи жени с уж болни деца\" . Те направиха това с официално писмо до министър-председателя Бойко Борисов, което е адресирано и до самия Симеонов. От организацията определят думите му като абсолютно недопустими, а с тях той \"прекрачил всяка граница на неразбиране на ангажиментите си, нормалността и просто човешките отношения\". Те припомнят, че ресорът на Симеонов е демографската политика и това предполагало да се бори за по-добър живот за децата. Националната мрежа за децата също така оттегля подкрепата си към правителството, докато вицепремиерът не бъде отстранен. \"Винаги сме се стремили да работим с всяко едно правителство и политическа партия в името на намирането на най-добрите решения за децата и семействата. Не можем обаче да подкрепяме държавните институции, които се управляват от правителство, чиито лидери имат двоен стандарт за морал, ценности и политики\", пише в позицията им. Те уточняват, че извинението на Борисов след случая не е достатъчно, а оставянето на Симеонов на поста \"е равносилно на съгласие с думите му\". Премиерът обаче уточни, че темата за оставката на единия от заместниците му не е на дневен ред. В понеделник е насрочен протест  на майките на деца с увреждания, на който ще се поиска оставката на Симеонов. Недоволството е по обяд пред Министерския съвет. Национална мрежа за децата обединява 149 организации, работещи с над 73 хил. деца в цялата страна. Имат съвместни дейности с няколко министерства, като работят и в 18 работни групи на различни институции.", "date": "2018.10.20", "title": "Националната мрежа за децата поиска оставката на Валери Симеонов с писмо до премиера"}
{"url": "https://www.dnevnik.bg/sport/2018/10/20/3330728_grigor_dimitrov_zapochva_sreshtu_kvalifikant_vuv_viena/", "text": "Поставеният под №3 в турнира от сериите АТП 500 във Виена Григор Димитров ще има за съперник квалификант в първия кръг. Българинът изтегли добър жребий в австрийската столица, след като и във втория кръг ще го чака тенисист, който е преминал през квалификациите. Едва в четвъртфиналите Димитров ще има някои от по-сериозните имена. Там потенциален съперник е един измежду Феликс Ожер-Алисим, Мартон Фучович, Дамир Джумхур или Фабио Фонини, като италианецът е седми поставен. В горната четвъртина на схемата са двама от фаворитите Кей Нишикори и Доминик Тийм, които са трети и първи поставен. С тяхната компания са още Ришар Гаске, Жол-Вилфред Цонга, Сам Куери, Денис Новак и Франсис Тиафо. На турнира във Виена участват Борна Чорич, Джон Иснър, Кевин Андерсън и Милош Раонич. През миналата година Димитров се отказа от участие във Виена. Сега той няма точки, които да защитава. Достигане до четвъртфинал в турнира носи 90 точки за световната ранглиста, а класиране сред четиримата най-добри – 180 точки. В момента Димитров е девети в световната ранглиста. До края на годината обаче той ще загуби още няколко места, след като няма да участва на финалния турнир на АТП в Лондон, където преди година спечели титлата и 1500 точки. През 2018 г. Димитров все още няма титла, а балансът му е 23 победи и 17 загуби.", "date": "2018.10.20", "title": "Григор Димитров започва срещу квалификант във Виена"}
{"url": "https://www.dnevnik.bg/detski_dnevnik/2018/10/20/3328214_otkus_ot/", "text": "Издателство \"Ентусиаст\" публикува втори том \"Събрани приказки и разкази\" от датския писател Ханс Кристиан Андерсен. Освен оригиналния превод на приказките от датски език на Петър Милков Петров, книгата съдържа и илюстрациите на Вилхелм Педерсен – първия художник, създал рисунки по произведенията на Андерсен преди повече от 150 години. Вторият том включва обичаните творби \"Дивите лебеди\", \"Цветята на малката Ида\", \"Малката русалка\", която е вдъхновението на дизайнера Стоян Атанасов за сътворяването на корицата. Изданието включва и някои от непревежданите на български език приказки на Андерсен. Последният трети том със събрани произведения на Ханс Кристиан Андерсен ще бъде публикуван до Коледа. Малката русалка Навътре в морето водата е синя като цветовете на най-красивата метличина и прозрачна като най-чистото стъкло, но е много дълбока, по-дълбока, отколкото може да стигне и най-дългата корабна верига; много камбанарии трябва да се наредят една върху друга, за да стигнат от повърхността до дъното. Там живеят морските хора. Някои си представят, че на дъното има само бял пясък; това не е така: там растат най-чудни дървета и растения, които са с толкова гъвкави стъбла и листа, че се поклащат при най-малкото движение на водата, като че ли са живи. Всички риби, малки и големи, се стрелкат между клоните, също както птиците във въздуха. На най-дълбокото място се намира царският дворец; стените му са от корали, високите островърхи прозорци – от най-прозрачния кехлибар, а покривът е от мидени черупки, които се отварят и затварят с движението на водата; толкова хубаво изглежда, защото във всяка от тях лежат блестящи бисери, един-единствен от които би бил достойно украшение за короната на всяка кралица. Морският цар бе вдовец от много години; старата му майка се грижеше за домакинството. Тя бе умна жена, но доста горда с произхода си, затова ходеше с дванайсет стриди на опашката, докато останалите благородници трябваше да се задоволяват с шест. Иначе тя заслужаваше похвала, особено за грижите си за малките морски принцеси, нейните внучки. Те бяха шест хубави деца, но най-малката бе най-красива от всички, кожата й бе чиста и нежна като розов цвят, очите й бяха сини като най-дълбоката морска глъбина; но също като останалите тя нямаше крака – тялото й свършваше с рибена опашка. По цял ден те играеха в двореца, в големите зали, където по стените растяха живи цветя. Отваряха големите кехлибарени прозорци и рибите влизаха при тях, също както при нас долитат лястовици, когато разтворим прозорците; рибите доплуваха чак до малките принцеси, ядяха от ръцете им и се оставяха да ги галят. Около двореца имаше голяма градина с огненочервени и тъмносини дървета, чиито плодове блестяха като златни, а цветовете им – като горящ огън, защото постоянно движеха стъбла и листа. Самата земя бе от най-чист пясък, но син, като горяща сяра. Всичко там долу беше в такива чудни оттенъци на синьото, че изглеждаше повече като че ли бе някъде високо във въздуха, с небе и отгоре, и отдолу, отколкото на дъното на морето. При спокойно море можеше да се зърне слънцето – като пурпурно цвете, от чийто цвят извира всичката светлина. Всяка от малките принцеси си имаше свое място в градината, където можеше да копае и сади както пожелае; една оформяше цветната си леха във вид на кит, друга намираше за по-добре, ако нейната прилича на малка русалка, а най-малката бе направила своята съвсем кръгла, като слънцето, и бе насадила само цветя, които грееха червени като него. Тя бе чудно дете, тихо и замислено; и докато другите сестри украсяваха с най-странни неща, които намираха в потънали кораби, тя имаше, освен червените като рози цветя, приличащи на слънцето високо там горе, само една красива мраморна статуя, прекрасен младеж, изваян от чист бял камък и при корабокрушение дошъл тука, на дъното. Тя посади до статуята една червена плачеща върба, чиито свежи вейки се спускаха надолу, към синьото пясъчно дъно. Там сенките изглеждаха виолетови и се движеха също както вейките; изглеждаше, като че ли клоните и корените искаха да се целунат. За нея нямаше по-голяма радост от това да слуша за човешкия свят отгоре; старата баба трябваше да й разказва всичко, което знаеше за кораби и градове, хора и животни. Особено очарователно й се струваше това, че горе на земята цветята ухаят, защото тук, на дъното на морето, те нямаха никакъв мирис; а и това, че горите са зелени и че рибите, които се виждат между клоните, могат да пеят толкова високо и хубаво, че е цяло удоволствие да ги послушаш; всъщност ставаше дума за малките птички, които бабата наричаше риби, защото нямаше как иначе да я разберат – никой никога не бе виждал птица. – Когато навършите петнайсет години – казваше баба им, – ще получите разрешение да излезете от морето, да седнете на лунна светлина по скалите и да гледате корабите, които плават покрай вас; ще видите гори и градове. Идната година едната от сестрите навършваше петнайсет, а останалите имаха по една година разлика, значи, на най-малката й оставаха цели пет години, преди да дойде време да изплува от дъното на морето и да види как е при нас. Но те си обещаха, че ще разказват на останалите какво са видели и намерили за най-хубаво през първия ден; защото баба им не им разказваше достатъчно, имаше толкова много неща, които им се искаше да узнаят. Най-нетърпелива беше най-малката, тъкмо тя, която трябваше да чака най-дълго и която бе толкова тиха и замислена. Много нощи прекарваше тя пред отворения прозорец и гледаше нагоре през тъмносинята вода, където рибите махаха с перки и опашки. Тя гледаше луната и звездите – те светеха доста бледо наистина, но пък през водата изглеждаха много по-големи, отколкото ние ги виждаме; ако пък под тях минеше нещо като черен облак, тя знаеше, че това е или кит, който плува над нея, или кораб с много хора, които сигурно и не помисляха, че отдолу стои една хубава малка русалка и протяга белите си ръце нагоре към кила. Скоро най-голямата навърши петнайсет години и можеше да излезе на повърхността. Когато се върна, тя имаше стотици неща за разказване, но най-хубавото, каза тя, било да легне на лунна светлина в някоя плитчина при тихо море и да гледа големия град на близкия бряг, където светлините мигали като стотици звезди, да слуша музиката, шума и глъчката на коли и хора, да гледа множеството църковни кули и камбанарии и да слуша как бият камбаните. Тъкмо защото не можела да отиде там, затова копнеела тя най-много за всички тия неща. Ох, как слушаше най-малката сестра всичко това и когато вечерта застана до отворения прозорец и погледна нагоре през тъмносинята вода, тя си представи големия град с всичкия този шум и глъч и й се стори, че дочува звъна на църковните камбани. На следващата година разрешиха на втората сестра да преплува водата нагоре и да отиде където пожелае. Тя излезе на повърхността точно когато слънцето залязваше, и тази гледка й се стори най-хубавата. Цялото небе изглеждаше като златно, каза тя, а облаците, да, тяхната хубост не можела да се опише; червени и виолетови, те плавали над нея; а много по-бързо от тях летели, като дълъг бял воал, ято диви лебеди, там, над водата, където слънцето залязвало; тя заплувала към него, но то потънало и розовият цвят изгаснал по водата и облаците. На следващата година третата сестра излезе горе, тя беше най-смелата от всички, затова заплувала по една широка река, която се вливала в морето. Хубави зелени хълмове с лозя видяла тя, дворци и чифлици надничали през великолепни гори; чула песента на птиците, а слънцето така припичало, че тя често се гмуркала във водата, за да охлади горещото си лице. В един малък залив срещнала цяло ято човешки деца; те тичали и пляскали чисто голи във водата; тя искала да поиграе с тях, но те избягали уплашени; дошло малко черно животно, това било куче, но тя никога не била виждала кучета, и я залаяло така страшно, че тя се изплашила и отплувала в открито море; но тя никога нямало да забрави прелестните гори, зелените хълмове и хубавите деца, които можели да плуват, въпреки че нямали рибени опашки. Четвъртата сестра не беше толкова смела, тя изплувала насред бурното море и каза, че тъкмо това било най-хубавото; виждало се много мили наоколо, а небето стояло отгоре също като голяма стъклена камбана. Кораби видяла, но отдалеч изглеждали като чайки, смешните делфини се премятали презглава, а големите китове пръскали с вода през ноздрите си и изглеждало, като че ли наоколо имало стотици фонтани. Дошъл ред и на петата сестра; но нейният рожден ден бе през зимата и затова тя видяла такива неща, каквито останалите не били видели първия път. Морето изглеждало зелено и наоколо плавали големи айсберги, всеки от които изглеждал като бисер, каза тя, но по-голям и от камбанариите, които хората строяха. В най-чудни форми се явявали те и блестели като диаманти. Тя приседнала на един от най-големите късове лед и всички кораби уплашено я заобикаляли, а вятърът развявал дългата й коса; но по-късно вечерта небето се покрило с облаци, засвяткало и загърмяло, а черните вълни вдигнали ледените блокове нависоко и те заблестели от червените светкавици. Всички кораби прибрали платна от ужас и страх, но тя седяла спокойно на плаващия айсберг и гледала как синият лъч на светкавица се спуска на зигзаг в блестящата вода. Когато някоя от сестрите излезеше на повърхността за пръв път, всички се възхищаваха от новите и хубави неща, които е видяла; но сега, когато бяха вече големи и можеха да излизат горе когато пожелаят, горният свят им стана безинтересен и те копнееха за дома си, а след около месец заявиха, че долу при тях е всъщност най-красиво и че тук се чувстват много приятно. Много пъти вечер петте сестри се хващаха за ръце и излизаха над водата; прекрасни гласове имаха те, по-красиви от човешките, и когато се зададеше буря и знаеха, че има вероятност да потънат кораби, те плуваха пред корабите и пееха много хубаво за това колко красиво е на дъното на морето, и молеха моряците да не се страхуват да дойдат там долу; но моряците не разбираха думите, мислеха, че това е песента на бурята, а и не можеха да видят красотите на дъното, тъй като, когато корабът им потънеше, хората се давеха и пристигаха мъртви в двореца на морския цар. Когато сестрите вечер така, ръка за ръка, се издигаха високо нагоре през водата, малката сестра оставаше сам-самичка, гледаше след тях и като че щеше да заплаче, но русалките нямат сълзи и затова се измъчват много повече. – Ех, да бях на петнайсет години – казваше тя, – зная, че горният свят много ще ми хареса, както и хората, дето строят и живеят горе! Най-сетне тя навърши петнайсет години. – Е, сега вече напускаш гнездото – рече баба й, старата царица вдовица. – Ела тук, сега ще те нагиздя като останалите ти сестри. – И тя сложи венец от бели лилии върху косата й; всеки цветен лист бе половинката от бисер; после старицата накара осем големи стриди да се защипят здраво за опашката на принцесата, за да се подчертае високият й произход. – Ох, че боли – рече малката русалка. – Така е, за хубост трябва да се търпи! – отвърна бабата. Ех, с какво удоволствие би отърсила цялото това великолепие и би свалила тежкия венец; собствените й червени цветя от градината й отиваха много повече, но не посмя да направи нищо. – Довиждане – каза тя и се издигна нагоре, лека и чиста като мехурче. Слънцето тъкмо беше залязло, когато тя подаде глава над водата, но облаците все още блестяха като рози и злато, а посред розовото небе ясно и хубаво искреше вечерницата, въздухът бе мек и чист, а морето – спокойно. Наблизо се виждаше голям тримачтов кораб, опънато бе едно-единствено платно, защото нямаше никакъв ветрец, а по въжетата и по мачтите седяха моряци. Чуваха се музика и песни, а с настъпването на тъмнината бяха запалени стотици шарени фенери; изглеждаше, като че ли знамената на всички държави се веят във въздуха. Малката русалка доплува досами прозорчето на една каюта и всеки път, когато вълните я повдигаха нагоре, тя можеше да види през огледалночистите стъкла множество празнично облечени хора. Най-красив бе младият принц с големите черни очи, който положително не беше на повече от шестнайсет години. Днес бе рожденият му ден и затова бе и цялото това празненство. По палубата танцуваха моряците, а когато и младият принц излезе там, във въздуха излетяха стотици ракети; стана светло като ден, малката русалка много се изплаши и се гмурна във водата, но скоро пак показа глава и като че ли всички небесни звезди се спуснаха към нея. Никога не беше виждала такава илюминация. Грамадни слънца се въртяха, прекрасни огнени риби се мятаха в синия въздух и всичко се отразяваше в чистото, спокойно море. На самия кораб бе толкова светло, че можеше да се зърне всяко въженце, всеки човек. Ех, колко красив бе младият принц, който се ръкуваше с хората, усмихваше се, а музиката се носеше в красивата нощ. Стана късно, но малката русалка не можеше да откъсне очи от кораба и от хубавия принц. Шарените фенери бяха изгасени, ракетите не се издигаха вече във въздуха, не се чуваха и оръдейни изстрели, но дълбоко в морските глъбини буботеше и тътнеше, а в същото време тя се люлееше нагоре и надолу по вълните, така че да може да надзърта в каютата; корабът набираше скорост, платната се издуваха едно след друго, вълните се носеха все по-бързо, заприиждаха черни облаци, някъде далеч се светна. Ох, че страшно време се задаваше! Затова и матросите прибраха платната. Грамадният кораб се люлееше с летяща скорост по бурните вълни, които се издигаха като големи черни планини и заплашваха да се стоварят върху мачтите; но корабът се гмуркаше като лебед между високите вълни и се издигаше отново по високите хребети. Малката русалка си мислеше, че плаване с такава скорост бе забавно, но моряците не мислеха така, корабът скърцаше и стенеше, дебелите дъски се огъваха под силните удари на вълните, мачтата се пречупи по средата, като да бе тръстика, корабът се наклони на една страна и в трюма нахлу вода. Чак сега малката русалка разбра опасността, тя самата трябваше да се пази от греди и късове дърво, които плаваха по водата. За миг притъмня така, че нищо не можеше да се види, но когато се светна отново, стана толкова светло, че тя разпозна всички по кораба; всеки се спасяваше както може; тя търсеше с очи най-вече младия принц, но го видя, когато корабът вече се разпадаше, да потъва в дълбоките вълни. Най-напред много се зарадва, защото той идваше долу при нея; но после си спомни, че хората не могат да живеят под водата и че той можеше да дойде в бащиния й дворец само мъртъв. Не, той не биваше да умре; затова тя заплува между греди и дъски, които се носеха по вълните, напълно забравила, че те можеха да я смачкат, гмурна се дълбоко под водата, издигна се отново нависоко сред вълните и най-сетне се приближи до младия принц, който вече почти не можеше да се задържа по бурните вълни; ръцете и краката му бяха отмалели, красивите му очи се затваряха, щеше да умре, ако малката русалка не бе пристигнала. Тя повдигна главата му над водата и остави вълните да я носят, заедно с него, където пожелаят. На сутринта бурята утихна; от кораба не се виждаше и треска, слънцето изгря толкова червено и бляскаво, че руменината му се предаде и върху бузите на младия принц, чиито очи обаче оставаха затворени; русалката целуна високото му красиво чело и приглади мократа му коса назад; помисли си, че той прилича на мраморната статуя долу, в нейната малка градинка, целуна го отново и горещо пожела да остане жив.", "date": "2018.10.20", "title": "\"Малката русалка\" и още приказки от Андерсен"}
{"url": "https://www.dnevnik.bg/sport/2018/10/20/3330733_surbiia_prechupi_italiia_v_petsetova_drama_i_stupi_na/", "text": "Сърбия е световен шампион по волейбол за жени, след като победи във финала Италия в драматичен двубой. Сръбкините оцеляха, след като два пъти изоставаха, но стигнаха до крайния успехс 3:2 (21:25, 25:14, 23:25, 25:19, 15:12). Титлата е първа за Сърбия, която дотук имаше един загубен финал през 2006 г. Италианките изиграха втори пореден петсетов мач, като физическата и психическа умора оказа влияние. \"Скуадра адзура\" не успя да повтори успеха си от 2002 г., когато вдигна световната титла. Най-резултатна за световните шампионки беше диагоналът Тияна Бошкович с 26 точки. Бранкица Михайлович добави 19, като също беше на много високо ниво. Опитната посрещачка завърши някои от най-трудните атаки. Звездата на Италия Паола Егону записа 33 точки, но само тя не беше достатъчна на \"Скуадрата\". Лучиа Бозети се отчете с 14, а с едва десет завърши другият основен нападател Мириям Сила. Италианският отбор, който влезе в мача в ролята на фаворит спечели първата част. След това обаче волейболистките на Давиде Мацанти допуснаха спад в играта си. Втората част беше взета убедително от сръбкините. След това Италия заложи основно на Паола Егону, която беше натоварена да завършва повечето атаки. Това сработи в третия гейм, но след това 19-годишната нападателка се измори. В четвъртия и най-вече в решителния пети гейм сръбкините бяха по-свежи. Те показаха и по-голямо желание, а също така спасиха невероятни топки в защита.", "date": "2018.10.20", "title": "Сърбия пречупи Италия в петсетова драма и стъпи на световния връх във волейбола"}
{"url": "https://www.dnevnik.bg/sport/2018/10/20/3330731_propadaneto_na_real_produlji_s_domakinska_zaguba_ot/", "text": "Реал\" (Мадрид) затвърди кризата, в която се намира, след като не успя да спечели четвърти пореден мач в Ла Лига и загуби от \"Леванте\". Тимът на Хулен Лопетеги отстъпи с 1:2 в поредния си слаб двубой. Загубата е трета поредна във всички турнири. Гостите от Валенсия поведоха с 2:0 още до 13-ата минута, когато точни бяха Моралес и Рожер от дузпа. \"Реал\" върна един гол в 72-ата минута след точно изпълнение на Марсело. Почетният гол прекъсна и серията на мадридчани без гол. Те нямаха попадение в продължение на 481 минути. Двубоят започна с поеделено надмощие, като \"Реал\" играеше прекалено бавно и без да изненадва с нищо своя съперник. Това позволи на \"Леванте\" да се групира и да разчита на бързи контраатаки, възползвайки от разредените пространства в половината на домакините. Точно това се случи в шестата минута, когато гостите откриха резултата. Дълъг пас на централния защитник Серхио Постиго изведе Хосе Моралес сам срещу Тибо Куртоа. Нападателят финтира вратаря още с първото си докосване, след което на празна врата нямаше проблеми да се разпише – 0:1. В ситуацията и Рафаел Варан сгреши сериозно, допускайки Моралес да се озове зад гърба му. Ранното попадение се отрази на футболистите на \"Реал\" и в следващите няколко минути те изобщо не успяха да стигнат до опасност пред полето на \"Леванте\". В 13-ата минута гостите от Валенсия вкараха и втори гол, за да накарат феновете на \"Бернабеу\" да млъкнат. Първоначално реферът Гийермо Куадра Фернандес отсъди нарушение на границата на наказателното поле. Последва обаче консултация с видеоасистентите, които обясниха на съдията, че има игра с ръка на Рафаел Варан в наказателното поле. Така Фернандес посочи бялата точка. От 11-те метра Рожер Марти се разписа в левия ъгъл на Куртоа. Това беше и първият случай, в който \"Реал\" получава два гола в първите 15 минути от февруари 2017 г. Предишният път беше срещу градския съперник на \"Леванте\" – \"Валенсия\". До края на първата част \"Реал\" опита да отговори и беше близо до гол, но вратарят на \"Леванте\" се справи добре. Веднъж пък и гол на Марко Асенсио беше отменен заради засада. На почивката Лопетеги извади колебливия Алваро Одриосола, за да пусне Гарет Бейл, а \"Реал\" изглеждаше по-офанзивно. Промяна в играта обаче нямаше, а в 60-ата минута на терена се появиха Карим Бензема и Дани Себайос. С два гола аванс \"Леванте\" се прибра плътно в своята половина и вече нямаше намерение да атакува. Гостите буквално \"поканиха\" \"Реал\" в своето поле и накрая допуснаха грешка. В 72-ата минута Марсело завърши многоходова комбинация, разписвайки се с десния крак след подаване на Бензема. Левият защитник вкара своя трети гол срещу \"Леванте\" в Ла Лига, който е и отборът, срещу който Марсело има най-много попадения. До края на срещата се игра изцяло пред вратата на \"Леванте\". Вратарят на гостите обаче се прояви отлично и спаси всичко, което имаше пред него. В добавеното време Моралес можеше да се разпише още веднъж, но останал сам срещу Куртоа не уцели вратата.", "date": "2018.10.20", "title": "Пропадането на \"Реал\" продължи с домакинска загуба от \"Леванте\""}
{"url": "https://www.dnevnik.bg/sport/2018/10/20/3330744_chelsi_vze_tochka_v_derbito_s_junaited_s_gol_v_96-ata/", "text": "Голямото дерби от деветия кръг на Висшата лига между \"Челси\" и \"Манчестър юнайтед\" завърши без победител, след като двата тима поделиха точките при 2:2. Двубоят беше много вълнуващ, изпълнен с положения. Преди почивката домакините от Лондон имаха надмощие, но през втората част то беше в полза на гостите. След като преди две седмици победиха \"Нюкасъл\" с 3:2, обръщайки от 0:2, сега футболистите на Жозе Моуриньо бяха много близо до нов обрат. Антонио Рюдигер изведе \"Челси\" напред в 21-ата минута след удар с глава. В рамките на 18 минути – между 55-ата и 73-ата обаче гостите от Манчестър излязоха напред. \"Челси\" все пак стигна до точката с попадение на Рос Баркли в шестата минута на добавеното време. \"Челси\" остава без загуба в шампионатен мач при треньора си Маурицио Сари. Тимът има девет победи в 12 мача, в които три пъти завърши наравно. Единственото поражение дотук при Сари е в мача за \"Къмюнити шийлд\". Двубоят обаче завърши много грозно, след като при изравнителния гол на Рос Баркли, човек от щаба на Маурицио Сари провокативно се зарадва пред Моуриньо. Португалецът го последва към тунела, но все пак останалите от двата тима успяха да ги усмирят. Поставеният под сериозно напрежение Жозе Моуриньо направи няколко промени в стартовия си състав. Той пусна от първата минута Виктор Линдельоф и Хуан Мата вместо Ерик Бай и Скот Мактоминей, които играха с \"Нюкасъл\". В тима на \"Челси\" Маурицио Сари пусна като титуляри Алваро Мората и Матео Ковачич. В първите минути идеите на сините сработиха, като футболистите на Сари държаха повече топката. Първата възможност беше от свободен удар, изпълнен от Уилиан, но топката прелетя над вратата. В 21-ата минута домакините откриха резултата след статично положение. Уилиан центрира от корнер, а Антонио Рюдигер беше оставен непокрит и се разписа със силен удар. При центрирането Пол Погба се разсея и изпусна централния защитник на \"Челси\", който нямаше как да сгреши от около 5-6 метра. До почивката футболистите в синьо продължиха да бъдат много по-активни и създадоха няколко опасности, но така и не успяха да отправят друг точен удар към вратата на Давид де Хеа. За сметка на това \"Юнайтед\" имаше само един удар за 45 минути и той дори не попадна в очертанията на вратата на Кепа Арисабалага. След почивката футболистите на Жозе Моуриньо излязоха по коренно различен начин. Макар и португалеца да не предприе никакви кадрови промени, съставът походи много по-агресивно и заигра на по-високи обороти. Едва десет минути след подновяването на играта \"червените дяволи\" изравниха с точно изпълнение на Антони Марсиал. Френският нападател се разписа, след като \"Челси\" продължително не успя да изчисти топката от своето наказателно поле. Тя попадна в Марсиал, който от границата на вратарското поле не сгреши – 1:1. Футболистите на \"Челси\" обаче протестираха, че играта е трябявало да бъде спряна, защото в ситуацията техен защитник лежеше в наказателното поле. Ранният гол се отрази негативно на \"Челси\" и домакините вече много по-трудно достигаха до опасни положения пред Де Хеа. Всичко в играта на \"Челси\" се свеждаше до Азар, който обаче беше много добре пазен. Мората пък остана изолиран в предни позиции. В 71-ата минута Де Хеа трябваше да се намесва след много мощен удар на Н’Голо Канте. Буквално секунди по-късно \"Юнайтед\" успя да организира и ключова контраатака. Лукаку напредна отдясно и пусна за Рашфорд на границата на наказателното поле. Английският национал предпочете да не стреля, а подаде наляво за Марсиал, който още със спирането си нагласи топката и с плътен удар с десния крак не остави никакви шансове на Кепа – 1:2. За Марсиал това е трети гол в последните два мача, след като той се разписа и при обрата срещу \"Нюкасъл\". Французинът отбеляза два гола в един мач за пръв път от 2016 г. \"Челси\" натисна в минутите до края, а с тази цел на терена се появи и Оливие Жиру. Все пак в добавеното време домакините стигнаха до трите точки. Това се случи след много драматична ситуация. Първо удар с глава на Давид Луиз срещна страничния стълб,а при опита за добавка на Рюдигер Де Хеа се намеси. Все пак притичалият Баркли успя да се разпише и да донесе точката на своя отбор.", "date": "2018.10.20", "title": "\"Челси\" взе точка в дербито с \"Юнайтед\" с гол в 96-ата минута"}
{"url": "https://www.dnevnik.bg/tehnologii/2018/10/20/3330739_dve_kosmicheski_agencii_obediniha_sili_i_izpratiha/", "text": "От космодрума Куру във Френска Гвиана успешно беше изстреляна ракетата \"Ариане-5\" (Ariane 5), която изведе в космоса апарата \"БепиКоломбо\" (BepiColombo), съобщава БТА. Очакванията са след седем години полет мисията да достигне своята цел - Меркурий. Проектът е съвместен между Европейската космическа агенция и японската Агенция за аерокосмически изследвания. Той е на стойност 1.85 млрд. долара. Когато апаратът, наречен в чест на италианския математик и инженер Джузепе Коломбо, достигне планетата в края на 2025 г., от него ще се отделят в отделни орбити две сонди - една на европейската агенция и една на японската. Те ще правят самостоятелни изследвания на повърхността и магнитното поле на Меркурий.", "date": "2018.10.20", "title": "Две космически агенции обединиха сили и изпратиха сонди до Меркурий"}
{"url": "https://www.dnevnik.bg/tehnologii/2018/10/20/3328176_winamp_suzdava_edinen_muzikalen_pleur_za_smartfoni/", "text": "Ако в началото на века сте използвали компютъра си, за да слушате музика, шансовете да сте използвали мултимедийния плеър Winamp са много големи. През 2013 г. известната на цяло поколение почитатели на технологиите програма  за малко щеше да изчезне,  но AOL успя да намери купувач за нея в лицето на Radionomy, като компанията обеща, че няма да прави големи промени в дизайна му. Пет години по-късно Winamp е на път да влезе в новата ера на технологиите, след като собственикът на Radionomy Александър Сабунджиан обяви, че се разработва приложение на плеъра за смартфони. \"В момента наблюдавам, че за слушането на музика на телефона са нужни по няколко плеъра. Един за музиката, качена на устройството, друг - за музика от интернет, трети - за радио. Хората искат всичко да им е улеснено и Winamp ще предложи единен плеър, който да води до всички канали за музика\", обясни Сабунджиан. Идеята за мобилно приложение на Winamp все още е в начален стадий и няма конкретна дата кога ще се появи. Почти сигурно е, че приложението ще излезе на пазара през 2019 г. Winamp дълго време беше най-популярният плеър, преди да започне да отстъпва позициите си на iTunes. Той е създаден от компанията Nullsoft, която бе закупена от AOL през 1999 г.", "date": "2018.10.20", "title": "Winamp създава единен музикален плеър за смартфони"}
{"url": "https://www.dnevnik.bg/sviat/2018/10/20/3330748_vseleskata_patriarshiia_da_vuzstanovi_dialoga_s/", "text": "Патриархът на Антиохия и целия Изток Йоан Десети и сръбският патриарх Ириней призоваха Вселенския патриарх Вартоломей да възстанови братския диалог с Руската православна църква за решаване на конфликта помежду им, предаде ТАСС. Агенцията се позовава на съвместна декларация на Сръбската православна църква и на Антиохийската православна църква, приета в рамките на посещението на патриарха на Антиохия в Сърбия. В началото на седмицата Синодът на Руската православна църква  прекрати евхаристийното си общение  с Вселенската патриаршия, защото тя подкрепи украинското искане за независима, автокефална църква. Константинопол сне анатемата от  киевския патриарх Филарет . Руската църква определя ситуацията като най-голямата схизма в християнството от над 1000 години насам. \"Отчитайки спешната необходимост да се избегне по-нататъшна ескалация на сегашната криза, сръбският и антиохийският патриарх призовават своя събрат, Негово всесветейшество Вселенския патриарх, да възстанови братския диалог с Руската православна църква, така че с братската подкрепа и участие на всички други настоятели на поместните православни автокефални църкви той да разреши конфликта между Цариградската /Константинополската/ патриаршия и Московската патриаршия, се казва в декларацията, цитирана от БТА. ", "date": "2018.10.20", "title": "Вселенската патриаршия да възстанови диалога с Руската църква, призоваха патриарси"}
{"url": "https://www.dnevnik.bg/sviat/2018/10/20/3330747_stotici_hiliadi_demonstrirat_v_london_za_referendum/", "text": "Стотици хиляди британци излязоха в слънчевия лондонски следобед на демонстрация с настояване да има нов референдум за или против споразумението за Брекзит, което правителството на Тереза Мей още не е договорила по-малко от половин година преди срока за напускане на Европейския съюз. Според организаторите това е най-мащабното подобно събитие и в него към 17 часа българско време са се включили близо 670 000 души. Сред събралите се имаше известни лица, включително кметът на града Садик Кан, който заяви, че на референдума през 2016 г. \"никой не е гласувал за това децата и внуците ни да живеят по-зле\". Някои социологически проучвания показват лека промяна на обществото в отношението към членството в ЕС, но тя не е достатъчно категорична, а и мнозина британци казват, че все повече им писва от цялата история с Брекзит. Терезай Мей на няколко пъти заявява, че няма да има втори референдум, а опозиционните лейбъристи - че са отворени към идеията за такова гласуване с цел страната да остане в съюза, но при определени условия. Твърдите привърженици на Брекзит казват, че нов референдум ще е предателство към демокрацията, защото народът се е произнесъл ясно, че не иска по никакъв начин да се остава в структурите на ЕС.", "date": "2018.10.20", "title": "Стотици хиляди демонстрират в Лондон за референдум срещу Брекзит"}
{"url": "https://www.dnevnik.bg/sport/2018/10/20/3330758_snimka_na_denia_emocionalniiat_sledobed_na_joze/", "text": "Мениджърът на \"Манчестър юнайтед\" Жозе Моуриньо имаше емоционален следобед на \"Стамфорд бридж\" в двубоя с \"Челси\". Срещата  , а в края ѝ португалеца имаше сблъсък с един от помощниците на Маурицио Сари. След срещата пък част от феновете на домакините го обиждаха.", "date": "2018.10.20", "title": "Снимка на деня: Емоционалният следобед на Жозе Моуриньо"}
{"url": "https://www.dnevnik.bg/ot_vas/novini_ot_vas/2018/10/20/3330654_oranjeriia_za_misli_vuv_varna/", "text": "Идеята на инсталацията е човек да се изолира за кратко от външния свят, като прочете и сподели нещо позитивно.", "date": "2018.10.20", "title": "\"Оранжерия за мисли\" във Варна"}
{"url": "https://www.dnevnik.bg/sport/2018/10/20/3330285_paola_egonu_-_19-godishnata_zvezda_na_italianskiia/", "text": "Да бъдеш нормален е скучно, по-добре е да си специален\". Това е мотото в живота на новата звезда на италианския волейбол Паола Егону. Само на 19 години и с ръст от 189 см, състезателката от нигерийски произход привлече погледите със силната си игра на световното първенство в Япония. Тя е водещият реализатор на шампионата и има основна заслуга за достигането на Италия до финала след  феноменалните 45 точки в полуфинала срещу Китай . Постижението на Егону е впечатляващо, като 19-годишната състезателка остана близо до върховия си резултат в кариерата. С 46 точки тя държи рекорда за най-резултатен играч в мач от първото ниво на италианския волейбол при жените. Още по-впечатляващото е, че личният ѝ рекорд дойде в дебютния ѝ сезон в елита през 2016 г., когато още не беше навършила 18 години. Почитателите на волейбола са наясно с качествата на италианската националка още от игрите в Рио 2016. Тогава, само на 17 години, тя постави рекорд за най-силен сервис на олимпийски игри със скорост 101 км/ч. Егону е родена и израства в Италия в семейството на нигерийски емигранти, които се преместват в Европа преди 30 години. Родителите я записват на волейбол без големи очаквания, но тя бързо намира страстта си в спорта. \"Бях на 12 години, когато започнах да играя. Интересът ми към волейбола дойде от няколко детски предавания, които гледах. В началото спортувах за забавление, защото не исках да стоя постоянно вкъщи\", казва Егону. На 14 години тя се мести от родния Читадела в Рим, за да тренира в \"Клуб Италия\". Отборът е известен с налагането на млади състезателки. По това време Егону дебютира в третото ниво, а две години по-късно тимът става част от елита. Напредъкът й е забелязан, като преди да навърши 17 г. е повикана да играе за младежките отбори на Италия. През 2015 г. Егону е избрана за най-добър играч и най-добър диагонал при триумфа на световното за девойки до 18-годишна възраст. Същата година тя е част от отбора до 20 години, който печели бронза на шампионата на планетата.  Големият пробив на Егону дойде в Рио 2016. Тя игра във всички мачове за Италия, въпреки че влезе в отбора едва няколко месеца по-рано. Тогава тимът се представи слабо и остана девети. Егону гледа към олимпийския връх. \"Най-голямата ми мечта е да спечеля олимпийските игри. Това, което прави италианския тим толкова силен, е духът сред младите момичета, които осъзнават важността да играят за нацията\", казва 19-годишната състезателка.  Надеждите на всички в Италия са Егону да поведе националния отбор към бъдещи успехи. На нея ще се разчита много в спора за световната титла срещу Сърбия днес. В полуфинала срещу Китай тийнейджърката показа, че може да се справи с напрежението и отговорността, след като всяко нападение на италианките в последните пет разигравания в мача беше насочено именно към нея.", "date": "2018.10.20", "title": "Магията да бъдеш специален, или коя е новата звезда на италианския волейбол Паола Егону"}
{"url": "https://www.dnevnik.bg/bulgaria/2018/10/20/3330467_bnr_da_otdelia_do_10_na_sto_ot_bjudjeta_si_za/", "text": "Българското национално радио да отделя за цялостна издръжка на музикалните си състави не повече от 10 на сто от субсидията на държавния бюджет и фонд \"Радио и телевизия\". А приходите от музикалните състави да постъпват в бюджета на радиото. Това е предвидено в промяна на Закона за радиото и телевизията, внесена преди дни от председателя на комисията по култура Вежди Рашидов /ГЕРБ/. Със законопроекта се регламентира, че Българското национално радио създава и поддържа музикални състави. В мотивите на вносителя се посочва, че радиото поддържа три оркестъра, както и три хора, а тази дейност е възложена на БНР още от самото им създаване. В същото време обаче това не е регламентирано в закона и по нормативните правила радиото няма такова задължение. Според Рашидов приемането на измененията би решило един потенциален бъдещ спор за присъщите дейности на общественото радио. Последната половин година беше белязана от няколко протести свързани с музикалните състави на БНР. Първоначално протестираха  музикантите от оркестрите на радиото  заради ниското си заплащане. По време на споровете дори депутати от ГЕРБ предложиха музикалните състави на БНР да излязат от структурата на общественото радио и да преминат на делегирани бюджети. А Рашидов обвини радиото, че се опитва да прехвърли проблемите си към депутатите. В средата на август пък  протестираха и родители и деца от Детския радио хор  заради смяна на диригента им.", "date": "2018.10.20", "title": "БНР да отделя до 10 на сто от бюджета си за музикалните състави, предвиждат промени"}
{"url": "https://www.dnevnik.bg/evropa/2018/10/20/3329874_vurvi_li_germaniia_kum_nova_iztochna_politika/", "text": "Вместо да прави увертюри към Кремъл, германският външен министър Хайко Маас се стреми към повече сътрудничество с Централна Европа. Това е добра идея. С тези думи Улрих Шпек, старши сътрудник в берлинското бюро на \"Германския фонд Маршал\" на САЩ, започва статия, озаглавена \"Към \"нова Източна политика\"?\" и публикувана в Берлинския политически журнал. През последните близо две десетилетия германската външна политика бе водена в две посоки – някои водещи актьори гледаха на Запад към Америка, а други гледаха по-скоро към Изтока, към Русия. Според анализатора червено-зеленото правителство между 1998 и 2005 г. е добър пример. По време на втория му мандат канцлерът Герхард Шрьодер от социалдемократите се концентрира върху връзките с руския президент Владимир Путин в опит да балансира Америка на Джордж Уокър Буш, заедно с френския президент Жак Ширак. Но докато Шрьодер използва отхвърлянето на войната в Ирак за изборни победи, неговият външен министър Йошка Фишер от Зелените, който също бе против войната в Ирак, продължи да изразява позитивни възгледи за Америка. Канцлерът Ангела Меркел е явно \"западнячка\". Израснала в Източна Германия по време на съветското управление, Меркел гледа на водения от САЩ Запад като на политически и културен контра модел на преживяното от нея в ранните й години. Нейните външни министри обаче започнаха вместо това да клонят към фокус върху Русия. По време на двата си мандата (2005 до 2009 г. и 2013 до 2017 г.) Франк-Валтер Щайнмайер първо опита да доближи Русия до Запада чрез \"партньорство за модернизиране\", а после, дори и след засилването на напрежението заради Украйна, неуморно продължи да настоява за сътрудничество и координация с Москва. Гидо Вестервеле, външен министър от 2009 до 2013 г., бе също така мек към Москва и призова за \"повече уважение\". Зигмар Габриел, който наследи Щаймайер през 2017 г., бе открит скептик към руските санкции заради Украйна и водеща сила зад проекта за газопоровода \"Северен поток 2\" между Русия и Германия. Шрьодер, Щайнмайер и Габриел са от Социалдемократическата партия, която смята \"Източната политика\", установена от Вили Бранд през 70-те години, за своя външно-политическа марка. Но докато \"Източната политика\" по време на Студената война целеше да донесе политическа промяна на изток и бе ориентирана към Централна Европа не по-малко, отколкото към Русия, днес терминът често се използва като синоним на добри отношения с Кремъл. Изненадващата промяна на Маас Сегашният външен министър Хайко Маас, който също е социалдемократ, направи сериозна промяна в курса. И той, като Меркел, е \"западняк\". Силно ангажиран е с либералните, западни ценности и поставя специален акцент върху международните правила и институции. Неговият \"Запад\" обаче понякога изглежда се дефинира повече от Франция, отколкото от Америка. Малко след като стана външен министър през март тази година, Маас даде ясно да се разбере, че няма да следва стъпките на Щайнмайер и Габриел спрямо Русия. Той отказа да използва установената реторика за необходимостта да се \"строят мостове\" с Москва и да \"се държат каналите отворени\". Вместо това Маас зададе нов тон, отбелязвайки, че \"ако Русия се определя все повече в разграничение или дори в антагонизъм на Запада\", тогава това променя \"реалността на нашата външна политика\". А още по-наскоро Маас започна да говори за необходимостта от \"нова Източна политика\", фокусирана повече върху Централна Европа. Ключов момент в новия му подход е, че държавите членки на ЕС трябва по-добре да координират политиките си към Москва. Новата Източна политика \"трябва да взима предвид нуждите на всички европейци – както тези в балтийските държави и Полша, така и тези в западните (европейски) страни\". За да постигне това единство, Германия трябва да действа като строител на мостове, контрабалансирайки скорошния разрив между изтока и запада в ЕС заради бежанската криза. Вместо просто да критикуват източноевропейците заради техните позиции, \"(германците) трябва да се научат да гледат на Европа повече през очите на другите европейци\", каза Маас. Първата конкретна стъпка в тази посока бе участието на Маас в срещата на инициативата \"Три морета\" в Букурещ през септември 2018 г., където той даде ясно да се разбере, че Германия би искала да се присъедини към групата. Инициативата, поведена от Полша и Хърватия, цели да се подобри регионалното сътрудничество в областта на инфраструктурата и енергетиката от Балтийско до Средиземно през Черно море. В реч в Букурещ през август Маас представи стратегическия контекст на визията си. Първо, съществува централната за него цел за \"суверенна и силна Европа\" в момент, когато френско-германският мотор вече не \"може да води Европа напред сам\". Второ, има предизвикателства от Китай. \"Европа трябва да се пази от разделения отвън. Китай има явни амбиции по отношение на властовите политики, особено в Централна и Източна Европа\", отбеляза Маас. Следователно, \"се нуждаем от обща европейска политика в отношенията ни с Китай. Само тогава Китай ще гледа на нас като на равен партньор\". На трето място идва натискът от Русия. \"Същото се отнася за Русия. Като европейци, ние трябва да защитаваме принципите на европейския ред за мира и сигурността\". Само \"една култура на общи координирани действия в нашия подход към източните съседи\" може да доведе до добри отношения с Русия. Нов глас Това е нов глас от Берлин. Маас слага край на една политика към Русия, която не доведе до желаните резултати. Вместо да стане по-либерална, демократична и мирна, Русия стана по-автократична и агресивна към съседите си на запад. В същото време Маас дава сигнал, че Германия разбира стратегическото значение на Централна и Източна Европа в момент на подновена конкуренция за власт. Най-голямото предизвикателство за Маас ще бъде да превърне идеите и инициативите си в политическа реалност. Външният министър ще се нуждае от значителна подкрепа от канцлера, за да убеди централноевропейските партньори, че германският натиск е истински, особено след като доверието в Германия бе значително подкопано от продължаващата подкрепа на Берлин за \"Северен поток 2\". Германия трябва да намери среден път, балансирайки основания на ценности подход към Унгария и Полша (по отношение на техните нагласи към либералната демокрация) и нуждата Европа да бъде обединена в една конкурентна, многополюсна геополитическа среда. Работата с източните съседи на Германия в инфраструктурата и енергетиката чрез инициативата \"Три морета\", както Маас предложи, изглежда добра първа стъпка.", "date": "2018.10.20", "title": "Върви ли Германия към нова \"Източна политика\""}
{"url": "https://www.dnevnik.bg/analizi/2018/10/20/3330221_politpogrebenie_na_putin_prejdevremenno/", "text": "Ред събития през последните две седмици принудиха Путиновия режим към политическо отстъпление. Това накара някои руски коментатори да предвещаят падане на режима. Според   такъв извод следва от нереалистични желания. За критически анализ избирам три ключови теми от различни области. (За нас в България най-важна е четвърта: автокефалията на Украинската църква. Но по тази тема просто препоръчвам  интервюто в  \" с Дилян Николчев – един политически мислещ богослов.) А на другия ден, в отговор на измъченото признание на Тръмп, неграматичното каканижене на прессекретаря на Путин Дмитрий Песков: \"Не бих започнал да давам оценка, че Тръм е допуснал възможността и т. н., както четем в много СМИ. Тук трябва да се отнасяме гъвкаво към лингвистичните особености. Ясно е, че друг отговор не би могло да има\". Така е, на английски няма отговор \"не\". Според кремълските лингвисти в такива случаи англоговорящите казват: \"вероятно, да\". Реакцията на руския режим е безумна, като се има предвид, че Тръмп, все пак това е американският президент, публично и лично отправя към техния обвинение в углавно престъпление, извършено на територията на на-близкия съюзник на САЩ. На опита за измъкване на Кремъл не би повярвал дори \"целокупният\" руски народ. Но явно на руснаците не им е важно дали ще повярват – може да не е истина, ама нашите пак изнамериха отговор, бравос! Примерно разследващи групи \"вероятно\" (думичката на Тръмп) твърдят, че са установили истинските имена на двамата отровители на Скрипал, обвинени от Великобритания по паспортните им псевдоними. Руският режим окачествява всичко това като \"пропагандна акция\", но не казва дали тя се основава на лъжа, или на истина. Очевидно е едно: \"дългата ръка\" на Кремъл днес предимно си бърка в носа. КАДИРОВ: Една федеративна република говори за война с друга, централната власт не реагира. Или защото не може – не се справя с подчинението на субектите на федерацията. Или защото не иска – подкрепя един субект против друг, без при това да поеме публична отговорност. Сред експертите няма консенсус доколко отстъпените земи имат икономическо или военно значение. Безспорно е обаче, че ингушите възприемат станалото като национално унижение от равна по статут, но не по привилегии съседна република. Политическата новина е, че за пръв път гражданите на Ингушетия организирано протестират пряко против местната власт и косвено – против централната. Засега властите се опитват да спрат протеста без насилие над протестиращите. Но показват какво могат спрямо гражданските активисти отвън. Отвлечен е сътрудник на  , дошъл в Магас да следи ставащото. \"стигнахме на някакво поле, където ме разсъблякоха, правиха ми снимки, заплашиха, че ще ги публикуват, ще ме изнасилят, ще ме предадат на кадировците и т.н. Настояваха да се съглася да работя за ЦПЕ, аз отказах. [ЦПЕ (Център за противодействие на екстремизма) на Ингушетия нееднократно е обвиняван за изтезания и убийства на арестуваните.] Биха ме, счупиха ми ребро, опираха пистолет в тила ми и казваха, че сега ще ме застрелят.\" Все пак го зарязват само пребит. Официалното разрешение на протеста в Магас е до днес. Нищо не е решено. СУМИРАМЕ: Въпреки свикването на Съвета за национална сигурност, на който Всеруският патриарх и ченге е бил и председател, Украинската православна църква се еманципира от Москва; ГРУ, представено навремето като   от измъкналия се от него на Запад Виктор Суворов, днес е за посмешище; режимът не може да контролира както му скимне Ингушетия, след като не успя да контролира Армения. При това в цивилизовния свят Руската федерация е в морална изолация, с официалните ѝ представители се разговаря от немай къде, изключително с цел да не се тръгне по пътя на войната (не привеждам примери, те са много и се знаят). Защо това не предвещава падане на режима? Рейтингът на самия Путин пада – най-вече заради неотдавнашното вдигане на възрастта за пенсиониране. Но некалкулираният социологически рейтинг на режима си остава достатъчно висок. В сегашния политически момент никоя опозиционна група в Русия не може да предложи на мнозинството от руснаците това, което Путиновото управление им даде в сравнение 1990-те години: А докога? Руснаците са свикнали да се чувстват изостанали – поне откакто Петър I жестоко им наби в главите, че освен Русия на света има и напредничава Европа. Отчаяният опит за настигане беше руската Революция, която ги отхвърли още по-назад. Режимът на Путин паразитира върху руската ретроградност, а тя расте, но не старее. Така че непутиноидни режими не предстоят в близкото историческо бъдеще. Уви.", "date": "2018.10.20", "title": "Политпогребение на Путин? Преждевременно"}
{"url": "https://www.dnevnik.bg/detski_dnevnik/2018/10/20/3330485_balet_ili_opera_-_vuprosut_koito_nosi_podaruk_za/", "text": "Приказката за  \"Спящата красавица\" ще открие новия сезон  на детските концерти от поредицата \"Фортисимо фамилия\". За пореден сезон организаторите на програмата ще съберат някои от най-популярните музиканти и актьори в България в опит да привлекат вниманието на младата публика към красотата на класическата музика. На 28 октомври на сцената на зала \"България\" ще излезе Софийската филхармония с диригент Найден Тодоров. Оркестърът ще изпълни едно от най-известните произведения на П. И. Чайковски, а актьорите Иван Бърнев и Богдана Трифонова ще помагат с разказите си на децата в залата да вникнат в епохата, жанра и детайлите на изпълнението. За да участвате в надпреварата, трябва да сте регистриран потребител в  id.capital.bg . Обърнете внимание, че сайтът на \"Дневник\" позволява да гласуват и читатели без регистрация в мрежата id.capital.bg, но жребият след това ще бъде изтеглен само между онези, които са гласували през потребителски профил. Анкетата ще бъде активна до 23.59 ч. на 25 октомври (четвъртък), а на следващия ден ще бъде обявен печелившият. Концертът започва в 11.30 ч. Билети се продават  онлайн  и на касата на зала \"България\"", "date": "2018.10.20", "title": "Балет или опера - въпросът, който носи подарък за читателите на \"Детски Дневник\""}
{"url": "https://www.dnevnik.bg/sport/2018/10/20/3330640_levski_i_ludogorec_se_vpuskat_v_duel_za_vurha_v_purva/", "text": "Със само една загуба в десетте си мача дотук под ръководството на Славиша Стоянович, \"Левски\" гостува на \"Лудогорец\" в среща, която може да заяви шампионските амбиции на сините. При победа или равенство в равенство в Разград, тимът от София ще запази първото място, а визитата на шампиона е поредния важен тест за играчите на Стоянович. След 11 кръга само две точки разделят \"Левски\" и \"Лудогорец\", които заемат първите две места. Двубоят е важен и за домакините от Разград, които  преди 10 дни обявиха структурни промени  в освобождаването на мениджъра Пауло Аутуори и спортния директор Методи Томанов. Бразилецът Аутуори обаче остава за срещата с \"Левски\", след което ще напусне отбора. \"Лудогорец\" е в серия от пет поредни победи за първенство, но между тях загуби да пъти в Лига Европа, при това показвайки колебания в представянето. В последните си пет мача \"Левски\" има четири победи и  една загуба (от \"Локомотив\" 0:1) , която е и единствена дотук при Стоянович. За последните девет кръга, откакто е воден от словенеца обаче тимът е спечелил 24 точки, с две повече от \"Лудогорец\" за този период. При сините настроението е приповдигнато и заради новината, че  Габриел Обертан ще подпише нов договор  с отбора. Гостуването в Разград ще бъде подкрепено и от феновете на \"Левски\", като се очаква близо 3000 да пътуват за срещата. В исторически план \"Левски\" не се представя добре в Разград. Сините имат само една победа на \"Лудогорец арена\", която дойде на 7 декември 2013 г. с 1:0. Тогава треньор на \"Левски\" беше настоящият помощник и наследник на Пауло Аутуори Антони Здравков. Два от последните четири мача в Разград обаче завършиха наравно. Двубоят между \"Лудогорец\" и \"Левски\" е тази вечер в 20 часа, а  съдия е Георги Кабаков от Пловдив .", "date": "2018.10.20", "title": "\"Левски\" и \"Лудогорец\" се впускат в дуел за върха в Първа лига"}
{"url": "https://www.dnevnik.bg/analizi/2018/10/20/3330342_inflaciiata_-_naruchnik_za_upotreba/", "text": "Последният месец постави нов няколкогодишен рекорд на инфлацията в България. През септември общият ръст на ценовото равнище достигна 3.6% спрямо година по-рано, което е най-високата отчетена стойност на инфлацията от март 2013 г. досега, т.е. за пет години и половина. Този ръст на цените със сигурност не е непознат в новата българска история, но след близо три години на дефлация (2013-2015 г.) и минимален ръст на цените след това, и потребители, и бизнес бяха отвикнали от такива темпове на покачване на цените. Основната причина за инфлацията е \"вносна\" – международните цени на петрола. Освен върху местните цени на бензина и други горива на петролна основа, цените на петрола влияят и на вътрешните цени на природния газ, в чиято формула влизат. Цените на природния газ вече бяха вдигнати на два пъти последните месеци – един път през юли с 10% и втори път от октомври с 14%. Природният газ от своя страна се \"просмуква\" в цените на топлата вода и парното за потребителите на топлофикациите. Между другото, тези покачвания на цените на природния газ и парното тепърва ще се усетят от потребителите, тъй като отоплителният сезон още не е настъпил. Извън горивата, лошата реколта на пшеницата тази есен и повишените цени на брашното и хлебните изделия също изиграха своята роля за напомпване на инфлацията последните два месеца. Инфлацията, дори и в рамките на няколко процента, е изключително вредно явление във всяка една икономика, тъй като \"изяжда\" от разполагаемия доход на хората, прави планирането на бизнеса по-трудно, увеличава разходите за производство и свива потреблението. Разбира се, колкото по-бързо растат цените, толкова вредата е по-голяма. Накратко, основните последици от инфлацията могат да се обобщят по следния начин: 1/  – най-засегнати са тези, чиито доходи са ниски, не се индексират с инфлацията или не растат по-бързо от нея заради пазарни процеси. Например, един ИТ специалист, чиято заплата расте с 5-10% годишно, страда по-малко от инфлацията в момента от един безработен, чието обезщетение е фиксирано (и реално намалява заради инфлацията). Работещите с професии, които са търсени на пазара на труда, в повечето случай се радват на повишение на възнагражденията си, които до момента изпреварват инфлацията. Средните пенсии бяха вдигнати с 3.8% от юли, т.е. инфлацията реално ще \"изяде\" това увеличение, но поне пенсионерите няма да загубят от реалния си доход. За следващата година се готви 10% увеличение на заплатите в целия държавен сектор от януари и 5.7% индексация на пенсиите от юли, така че тези две големи групи от населението ще бъдат \"компенсирани\" за инфлацията. От другите бюджетно зависими групи, некомпенсирани за инфлацията биха били получателите на социални помощи и обезщетения, за които в момента не се предвижда увлечение. В реалния сектор пък ще пострадат тези, чиито заплати не се индексират с инфлацията, нито се покачват по други причини. 2/   и съответно съвкупното производство – заради загубата на реални доходи, потреблението на бързооборотни стоки и стоки за дълготрайна употреба най-вероятно ще забави своя ръст, като в зависимост от темпа на инфлация, може да започне и да се свива. Това съответно пък ще повлияе и върху цялостния растеж на икономиката, като ще го забави. Предвид това не би било изненада растежът на БВП през последното тримесечие да падне под 3%. 3/   – тук става въпрос най-вече за по-високите разходи за горива, които удрят повечето бизнеси. Натискът за покачване/индексиране на заплатите също не е за подценяване, особено в условията на дефицитен пазар на труда. Инфлацията прави планирането също по-трудно, особено в силно конкурентни ниши с ниски маржове на печалбата. 4/   – хората със спестявания, които не носят доходност, изпреварваща инфлацията, последните месеци губят част от спестяванията си). Т.е. те могат да си купят по-малко стоки и услуги с тях спрямо това, което са могли да закупят преди година. Така например, ако лихвата по депозит в банка е около 0%, то този депозит губи своята реална стойност и с него може да се купи все по-малко. Същото важи и за спестявания в кеш или в инструменти с много ниска доходност, която не компенсира инфлацията. 5/   – от гледна точка на българската икономика, това се отнася най-вече за пазара на недвижимите имоти, тъй като българите традиционно спестяват в недвижими имоти. Именно близките до 0% лихви по банковите депозити и инфлацията дават силен стимул за пренасочване на спестявания от банките към недвижимостите. Това пък се отразява върху цените на недвижимите имоти, които бележат бърз ръст, особено в няколко големи града. 6/   – вследствие на горното (увеличеното търсене на имоти заради инфлацията и ниски/нулеви лихви по депозитите), България вече две години превишава един от наблюдаваните показатели в т.нар. табло по процедурата при макроикономически дисбаланси на ЕК – ръста на цените на жилищните имоти. Т.е. по-общо погледнато, развитието на имотния пазар последните две години, от гледна точка на ЕК и системата ѝ за икономическото управление (т.нар. economic governance), не е устойчиво и сигнализира дисбаланси. Трябва да се има предвид и че относително ниските лихви по жилищни кредити също влияе върху търсенето на имоти и покачването на цените им. 7/   – единият от критериите за членство в еврозоната е именно ценовата стабилност; по-конкретно, инфлацията в кандидат-членка на еврозоната не трябва да превишава средното от средногодишната инфлация в трите страни-членки с най-ниска инфлация в предходните 12 месеца, плюс 1.5 пр. п. По наши сметки, последните 2 месеца – август и септември, България вече прекрачва този праг и съответно не отговаря на Маастрихския критерий за инфлацията. Разбира се, пътят на България към еврото ще е дълъг и тепърва започна това лято с официална подготовка за прием в чакалнята на еврозоната (ERM II) евентуално от лятото на следващата година. В този смисъл към момента неспазването на Маастрихския критерий за инфлацията няма никакво значение, но след 2-3 години би имало, ако тогава вече сме в чакалнята и тези критерии се следят с оглед на бъдещото членство в еврозоната. 8/   – изненадващата инфлация, т.е. тази, която превишава официалните прогнози, обикновено е благоприятна за бюджета, тъй като \"напомпва\" приходна част заради по-високи приходи от данъците върху потреблението, докато основните разходи (напр. за пенсии, заплати в бюджетната сфера, социални плащания и др.) остават непроменени. Това важи с пълна сила за бюджета на страната последните месеци, който отбеляза огромен излишък от 2.7 млрд. лева за първите девет месеца. Разбира се, зад високата събираемост на данъчните приходи и излишъка стоят и добрият икономически растеж, и данъчни промени от началото на 2018 г., и по-бавно от предвиденото харчене на капиталовите разходи. Въпреки това, ускоряването на инфлацията също би трябвало да допринася за това. Като цяло инфлацията, макар и рекордно висока за последните повече от 5 години, все още е далеч от нивата, които сме виждали в България, включително и по време на предишния икономически бум. Въпреки че сегашните темпове на растеж на цените в никакъв случай не са показателни за \"висока инфлация\", те имат и тепърва ще имат своите негативни ефекти върху доходите и потреблението, бизнеса и цялостния икономически растеж. Възможностите за противодействие не са кой знае колко много. При фирмите, например, инфлацията е стимул за оптимизация на разходите и повишаване на производителността. Потребителите от своя страна реагират като \"пренастройват\" потреблението си извън най-поскъпналите стоки и услуги (доколкото им е възможно, т.е. според степента на еластичност на търсенето) и преориентират спестяванията си към по-високодоходни (но и по-рискови) активи или такива, които според тях не губят стойността си. В тези условия обаче надуването на балони е силно вероятно. \"Дневник\" публикува анализа на  Института за пазарна икономика .", "date": "2018.10.20", "title": "Инфлацията - наръчник за употреба"}
{"url": "https://www.dnevnik.bg/sviat/2018/10/20/3330450_afganistancite_glasuvat_vupreki_zaplahite_na/", "text": "Афганистанците отново отиват до урните на парламентарните избори днес с надежда да донесат промяна в едно корумпирано правителство, което загуби почти половината от страната от талибаните. През осемте години, откакто в Афганистан за последен път се произведоха парламентарни избори, активизиралите се талибани извършваха почти всекидневни нападения срещу силите за сигурност, като завземаха големи райони в селските части на страната и заплашваха големите градове. Още по-радикалният от тях клон на \"Ислямска държава\" предприе вълна от бомбени нападения, насочени срещу шиитското малцинство в страната, и уби стотици хора. И двете групировки заплашват да нападат всеки, който участва в гласуването. В райони, където правителството все още осигурява относителна сигурност, афганистанците са изправени пред внушителен брой други предизвикателства. Широко разпространената корупция кара хората да плащат подкупи за мизерни обществени услуги, а все по-влиятелните ултраконсервативни духовници обвиняват дългогодишното западно влияние за многото страдания на страната, заплашвайки да върнат назад ограничените придобивки за жените и гражданското общество, постигнати след инвазията на САЩ през 2001 г. Много от онези афганистанци, достатъчно смели да се опълчат на смъртните заплахи, се надяват да гласуват за ново поколение от по-млади и по-образовани лидери. Но се страхуват, че бившите военачалници и корумпираният политически елит ще се вкопчат във властта като щедро предлагат забавления и дават пари в брой на обеднелите гласоподаватели. \"Все още нямам надежда, че ще бъде честно\", каза Саед Матин, продавач на плодове в преобладаващо шиитския квартал на Кабул, навлякъл се с дрехи в хладната есенна вечер. Той отхвърли заплахите на талибаните и каза, че посочвайки предизборните плакати, изобразяващи по-млади кандидати. \"Те са млади и образовани и ми се иска да могат да направят нещо, но съм изключително разтревожен, че военачалниците и корумпираните хора няма да им дадат шанс\", каза той. \"Тези корумпирани хора плащат по 3000 афгана (около 50 долара) за всеки глас. Те не се интересуват от страната, а само от това, което могат да сложат в джоба си\". Афганистан се определя като една от най-корумпираните държави в света от \"Прозрачност без граници\", която миналата година нарече \"недостатъчни\" усилията на правителството на президента Ашраф Гани да възпре неудържимата корупция. Калпавото управление обърка и усилията на Вашингтон да намери мирен изход от 17-годишната война - най-дългата в американската история, която струва на САЩ над 2400 загинали и повече от 900 милиарда долара. Талибаните изтъкват негодността на правителството като доказателство за неговата нелeгитимност и отхвърлиха международните искания да проведат мирни преговори с властите в Кабул, на които гледат като на марионетки на Запада. Те казват, че ще преговарят пряко единствено със САЩ, на които гледат като на окупационна сила. Религиозните консерватори, дори онези, което не са вдигнали оръжие, все повече подражават на риториката на талибаните, като казват, че годините на западно влияние са разрушили ценностите на страната - смесица от ислямски учения и племенни традиции, и са предизвикали срив в обществото. Абдул Уадуд Педрам, който оглавява Организация за човешки права и изкореняване на насилието, каза, че навсякъде в столицата духовниците използват седмичните си проповеди в джамиите, за да роптаят срещу западното влияние. \"Обществото ни става много радикално, ден след ден, защото правителството няма контрол върху джамиите и медресетата (религиозни училища)\", каза той. Педрам каза, че духовниците редовно ругаят работещите жени - рядко светло петно в най-новата история на Афганистан, както и независимите медии и активистите за човешки права. Въпреки широко разпространения песимизъм, анализатори и активисти казват, че изборите, които бяха отложени с три години заради несигурността, изпращат важно послание на талибаните, че независимо колко непопулярно е сегашното правителство, политическата система ще се запази. \"Много е важно да покажем на талибаните, че правителството работи, институциите в Афганистан работят и че политическият процес...също е в ход\", каза базираният в Кабул анализатор Харун Мир. \"Ще бъде ясно послание към бунтовниците и към талибаните, че те нямат нищо общо с политическия процес, приет от мнозинството афганистанци\". В силно укрепените помещения на Независимата избирателна комисия Уасима Багдиси работи по окончателната подготовка на вота. \"Младите хора гласуват за пръв път, много от тях да участват\", каза тя. \"Усещат, че трябва време, но постепенно, с всички следващи избори, ще става по-добре. За мнозина тези избори са като упражнение за бъдещето им. Тяхната енергия ме вдъхновява да се опитам да направя нещата по-добре\". Най-непосредствена загриженост предизвиква сигурността. По-рано тази седмица талибаните предупредиха студентите и учителите да не гласуват и да не позволяват училищата им са се използват като избирателни секции. Войнствени атаки убиха седмина кандидати, както преди, така и след началото на 20-дневната предизборна кампания. Двама кандидати бяха отвлечени и съдбата им е неизвестна, трима други бяха ранени при насилие. В четвъртък най-малко двама висши провинциални служители в южната провинция Кандахар ( ) бяха убити от един от собствените им телохранители по време на среща по въпросите на сигурността преди гласуването. Талибаните поеха отговорност за нападението и казаха, че тяхна мишена е бил американският генерал Скот Милър, командващ войските на САЩ и НАТО в Афганистан, който не пострада. Страховете за сигурността накараха избирателната комисия да затвори около 2000 избирателни центрове. Тя отмени гласуването в 11 от близо 400-те избирателни района, както и в цялата източна провинция Газни, където талибаните контролират селските области и през юли пет дни обсаждаха провинциалната столица. Над 50 000 служители на силите за сигурност ще бъдат разположени, за да охраняват избирателните секции. При 8.8 млн. регистрирани гласоподаватели, според Багдиси избирателната активност ще бъде отражение на доверието на афганистанците в системата. \"Ако 5 млн. избиратели отидат да гласуват, ще бъде много добре\", каза тя. \"За мен, тези, които гласуват, са много много смели\". /БТА", "date": "2018.10.20", "title": "Афганистанците гласуват въпреки заплахите на талибаните и корупцията"}
{"url": "https://www.dnevnik.bg/bulgaria/2018/10/20/3330735_za_edna_godina_prekite_investicii_v_bulgariia_sa/", "text": "За първите 8 месеца от началото годината преките инвестиции в страната са 230.5 млн. евро. Това е спад със 71.6% или 581.5 млн. евро спрямо същия период през 2017г. Данните са на Българската народна банка, която уточнява, че това са предварителни изчисления.  Само през август тази година инвестициите са намалели с 14.1 млн. евро спрямо август от предходната година. Същевременно преките инвестиции в чужбина за периода от януари до август 2018 г. нарастват с 287 млн. евро, което е с 72 млн. евро повече спрямо отчетеното повишение през същия период за миналата година. Най-големите преки инвестиции в страната са направени от холандски (264.9 млн. евро), руски (158.5 млн. евро) и германски (80 млн. евро) граждани. Инвестициите в недвижими имоти отбелязват спад през първите 8 месеца на тази година и са с 8.7 млн. евро по-малко спрямо същия период на 2017 г., когато възлизат на 13.3 млн. евро. По страни най-голям дял в инвестициите в недвижими имоти имат Русия (2.5 млн. евро), Украйна (0.7 млн. евро) и Германия (0.4 млн. евро). Дяловият капитал е отрицателен и възлиза на 27.1 млн. евро, като е по-нисък с 201.5 млн. евро спрямо първите 8 месеца на 2017 г., Тогава преведените, изтеглените парични и апортните вноски на нерезиденти в капитала и резервите на български дружества, както и постъпления/плащания по сделки с недвижими имоти в страната е бил положителен и е 174.4 млн. евро, се казва в документа.", "date": "2018.10.20", "title": "За една година преките инвестиции в България са спаднали със 71%, отчете БНБ"}
{"url": "https://www.dnevnik.bg/sport/2018/10/20/3330642_fetel_poluchi_nakazanie_ot_tri_mesta_za_startovata/", "text": "Задачата на Себастиан Фетел да отложи шампионският празник на  Люис Хамилтън  се усложни допълнително след петъчните свободни тренировки за Гран при на САЩ. Германецът, който трябва да финишира минимум втори на пистата в Остин, за да не позволи на британеца да спечели предсрочно петата си световна титла във Формула 1, получи наказание от три места за старта. Комисарите наказаха Фетел заради пренебрегване на червени флагове по време на първата свободна тренировка. Това се случи на девети завой, където имаше множество чакъл и камъни, изкарани на трасето след завъртане на Шарл Леклер (\"Заубер\"). Наказанието на Фетел беше аргументирано с това, че за сходни инциденти на \"Сузука\" преди две седмици, както и в Австралия Естебан Окон и Даниел Рикардо, също са наказвани. Освен това на германеца бяха отнети две точки от суперлизенца му. \"Според мен това наказание е грешка. Когато видях червения флаг намалих. Просто исках да се убедя къде е колата и чак тогава видях, че е в предпазната стена\", оправда се Фетел. Според шефа на \"Мерцедес\" Тото Волф не е приятно такива фактори да влияят в битката за титлата. Преди състезанието в САЩ австриецът  обясни, че титлата още не е спечелена . \"Трудно е да се коментира, защото преди две седмици мислех, че наказанието на Естебан е доста сурово. Според мен тогава се създаде един прецедент. При всички положения, като добавим и битката за титлата, то за Себастиан не е никак приятно това да влияе, така че го разбирам. Все пак се надявам да видим едно много вълнуващо състезание\", обясни Волф. Условията в петъчните свободни тренировки затрудниха пилотите, след като в продължение и на двете сесии имаше дъжд. Люис Хамилтън беше най-бърз и в двете тренировки, като направи общо девет обиколки на трасето. В първата сесия Хамилтън записа обиколка за 1:47.502, а на 1.3 секунди зад него беше съотборникът му Валтери Ботас. Във втората тренировка никой не излезе на трасето в първите 45 минути, защото дъждът беше много силен, но след това условията се подобриха. При тях Хамилтън излезе за само един опит с гумите \"интермедия\", с които завъртя обиколка за 1:47.716. Британецът беше по-бърз от Пиер Гасли с \"Торо росо\" с 1.012 секунди, а Макс Верстапен се нареди трети на 1.082. Себастиан Фетел имаше проблеми с настройките на мократа писта и беше едва дести във втората тренировка на повече от пет секунди зад съперника си за титлата. Прогнозите за събота и неделя са да няма дъжд на трасето в щата Тексас. Квалификацията е в събота в полунощ, а състезанието в неделя от 21.10 часа.", "date": "2018.10.20", "title": "Фетел получи наказание от три места за стартовата решетка в САЩ"}
{"url": "https://www.dnevnik.bg/skorost/2018/10/20/3330283_pejo_puska_tri_zarejdashti_se_ot_kontakta_hibridi/", "text": "Пежо\" ще лансира през следващата есен зареждащи се от контакта хибридни версии на моделите си 508, 508 комби и 3008. Те ще използват нова хибридна система, комбинираща 1.6-литров бензинов двигател, с мощности 180 или 225 конски сили и електромотор със 110 коня. Литиево-йонната батерия е монтирана под задната седалка, като при това положение багажният обем на трите модела е без промяна, спрямо версиите, ползващи само двигател с вътрешно горене. От трите модела единствено 3008 Hybrid4 ще е с два двигателни моста, като предните колела са свързани с бензинов двигател с 200 к.с. и електромотор със 110 коня, като втори електрически мотор със 110 к.с., задвижва задните гуми. Общата системна мощност е 300 конски сили, като ускорението до 100 км/ч отнема 6.5 секунди. \"Пежо\" 3008 Hybrid4 е снабдено с батерия с капацитет 13.2 киловатчаса, като само на ток автомобилът изминава до 50 км. 3008 хибрид ще може да се поръча и само с предно предаване, като при това положение бензиновият мотор ще е със 180 конски сили, а електромоторът само един със 110 коня. Общата системна мощност е 225 к.с. В тази си версия хибридното 3008 ще се оборудва с батерия с капацитет 11.8 киловатчаса, гарантираща изминаване на до 40 километра само на ток. Що се отнася до хибридните версии на \"Пежо\" 508 седан и \"Пежо\" 508 комби, те ще ползват същата хибридна система и батерия като 3008 хибрид. Цялата гама хибриди на \"Пежо\" ще може да се движи само на ток при скорост до 135 км/ч. Автомобилите ще могат да се карат и в няколко режима - изцяло електрически, спортен, комфортен, запазване на заряда в батерията и хибрид. С цел възстановяване на енергия в батериите при плавно намаляване няма да се използват спирачките, а електромоторът, който ще работи като генератор. Той може да се ползва и като моторна спирачка при спускане, като водачът ще активира тази функция чрез лоста за скоростите на автоматичната трансмисия. Цялата хибридна гама на \"Пежо\" ще се предлага с адаптирани приборно табло и мултимедия, който ще предлага специфична информация - доколко екологично се шофира, на какво разстояние е най-близката зарядна станция, каква дистанция може да се измине на ток и общо и т.н. Климатичната система на хибридите на \"Пежо\" пък има функция за предварителната климатизация на купето, която може да се управлява и през приложение за смартфон. Мобилното приложение MyPeugeot дава възможност и да се следи прогреса и състоянието на зареждане на автомобила, да предвижда предварителна подготовка преди превключването на двигателя с вътрешно горене или да оценява разхода на гориво или електричество по всяко време навсякъде.", "date": "2018.10.20", "title": "\"Пежо\" пуска три зареждащи се от контакта хибрида"}
{"url": "https://www.dnevnik.bg/politika/2018/10/20/3330651_nfsb_zashtiti_simeonov_i_obiavi_che_e_pozorno_da_se/", "text": "Партията на Валери Симеонов Национален фронт за спасение на България (НФСБ) защити лидера си след разразилия се скандал от неговото изказване за майките на деца с увреждания. Тази седмица вицепремиерът заяви, че \"Законът за хората с увреждания беше започнат като  опит да се угоди на една група кресливи жени,  които спекулираха с децата си, изкарваха на пек и на дъжд тези уж болни деца без грам майчинско чувство и грижа за тях\". Той направи коментара пред партийната телевизия \"Скат\" след заседанието на тристранката във вторник. На него беше одобрен Законът за хората с увреждания, а ден по-късно Министерският съвет го  прие и подсигури с близо половин милиард лева закона. \"Просто ги използваха (децата - бел. ред.) по най-безсъвестния начин като инструмент за постигане на техните чисто материални цели. Затова казвам, че законът за хората с увреждания е заченат в грях\", каза още вицепремиерът. В разпространена до медиите позиция НФСБ обяви, че \"остро осъжда манипулацията на думи на Валери Симеонов и използването на децата с увреждания за политически цели, а именно дестабилизация на правителството\". Според политическата сила срещу лидера ѝ се води \"лъжлива медийна кампания\". \"Ваденето на думи от контекста, безсрамното яхване на проблема с тежки случаи на деца с увреждания от опозицията начело с БСП е позор за парламентаризма и политическия живот в България. Лидерът на НФСБ не е поставял под съмнение здравния статус на безспорно болните деца, но с израза \"уж\" се е възмутил от недопустимия стремеж на някои майки-лидери на протеста и председатели на опозиционни партии да използват нещастието на тези деца за комерсиални и политически цели\", пише в позицията на НФСБ. Изказването на Симеонов предизвика остра реакция от страна на майките на деца с увреждания. Във \"Фейсбук\" те започнаха да организират п ротест срещу него, който ще се проведе в понеделник пред Министерския съвет.  На него ще бъде поискана оставката на Симеонов. За оставка на вицепремиера се обяви и лидерът на БСП Корнелия Нинова. От своя страна премиерът Бойко Борисов призова Симеонов да се извини за думите си, но подчерта, че темата за неговата  оставка не е на дневен ред.", "date": "2018.10.20", "title": "НФСБ защити Симеонов и обяви, че е позорно да се използват деца с увреждания за политически цели"}
{"url": "https://www.dnevnik.bg/sviat/2018/10/20/3330649_sauditska_arabiia_prizna_che_jurnalistut_hashokji_e/", "text": "След като категорично отричаше в продължение на 17 дни Саудитска Арабия най-после призна, че журналистът и известен критик на управляващите Джамал Хашокжи е умрял в консулството на страната в Истанбул. Вископоставен кралски съветник и зам.-началник на разузнаването са отстранени от поста. Президентът на САЩ Доналд Тръмп определи случилото се като \"неприемливо\", но и като \"добра първа стъпка от страхотен съюзник\". Има и доста реакции на скептчно отношение към версията на Рияд. Националната саудитска телевизия съобщи, че на 2 октомври, докато Хашокжи е бил в консулството, за да получи документи за предстоящия му брак, е избухнал скандал с юмрючен бой, в който той е \"умрял\". Няма подробности в подкрепа на тази версия, нито информация къде е тялото му. Източник на \"Ройтерс\", представен като официален служител, казва, че трупът бил предаден на \"местен сътрудник\", но не се знае къде е. Прокуратурата съобщи, че \"в ход е разследване и са арестувани 18 саудитци\". Създадена е специална комисия от министри, ръководена от принц Мохамед бин Салман, която да преструктурирар разунавателната агенция на кралството. Това се възприема като свидетелство, че престолонаследникът продължава да има силни позиции във властта, а саудитски официален източник на \"Ройтерс\" повтаря тезата, че той не е знаел за наличие на някаква спецоперация за ликвидирането или отвличането на Хашокжи. Турция, която съгласно международното право носи отговорност за сигурността на който и да е гражданин на своя територия, заяви пет дни след инцидента, че живеещият в САЩ сътрудник на в.\"Вашингтон пост\" е бил изтезаван, убит и разчленен в саудитското консулство. Но Анкара така и не е предоставила на никого звукозаписи и видеозапис от сградата, на които твърди, че основава обвиненията си. Издирването на тялото продължава, а в Турция се коментира, че то е скрито или унищожено, за да не се разбере колко е бил изтезаван Хашокжи. Отстранените от крал Салман са от най-тясното обкръжение на престолонаследника и фактически ръководител на Саудитска Арабия. Това са Сауд ал Катани, сочен като дясна ръка на принца, и Ахмед Асири, зам.-директор на разузнаването и ключова фигура в операцията в Йемен. Би Би Си коментира, че тепърва ще се види дали тази \"първа линия на отбрана\" ще издържи и няма ли властта на принц Мохамед бин Салман да бъде ограничена с назначаването на втори перстолонаследник и създаването на алтернативен център на власт.", "date": "2018.10.20", "title": "Саудитска Арабия призна, че журналистът Хашокжи е умрял в консулството ѝ"}
{"url": "https://www.dnevnik.bg/sviat/2018/10/20/3330545_ruskite_trolove_v_tuitur_tvurdo_protiv_klintun_s_trump/", "text": "Тази седмица ръководството на \"Туитър\" направи публични 10 млн. туита на руски и ирански тролове, събрани в последните десетина години. По-голямата част от ранните идват от 3400 акаунта, свързани с руската фабрика за тролове Агенция за изследване на интернет и от 770 акаунта, свързани с Иран. Целта на социалната мрежа бе тази информация да стане публична за академични изследвания и разследвания. Ето какво показаха първите от тях. По време на кампанията за президентските избори в САЩ през 2016 г. руските тролове са били твърдо против  Хилъри Клинтън , но са се обединили в подкрепата си за  Доналд Тръмп  едва след като той си е осигурил номинацията на Републиканската партия. Според Бен Нимо от Лабораторията за цифрови разследвания в Атлантическия съвет в началото на кампанията руските тролове са изпращали послания и \"за\", и \"против\" Тръмп, имали са смесено отношение към  Тед Круз  и са били изцяло против  Джеб Буш . След деня на изборите обаче те отново са започнали да пишат противоречиви съобщения за Тръмп. \"Много неща просто целят да разделят хората, да разпалят конфликт\", обяснява Нимо пред \"Политико\", сочейки че някои акаунти са подкрепяли кампанията Black Lives Matter в защита на убитите от полицаи чернокожи, а други – кампанията Blue Lives Matter, която се ангажираше с безопасността на самите полицаи. \"Бъркаха с пръсти в болезнени рани\", обобщава Нимо. Директорът по изследванията в компанията, изследваща дезинформацията, New Knowledge, Рене Диреста, коментира пред \"Политико\", че сега чуждестранната дейност се фокусира върху местни медии, вероятно защото американците вярват най-много на тях.", "date": "2018.10.20", "title": "Руските тролове в \"Туитър\": твърдо против Клинтън, с Тръмп - когато е удобно"}
{"url": "https://www.dnevnik.bg/bulgaria/2018/10/20/3330661_za_borisov_klimatichnite_promeni_sa_edna_ot_prichinite/", "text": "Премиерът Бойко Борисов посочи климатичните промени като една от основните причини за миграционната вълна от последните години. Според него \"наводнения, суши, земетресения и цунамита\" карат хората да бягат от родните си места. Изказването му дойде при откриването на Четвъртата среща на местните лидери на страните от Инициативата \"16+1\", която се провежда в НДК, съобщава \"Фокус\". Според него излизането на САЩ от споразумението за климатичните промени не е еднозначен акт, а природата всеки ден ни напомняла, че промените в климата са факт. Така че светът като цяло трябва да положи огромни усилия по темата, каза още той. Борисов допълни, че санкциите от САЩ към Китай и Русия, както и тези от ЕС към Русия пречат на конкурентоспособността и бизнеса. \"Ако приемем, че свободният пазар, конкурентоспособността са движещите сили за един успешен бизнес и сътрудничество, санкциите са точно пръта в колелата, който спира и променя конкурентоспособността на бизнеса и страните където има такива\", каза Борисов. По време на срещата Китай поиска визови облекчения за своите граждани за посещения в Европейския съюз. Преди началото на събитието премиерът се срещна със заместник-председателя на Постоянния комитет на общокитайското събрание на народните представители Цао Дзиенмин. Борисов изрази надежда за задълбочаване на двустранните отношения между България и Китай.", "date": "2018.10.20", "title": "За Борисов климатичните промени са една от причините за миграционната вълна"}
{"url": "https://www.dnevnik.bg/bulgaria/2018/10/20/3330663_iliiana_iotova_si_postavi_za_cel_vuzstanoviavaneto_na/", "text": "Вицепрезидентът Илияна Йотова обяви, че българското училище \"Христо Ботев\" в Будапеща трябва да бъде възстановено. Тя е на посещение в унгарската столица за честванията на Деня на българо-унгарското приятелство, съобщиха от прессекретариата на държавния глава. \"Българската държава е готова да съхрани това наследство – с конкретни проекти, с обучени специалисти, готови веднага да поемат своята работа. Остава малка крачка – да се съчетаят двете образователни програми, за да дадем този шанс на децата\", заяви Йотова. Създадено през 1918 г., \"Христо Ботев\" е най-старото българско училище в чужбина. Закрито е през 2011 г. Днес функционира основаното през 2004 г. от Българското републиканско самоуправление Българско училище за роден език. От организацията подчертаха, че са съгласни в тяхната сграда да се помести училище \"Христо Ботев\", щом бъде възстановено. Обща е амбицията то да се превърне в модерно учебно заведение.", "date": "2018.10.20", "title": "Илияна Йотова си постави за цел възстановяването на най-старото българско училище в чужбина"}
{"url": "https://www.dnevnik.bg/kultura/2018/10/20/3330425_balet_arabesk_prenasiat_zritelite_v_budeshteto_sus/", "text": "Балет \"Арабеск\" представя ново заглавие в афиша си този месец. Спектакълът носи името The Bingo Project и ще бъде изигран премиерно на 24 октомври на сцената на Музикалния театър \"Стефан Македонски\". Режисьор е артистичният директор на трупата Боряна Сечанова, а хореографията се дължи на Асен Наков - два пъти носител на наградата \"Кристална лира\" за върхови постижения в танцовото изкуство. Подробности около новия проект разказа за \"Дневник\" един от основните двигатели на проекта китаристът Георги Маринов. Той е част от Bingo Symphony Orchestra, който ще свири на живо по време на спектакъла The Bingo Project ще изпрати зрителите в една различна от познатата днес реалност. Тя е в неопределено бъдеще, но носи последствията от живота днес - глобалното затопляне вече е нанесло поражения на Европа, а бюрокрацията е тази, която диктува действията на обществото. Всички институции са претърпели метаморфоза и нищо не изглежда така, както хората го познават днес. Сюжетът пренася зрителя в Бинго зала, която става сцена на различни комични ситуации, съперничество и страсти. Актьорът Николай Станоев влиза в ролята на \"чиновник\", който движи основните действия. \"Истинското постижение на Арабеск е, че придадоха един тотален аристократичен стил на целият спектакъл. Цялото представление е много вълнуващо, а разноликите елементи, театър, музика и танц, се съчетава много хармонично.\", каза Маринов. Залата разполага със свой оркестър, който също бива въвлечен в случващите се събития. Съставът му е от изявени наши музиканти, като всеки от тях твори в различен музикален стил. Това са Евден Димитров, Орлин Цветанов, София Радилова, Младен Тасков, Стефан Горанов и Георги Маринов. Музикалният репертоар в спектакъла е изключително разнообразен и включва произведения на композиторите Стравински, Шостакович, Прокофиев, Барток, Чайковски, Пиацола и Шнитке, а съставът на Bingo Symphony Orchestra създава новото им модерно звучене. В отделни части на спектакъла звучи и тяхна авторска музика. \"Класическата музика е средство, което може да обогати и помогне на човека, независимо какви сътресения се случват в живота му\", каза музиканта. Чрез този спектакъл създателите му искат да изразят преклонението си към балетното изкуство и класическата музика, а също така и да предадат на публиката хуманистичните послания, които той носи в себе си. Билети се продават на касите на Музикалния театър и онлайн  тук .", "date": "2018.10.20", "title": "Балет \"Арабеск\" пренасят зрителите в бъдещето със спектакъла The bingo project"}
{"url": "https://www.dnevnik.bg/sport/2018/10/20/3330692_napadatel_na_frankfurt_stana_nai-mladiiat_s_pet_gola_v/", "text": "Нападателят на \"Айнтрахт\" (Франкфурт) Лука Йович никога няма да забрави датата 19-и октомври. Сръбският футболист се разписа пет пъти при разгромния успех със 7:1 над \"Фортуна\" (Дюселдорф) на \"Комерцбанк арена\" във Франкфурт. Йович се разписа в 26-ата, 34-ата,55-ата, 69-ата и 72-ата минута. Другите голове за \"Айнтрахт\" отбеляза партньорът му в атака Себастиан Халер в 20-ата от дузпа и в 50-ата минута. Почетното попадение за \"Фортуна\" беше дело на Лукебакио в 53-ата минута. С петте си гола в един мач 20-годишният Йович се нарежда до легенди като Герд Мюлер (прави го в четири случая), Юрген Клинсман, Юп Хайнкес, Дитер Хьонес и други. За последно пет попадения в една среща реализира Роберт Левандовски на 22 септември 2015 г. при 5:1 срещу \"Волфсбург\". Йович обаче е най-младият, който записва подобно постижение. Той го направи на 20 години и 300 дни. Освен това нападателят е първият сърбин с хеттрик в Бундеслигата. Сръбският нападател е собственост на португалския \"Бенфика\", но е за втора година под наем в \"Айнтрахт\". В първите девет мача от сезона Йович се разписа четири пъти.", "date": "2018.10.20", "title": "Нападател на \"Франкфурт\" стана най-младият с пет гола в един мач от Бундеслигата"}
{"url": "https://www.dnevnik.bg/ot_vas/novini_ot_vas/2018/10/20/3330643_stariiat_hram/", "text": "Храмът \"Свети Пророк Илия\", наричан Старият Божи храм, е един от символите на град Севлиево. Вътрешната стенопис, иконите, дърворезбите с мотиви на цветя, животни и хора са едно от най-ценните творения<br />на майсторите от Тревненската школа.  Храмът е от XVII век. Първоначално е имал малка, вкопана в земята сграда. През 1834г. севлиевци вземат решение да го обновят изцяло. Последната реставрация на храма е от 1998-2002 г.", "date": "2018.10.20", "title": "Старият храм"}
{"url": "https://www.dnevnik.bg/sviat/2018/10/20/3329948_muudis_poniji_reitinga_na_italiia_zaradi_populistki/", "text": "Международната рейтингова агенция \"Муудис\" (Moody's) понижи кредитния рейтинг на Италия само до една степен над спекулативната зона - от Baa3 до Baa2, предадоха \"Франс прес\" и ДПА, като се позоваха на нейно изявление. Перспективата за рейтинга е стабилна. Решението на \"Муудис\", цитирано от БТА, бе очаквано от мнозина, на фона на плановете на популисткото италианско правителство реши да увеличи бюджетния дефицит въпреки големия държавен дълг. Понижението на кредитния рейтинг по всяка вероятност ще засили допълнително пазарния натиск върху Италия, третата икономика в еврозоната. В изявлението \"Муудис\" изразява безпокойство от \"значителното отслабване на фискалната сила на Италия\" и от \"спирането на плановете за структурни икономически и фискални реформи\". Агенцията вече очаква през следващите години държавният дълг на страната да се стабилизира около сегашното си равнище от 130 процента от брутния вътрешен продукт, а не да започне да намалява, както прогнозираше досега.", "date": "2018.10.20", "title": "\"Муудис\" понижи рейтинга на Италия заради популистки бюджет"}
{"url": "https://www.dnevnik.bg/sviat/2018/10/20/3330695_vmro-dpmne_izkljuchi_deputatite_glasuvali_za_promiana/", "text": "Основната македонска опозиционна сила, ВМРО-ДПМНЕ, изключи от редиците си онези свои депутати, които гласуваха за промяна на името на страната на Република Северна Македония, съобщи партийният лидер Християн Мицкоски, цитиран от ТАСС и БТА. Мицкоски съобщи на пресконференция за решението, взето на извънредно заседание на партийното ръководство. Той изрази разочарование от онези, които са подкрепили промяната на името на бившата югославска република, въпреки волята на гражданите и позицията на партията. Изминалият ден бе \"най-черният за демокрацията в Македония\", каза Мицкоски снощи. \"Днес станахме свидетели на акт на насилие от страна на държавата\", подчерта опозиционният лидер и обвини премиера Зоран Заев, че \"със сила е пристъпил към преименуване на страната и изпълнение на договора (от Преспа), който изтрива името \"Македония\" и изтрива идентичност\".  Снощи парламентът прие промени в конституцията, за да може страната да промени името си на Република Северна Македония. Следват още две гласувания, които трябва да се състоят не по-късно от януари 2019 г. Поправките бяха одобрени с необходимото квалифицирано мнозинство от две трети при поименен вот буквално с един глас преднина - 80 от общо 120 депутати.  Това стана възможно, след като няколко депутати от националистическата опозиционна партия ВМРО-ДПМНЕ се отклониха от нейната линия и подкрепиха конституционните поправки, отбелязва ДПА. Останалите им колеги от групата на ВМРО-ДПМНЕ - най-голямата в парламента на Република Македония - бойкотираха гласуването. Заседанието на парламента бе забавено с над 10 часа, посочва Асошиейтед прес. През това време македонският премиер социалдемократ Зоран Заев се мъчеше да си осигури подкрепата на депутати от националистическата опозиция, която бе необходима за събиране на необходимото мнозинство от две трети. В противен случай в страната щяха да бъдат свикани предсрочни избори. Промяната на името на бившата югославска република бе договорена с Гърция в Преспанския договор от юни. Това може да отвори пътя на страната към НАТО и Европейския съюз, блокиран от дълго време от Гърция, според която името \"Македония\" предполага териториални претенции към едноименната гръцка провинция, отбелязва \"Ройтерс\".", "date": "2018.10.20", "title": "ВМРО-ДПМНЕ изключи депутатите, гласували за промяна на името на Македония"}
{"url": "https://www.dnevnik.bg/kultura/2018/10/20/3323696_otkus_ot_neshtata_koito_sinut_mi_triabva_da_znae_za/", "text": "Фредрик Бакман с нова книга за отношенията между баща и син. Какво изпитва младият татко, когато трябва за първи път да пазарува за новородения си син? Колко трудно е да отгледаш едно дете? Да го възпиташ добре, да го подготвиш за живота, като едновременно с това го защитиш от всяка опасност? Дали това въобще е мисия възможна? \"Нещата, които синът ми трябва да знае за света\" не е просто поредната затрогваща художествена история от Фредрик Бакман, а откровение, в което всеки (бъдещ) родител ще се разпознае. Той отново е тук. Болезнено откровен. Комичен. Многословен. Разнопосочен. По-уплашен от всякога. Той е Фредрик Бакман – шведският майстор на перото, който плени милиони по целия свят с \"Човек на име Уве\" и \"Баба праща поздрави и се извинява\". Този път обаче Бакман няма просто да ви разкаже топла история, в чиито чудати герои ще се влюбите мигновено. В последния си роман \"Нещата, които синът ми трябва да знае за света\" шведът пише за нещо прекалено свято. Нещо, през което повечето хора рано или късно минават. Нещо, което променя завинаги. Бакман пише за появата на първото дете в живота на един родител. Колко е трудно за един баща да избере за първи път правилния памперс за сина си, който се е появил на тоя свят преди броени часове? Пред какви страхове се изправя таткото, когато трябва да нахрани първото си дете? А когато трябва да му обясни света и да му покаже кое е добро и кое – лошо? Дали и той самият не греши в преценката си? Колко несигурен всъщност става родителят, докато се опитва да предпази детето си от всичко опасно, от всичко, което не е добро, което може да го нарани или да му причини дори малко страдание? Фредрик Бакман излива душата си на страниците на новия си роман \"Нещата, които синът ми трябва да знае за света\", стигайки до едно логично заключение – всичко, което прави един баща за новородения си син, има една-единствена цел: да направи сина си по-добър от него във всяко едно отношение! Темата за семейните отношения е неизменна част от творчеството на шведа – от различната Елса и баба й в \"Баба праща поздрави и се извинява\" до малкия Ноа, баща му и болния му дядо, който линее всеки ден във \"Всяка сутрин пътят към дома става все по-дълъг\". В последната си книга скандинавският писател описва в типичния си стил притеснението, пред което повечето млади родители се изправят неминуемо – комично, човешки, директно, без капка свян, че могат да прозвучат глупаво, некомпетентно, че са далеч от образа на перфектния родител. Подобно на предишните книги от Бакман, и \"Нещата, които синът ми трябва да знае за света\" е в превод от шведски език на Любомир Гиздов, а корицата е дело на художника Дамян Дамянов. \"Понякога трябва да разкараме разни неща, за да освобо¬дим място за нови неща, и тогава старите неща започват да ни липсват толкова много, че трябва да правим нови неща, които се преструват, че са старите ни неща.\" Фредрик Бакман КАКВО ТРЯБВА ДА ЗНАЕШ ЗА ОСВЕТЛЕНИЕТО В ТОАЛЕТНИТЕ С ДАТЧИК ЗА ДВИЖЕНИЕ Да. Ами, аз съм татко ти. Знам, че вече започваш да го проумяваш. До този момент, така да се каже, се носеше по течението и оставяше другите да вършат всичката работа, но доколкото ми е известно, сега си на година и половина и на тази възраст вече можеш да се учиш. На различни номера и така нататък. Гледам много позитивно на това, веднага ти го казвам. Защото искам да разбереш, че тая работа с родителството хич не е толкова лесна, колкото изглежда. Трябва да се занимаваме с изключително много неща. Чанти за пелени. Детски седалки. Приспивни песни. Резервни ръкавици. Ако. Най-вече ако. Трябва да се справяме с адско количество ако. Не е нещо лично. Питай когото искаш родител. През първата година целият проклет живот се върти около акото. Усещането за ако. Липсата на ако. Откриването на ако. Ароматът на ако. Очакването на ако. Сериозно говоря, не мога да ти обясня колко голяма част от живота на родителите преминава в очакване на ако. \"Ще тръгваме ли? Окей! А изака ли се? А? Какво? Още не? По дяволите. Окейокей. Спокойно, не се паникьосвай. Колко е часът? Да изчакаме ли? Или да се надяваме, че ще успеем, преди да е станало? Ще рискуваме! Окей? Или не е окей? Ами ако се изака по пътя? Имаш право. Окей. Тихо, опитвам се да мисля! Окей, но ако изчакаме тук и нищо не стане, какво ще правим? Ще се пробваме ли тогава? Ама като стане по средата на пътя, ще писнем: \"Мааамка му! Ако бяхме тръгнали веднага, щяхме да успеем преди акото!!!\" Разбираш ли? Така е винаги, когато се размножиш. Цялото ти ежедневие се превръща във фекална логистика. Започваш съвсем спокойно да обсъждаш акото с непознати. Консистенция, цвят, час на изхождане. Ако по пръстите. Ако по дрехите. Ако във фугите между плочките на пода в банята. Започваш да дискутираш акото като метафизично преживяване. Разграждаш го на академично ниво. Когато швейцарските учени обявиха пред медиите, че са открили неизвестна дотогава частица, която може да пътува по-бързо от светлината, целият свят се зачуди от какво се състои тя. Родителите на малки деца обаче се спогледаха в унисон и просто констатираха: \"От ако. Естествено, че от ако\". А най-лошото не е самото ако. Най-лошото е, когато не знаеш. Когато видиш малките гънки по лицето на детето си и си помислиш: \"Това дали...? Изглеждаше като... Но може просто да е направила гримаса? Може само да е... пръцнала? Боже господи, в самолет на \"Райън Еър\" сме, нека просто е пръцнала!\". И трябва да изчакаш пет секунди. Това са най-дългите пет секунди във вселената, гарантирам ти го. Между всяка от тях има десет хиляди вечности и една жизнеутвърждаваща френска драма. И после, най-накрая, все едно се е разиграла някоя от сцените в \"Матрицата\", когато времето се забавя, усещаш миризмата. Тя те удря в лицето като мокър чувал с бетон. А разходката до стаята за повиване е като пътя, изминаван от робите в Колизеума, когато са отивали да се бият с лъвове. Заклевам се, че докато се връщаш обратно, се чувстваш така, както трябва да са се чувствали войниците, които се прибират в Рим, след като са победили варварите, но на отиване имаш едно-единствено име: Гладиатор. Когато пораснеш, ще ти разкажа за най-първото ако. Праакото, което всички бебета изакват по някое време през първото денонощие след раждането. Черно е като въглен. Сякаш се е изакал самият дявол. Няма майтап. Смяната на пелени беше моят Виетнам. Естествено, може би се чудиш защо повдигам този въпрос точно сега. Просто искам да разбереш как са навързани нещата. Акото е част от този свят, да знаеш. А в днешно време, когато околната среда и устойчивото развитие са толкова важни, човек трябва да е наясно каква е ролята на акото в по-широк контекст. Какво значение има то за модерните технологии. Понеже светът невинаги е изглеждал така. Имаше време, когато не всичко беше електроника и компютри. Представяш ли си, че когато бях малък и гледахме филм и не можехме да се сетим как се казва някоя кинозвезда, нямаше как да разберем! Трябваше да изчакаме до следващия ден, да отидем в библиотеката и да проверим. Знам. Звучи откачено. Можехме и да се обадим на приятел и да питаме, но слушай само: ако никой не вдигнеше след десет сигнала, просто затваряхме и си казвахме \"Ами, не си е вкъщи\". Не си е в-к-ъ-щ-и, схващаш ли? Времената бяха други. После обаче се появи всичката технология. Интернет и мобилни телефони, и сензорни дисплеи, и какви ли не глупости, които поставиха моето поколение под огромно напрежение, когато станахме родители, разбираш ли? Всички поколения преди нас са можели да се оправдават, като казват \"не знаехме\". Нашите родители така правят. Пила си вино, когато си кърмила? \"Не знаех.\" Давали сте ни да ядем канелени кифли за закуска? Да седим на задната седалка без колан? Взимала си ЛСД, докато си била бременна? \"Ама, моля те, не з-н-а-е-х-м-е. Беше през седемдесетте. Тогава всъщност не беше опасно!\" Но моето поколение знае, окей? Знаем ВСИЧКО! Така че, ако нещо се обърка, докато растеш, отговорността ще е моя. Обяснението, че съм действал с добри намерения, никога няма да издържи в съда. Можел съм да потърся в Гугъл. Трябвало е да потърся в Гугъл. Боже господи, защо не съм потърсил в Гугъл? По дяволите. Просто не трябва да допускаме грешки. Това е всичко. Ние сме поколение, което се е специализирало в едно или две неща. Имаме онлайн магазини, данъчни облекчения при ремонтни дейности, консултанти, лични треньори и връзка с \"Епъл\" за обслужване на клиенти. Не пробваме сами, а се обаждаме на някого, който знае. Природата не ни е подготвила за вас. Затова търсим в Гугъл. Четем форуми. Звъним на Медицински справки, защото почти сте си ударили главата в ръба на масата, и питаме дали това може да доведе до \"психически увреждания\", защото не искаме да рискуваме шестнайсет години по-късно, когато ви скъсат на СИП математика, да си мислим: \"Може би е заради онзи път? Може да е получил посттравматичен стрес?\". Окей? Не искаме да бъдем държани отговорни за това, че по цяла нощ сте си играли с проклетите си лазерни оръжия и летящи коли, вместо да учите! Защото ви обичаме. Това е цялата работа. Искаме да сте по-добри от нас. Защото, ако децата ни не станат по-добри от нас, какъв изобщо е смисълът? Искаме да сте по-добри, по-умни, по-скромни, по-щедри и по-неегоистични от нас. Искаме да ви осигурим най-добрите условия, които можем. Затова пробваме различни методи на приспиване, ходим на семинари, купуваме ергономични корита и притискаме продавачите на детски седалки към стената и крещим: \"Най-безопасната! Искам НАЙ-БЕЗОПАСНАТА, разбирашлиме!?\". (Не че аз съм го правил, не бива да вярваш на всичко, което ти казва майка ти.) Поставили сме детството ви под такова наблюдение, че караме къщата на \"Биг Брадър\" да изглежда като чудо на почтеността. Водим ви на плуване за бебета и ви купуваме функционални, дишащи дрехи в полово неутрални цветове и просто страшно, страшно много се страхуваме да не допуснем грешка. Ужасяваме се, че няма да сме достатъчни. Защото толкова дълго време бяхме най-големите егоисти в историята на света, преди да станем родители и да осъзнаем колко маловажни сме всъщност. Прозрението, че от един момент нататък ще дишаш през нечии чужди дробове, те връхлита тежко, когато не си подготвен. Всичко, което искаме, е да ви защитим. Да ви спестим всички разочарования, неуспехи и нещастни влюбвания. Но нямаме абсолютно никаква представа какво всъщност правим. Да отглеждаш деца, в много отношения е като да караш трактор в стъкларски магазин. С гипсирани крака. И свалена пред очите шапка. Пиян. Но въпреки това смятаме да опитаме. Goddamnit. Защото искаме да бъдем възможно най-добрите родители. Това е всичко.", "date": "2018.10.20", "title": "Откъс от \"Нещата, които синът ми трябва да знае за света\" на Фредрик Бакман"}
{"url": "https://www.dnevnik.bg/biznes/2018/10/20/3330699_za_purvite_8_meseca_ot_2018_g_prihodite_ot_turizum_v/", "text": "За периода от януари до август тази година приходите от международен туризъм в България са над 2.8 млрд. евро, което е ръст стс 7.2% спрямо съшия период през 2017 г. Само през август бизнесът е генерирал приходи от 780 млн. евро, сочи статистика на Българската народна банка. Според министърът на туризма Николина Ангелкова резутатите не са случайни, а са следствие на съвместната политика на бизнеса и общините да предлагат конкурентни услуги с високо качество. Ангелкова посочва, че приходите само за август през 2018 г. са се повишили с 5% спрямо миналата година. Преди семица в интервю за БНТ Ангелова заяви, че приходите за туристическия бизнес са се повишили с 3.6% прямо предходната година, като през лятото в държавата са почивали почти 5 млн. туристи. Туристите от Китай в София са се увеличили с 29%, отчете кметът Йорданка Фандъкова на четвъртата среща от инициативата \"16+1\", цитирана от \"Фокус\". Китайските туристи заемат 13 място по посещания в столицата. Градът е не трето място в Европа по ръст на туристи за периода 2009-2016 с повишение от 9.4%, посочи още кметът.", "date": "2018.10.20", "title": "За първите 8 месеца от 2018 г. приходите от международен туризъм в България са 2.8 млрд. евро"}
{"url": "https://www.dnevnik.bg/sviat/2018/10/20/3330698_sudut_na_es_naredi_na_polsha_nezabavno_da_otmeni/", "text": "Съдът на ЕС нареди на Полша незабавно да отмени закона, който намали пенсионната възраст за съдиите от Върховния съд, като междинна мярка, докато се произнесе по спорната съдебна реформа, предаде ДПА. Европейската комисия внесе жалба срещу Полша в съда в Люксембург с мотива, че новият закон, въведен през април, нарушава фундаменталните ценности на ЕС. Окончателното съдебно решение ще бъде обявено по-късно, но междинното не подлежи на обжалване. Ярослав Качински, лидерът на управляващата партия \"Право и справедливост\", заяви, че \"Ще спазим закона на ЕС, но това е временно решение и ще обжалваме. Подписали сме договори и ще ги спазваме, но и ще защитаваме интересите си.\" Брюксел е в остър конфликт с Варшава от края на 2015 г. поради опасения, че реформите, въведени от консервативното правителство на Полша, поставят съдебната власт под прекомерно политическо влияние. Въпросната реформа намалява пенсионната възраст на върховните съдии от 70 на 65 години, мярка, която доведе до напускането на 21 от тях, включително председателката Малгожата Герсдорф. Съдиите, засегнати от новата възраст за пенсиониране, могат да помолят полския президент за продължаване на мандата им, но, както отбеляза Комисията,, няма ясни критерии за подобно решение. Управляващата партия \"Право и справедливост\" твърди, че така прочиства съда от корумпирани съдии, но опонентите я обвиняват, че се опитва да отстрани критичните гласове. Полша трябва \"незабавно да суспендира\" закона за ранното пенсиониране, прилагайки решението със задна дата за съдиите от Върховния съд, засегнати от този закон, гласи днешното решение на Съда на ЕС. Съдът тепърва трябва да се произнесе дали полската реформа нарушава правилата на ЕС - процес, който може да продължи седмици или дори месеци, отбелязва ДПА.  Заместник-председателят на съда Росарио Силва де Лапуерта призна, че има риск от \"сериозна и непоправима вреда за интересите на ЕС\", ако се установи, че намаляването на пенсионната възраст е в нарушение на европейското законодателство. Тя отбеляза, че президентът на Полша вече е назначил поне 27 нови съдии и са обявени вакантни места за още няколко поста, вкючително за председател на Върховния съд. Тези стъпки са наложили да се действа спешно, заяви Съдът на ЕС в днешното си решение, отбелязвайки, че \"е в ход дълбока и ускорена промяна в състава на Върховния съд\", което може да се отрази на \"кардиналното право\" на справедлив процес.  Министър-председателят на Полша Матеуш Моравецки, който беше в Брюксел за срещата на върха на ЕС, заяви, че Варшава е получила решението на съда и ще го анализира.", "date": "2018.10.20", "title": "Съдът на ЕС нареди на Полша незабавно да отмени спорен закон за Конституционния съд"}
{"url": "https://www.dnevnik.bg/bulgaria/2018/10/20/3330701_vunshnoto_ministerstvo_pozdravi_makedoniia_za/", "text": "Министерството на външните работи приветства  решението на парламента в Скопие Македония да смени името си  на Северна Македония и да извърши промени в Конституцията на страната, с което се открива възможност за членство в Европейския съюз и НАТО, съобщиха от пресцентъра на ведомството. \"Вярваме, че това е най-правилното и единствено отговорно решение, което дава шанс за благоденствие на всички граждани в региона. Поздравяваме всеки един народен представител, който е дал гласа си в полза на общото ни бъдеще в НАТО и ЕС. Ние ще продължим да бъде най-искрен и близък приятел в този процес\", пишат от външното министерство. По-късно през деня и президентът Румен Радев също изрази задоволство от решението на парламента. \"Резултатът от проведеното на 19 октомври 2018 г. гласуване в парламента е важна стъпка за Република Македония по един дълъг исторически път. Той трябва да доведе до още по-голяма близост между нашите две страни на принципите на приятелството, добросъседството и сътрудничеството. Приветствам всички прояви на политическа смелост, лидерство и държавническа отговорност, които водят към сближаването между нашите две държави\", се казва още в позицията на държавния глава\", се казва още в позицията на държавния глава. Вотът в македонския парламент е само първият от поредица гласувания в сложна процедура, която би трябвало да приключи не по-късно от януари 2019г. Македонските депутати одобриха промяната, след като в края на септември референдум по въпроса с консултативна сила се провали заради неучастие на избирателите. Гласуваха почти 37% от имащите право на глас при минимум от 50% плюс един глас за валидност, като 91.46% от участвалите одобриха сделката с Гърция. ВМРО-ДПМНЕ, която е основната опозиционна сила,  изключи днес от редиците си онези свои депутати, които гласуваха за промяна на името  на страната, съобщи партийният лидер Християн Мицкоски.", "date": "2018.10.20", "title": "Външното министерство поздрави Македония за решението ѝ да смени името си"}
{"url": "https://www.dnevnik.bg/bulgaria/2018/10/20/3330703_purvi_sniag_pokri_vruh_musala/", "text": "Сняг е покрил район на връх Мусала за пръв път този сезон, съобщава Би Ти Ви. Това е сравнително късен период от годината за подобно събитие. От неделя температурите ще се понижат, ще бъде дъждовно, а по високите части на планините е възможно да падне сняг. Това коментира вчера метеорологът от Националния институт по метеорология и хидрология (НИМХ) Анастасия Стойчева в ефира на БНТ.", "date": "2018.10.20", "title": "Първи сняг покри връх Мусала"}
{"url": "https://www.dnevnik.bg/photos/2018/10/20/3330691_fotogaleriia_motosezonut_prikljuchi/", "text": "Мотосезонът беше закрит с масово събиране на мотористи в София.", "date": "2018.10.20", "title": "Фотогалерия: Мотосезонът приключи"}
{"url": "https://www.dnevnik.bg/sport/2018/10/20/3330708_hjui_fjuri_zaiavi_che_e_vuv_formata_na_jivota_si/", "text": "Британският боксьор Хюи Фюри пристигна в България за срещата с Кубрат Пулев. Двамата ще се изправят  един срещу друг на 27 октомври в зала \"Арена Армеец\"  за определяне на официален претендент на Международната боксова федерация (IBF), чиято титла в тежка категория е притежание на Антъни Джошуа. Точно седмица преди сблъсъка Фюри и екипът му пристигнаха в София. Братовчедът на бившия световен шампион Тайсън Фюри, се закани да излезе победител от двубоя. \"Направих много добра подготовка и се намирам в най-добрата форма в живота си. Сигурен съм, че ще сляза като победител от ринга. Опитът е голямото предимство на Пулев, моето обаче е младостта. Той вече остарява\", каза британецът на летище София. През септември, когато беше в България за пресконференцията с Пулев,  Фюри обяви в интервю за \"Дневник\" , че е уверен че ще нанесе първата загуба на българския боксьор в София. В следващите дни Фюри ще бъде в Пловдив, където в неделя от 14 часа ще проведе открита тренировка в залата на боксов клуб \"Юнайтед спортс\" към спортното училище \"Васил Левски\".", "date": "2018.10.20", "title": "Хюи Фюри заяви, че се намира във формата на живота си"}
{"url": "https://www.dnevnik.bg/biznes/2018/10/20/3330714_ministerstvoro_a_finansite_se_e_otkazali_da_oblaga/", "text": "Министърът на финансите Владислав Горанов се е отказал от идеята си за налагане на данък добавена стойност на ваучерите за храна. В петък Горанов се е срещнал с председателя на \"КТ Подкрепа\" Димитър Манолов, председателя на бюджетната комисия в парламента Менда Стоянова и представители на бизнеса. Не нея финансовият министър е обявил, че се отказва от идеята, защото ще натоварва работодателите, предава \"Медияпул\". Предложението на министерството беше при издаването на ваучерите върху стойността им да бъде начисляван ДДС, който ще трябва да се плаща от работодателите. Те обаче няма да имат право на данъчен кредит В страната работят 14 оператора на ваучери, а техни получатели са около 500 хил. Фирмите имат право да изплащат до 60 лв. месечно от заплатите на служителите под формата на ваучери, които не се облагат с данък печалба, нито върху тях се начисляват осигуровки, нито пък влизат в облагаемия доход на работниците.", "date": "2018.10.20", "title": "Министерството на финансите се е отказало да облага ваучерите за храна с ДДС"}
{"url": "https://www.dnevnik.bg/na_put/evropa/2018/10/20/3330428_blizo_polovinata_evropeici_sa_s_nadnormeno_teglo/", "text": "През 2014 мъжете с наднормено тегло в ЕС са са 57% от мъжете в сравнение с 44% от жените. Това показват данните от изследването \"Животът на жените и мъжете в Европа - статистически портрет 2018\" на Евростат, представено от Националния статистически институт. Пропорциите между държавите членки варират за мъжете от 52% в Холандия и Франция до 66% в Хърватия, а за жените - от 35% в Италия до 54% в Малта. Изследването съдържа и данни за редовната физическа активност. В ЕС през 2014 г. 36% от мъжете са отделили 150 или повече минути седмично за спортни и физически дейности, които не са свързани с работа, в сравнение с 26% от жените. Делът на мъжете варира от 14% в Румъния до 55% във Финландия, а на жените от - 4% в Румъния до 57% в Дания. Съществуват големи различия между жените и мъжете, а също и между държавите членки, при консумацията на алкохол, цигари, плодове и зеленчуци. През 2014 г. в ЕС по-голям дял от мъжете в сравнение с жените употребяват алкохол всяка седмица (38% от мъжете на 18 и повече години в сравнение с 23% от жените на същата възраст). Сред държавите членки делът на мъжете варира от 21% в Латвия до 52% в Обединеното кралство, а за жените - от 5% в Румъния и Литва до 40% в Обединеното кралство. По-голям дял от мъжете в сравнение с жените в ЕС са пушачи (24% от мъжете на възраст над 18 години са ежедневни пушачи в сравнение с 16% от жените на същата възраст). Делът на мъжете варира от 10% в Швеция до 40% в Кипър, а на жените - от 9% в Румъния до 23% в Австрия. За разлика от употребата на алкохол и тютюнопушенето редовната консумация на плодове и зеленчуци се счита за важен елемент на здравословна и балансирана диета. В ЕС през 2014 г. 54% от жените и 49% от мъжете консумират една до четири порции плодове и зеленчуци дневно. Делът на мъжете варира от 26% в Холандия до 70% в Белгия, а на жените - от 32% в Холандия до 73% в Белгия. Жените четат повече, мъжете са по-активни на спортни събития При общуването, например срещи с приятели, както и при културните навици също се наблюдават различия между двата пола. Четенето на книги е по-често срещано сред жените отколкото сред мъжете в ЕС (42% от жените и 31% от мъжете през 2013 г.), както и посещаването на представления на живо (30% от жените и 28% от мъжете през 2015 година). Културните навици, като например посещенията на кинопрожекции (29% от жените и 27% от мъжете) и на културни обекти (28% от жените и 27% от мъжете) или срещи с приятели (24% от жените и 23% от мъжете), са много сходни сред жените и мъжете. Посещенията на спортни събития обаче са по-чести сред мъжете отколкото сред жените (21% от мъжете и 13% от жените) в ЕС. Интернет - начин на употреба Жените използват интернет повече за участие в социалните мрежи, а мъжете - за четене на новини. Жените в ЕС използват интернет по-малко отколкото мъжете (79% от жените на възраст между 16 и 74 години са използвали интернет поне веднъж седмично през 2017 г. в сравнение с 82% от мъжете на същата възраст. Процентът на жените в ЕС, които четат новини онлайн е по-малък в сравнение с този на мъжете (70% от жените и 75% от мъжете, използвали интернет през последните три месеца през 2017 г) и които извършват интернет банкиране (60% от жените и 63% от мъжете). Няма голяма разлика при използването на интернет за изпращане и получаване на електронни съобщения (86% от жените и 87% от мъжете), докато при използването на интернет за телефонни разговори (по 46% от жените и мъжете) и търсене на работа (по 20% от жените и мъжете) и двата пола използват интернет еднакво. От друга страна, по-голям дял от жените са използвали интернет за участие в социални мрежи (67% от жените и 63% от мъжете). По-голям дял от жените купуват дрехи онлайн, а от мъжете - електронно оборудване. Мъжете са малко по-активни в онлайн пазаруването от жените (през 2017 г. 66% от жените - потребители на интернет, са пазарували онлайн в сравнение с 69% от мъжете. Но жените и мъжете купуват различни стоки. Много повече жени отколкото мъже купуват дрехи по интернет (70% от жените в сравнение с 58% от мъжете, пазаруващи онлайн), докато мъжете купуват повече електронно оборудване (32% от мъжете и 17% от жените, пазаруващи онлайн) и филми (32% от мъжете и 24% от жените, пазаруващи онлайн). По-малка е разликата при закупуването на домакински стоки онлайн (съответно 45% от жените и 47% от мъжете, пазаруващи онлайн), резервации за пътуване и настаняване (съответно 53% и 54%), докато при онлайн пазаруването на билети за различни събития няма разлика между жените и мъжете - по 39%. Грижите за децата - приоритет на жените Във всички държави членки много по-голям е делът на жените отколкото на мъжете, които полагат грижи за децата, готвят и извършват домакинска работа. През 2016 г. в ЕС 92% от жените на възраст между 25 и 49 години (с деца под 18 години) се грижат за децата си ежедневно в сравнение с 68% от мъжете. Сред държавите членки най-големи различия между жените и мъжете са наблюдавани в Гърция - 95% от жените и 53% от мъжете, и Малта - съответно 93% и 56%, докато най-малките разлики са установени в Швеция - 96% от жените и 90% от мъжете, и Словения - съответно 88% и 82%. За домакинската работа и готвенето разликите са още по-големи. В ЕС през 2016 г. 79% от жените са готвели и/или са извършвали домакинска работа ежедневно в сравнение с 34% от мъжете. Най-голяма е разликата между жените и мъжете в Гърция - 85% от жените и 16% от мъжете, и Италия - съответно 81% и 20%, а най-малка е в Швеция - 74% от жените и 56% от мъжете, и Латвия - съответно 82% и 57%", "date": "2018.10.20", "title": "Близо половината европейци са с наднормено тегло"}
{"url": "https://www.dnevnik.bg/bulgaria/2018/10/20/3330718_bulgariia_predlaga_nai-dobrite_usloviia_v_jugoiztochna/", "text": "Президентът Румен Радев заяви на среща със заместник-председателя на Постоянния комитет на общокитайското събрание на народните представители Цао Дзиенмин, че България може да предложи най-добрите условия за инвеститорите в Югоизточна Европа. Държавният глава призова за увеличаване на инвестициите от Китай в страната в областта на науката и образованието, информационните технологии и селското стопанство. Двамата се срещнаха в президентството. Дзиенмин е на посещение в България за участие в Четвъртата среща на местните лидери на страните от Инициативата \"16+1\", която се провежда в София и във водената от него делегация са включени представители на 15 водещи в своето развитие китайски провинции, съобщиха от пресцентъра на държавния глава. Радев е уточнил по време на разговора, че партньорството в икономиката и инвестиционното сътрудничество между България и Китай имат голям потенциал за развитие и в краткосрочен план двете държави трябвало да предприемат конкретни стъпки за неговото реализиране. От своя страна Дзиенмин заяви, че през миналата година в областите на търговията, инвестициите и селското стопанство стокообменът между страните има ръст от 30%.", "date": "2018.10.20", "title": "България предлага най-добрите условия в Югоизточна Европа за инвеститорите, смята Румен Радев"}
{"url": "https://www.dnevnik.bg/biznes/2018/10/20/3330716_maia_manolova_se_nasochva_sreshtu_visokite_bankovi/", "text": "Омбусдманът Мая Манолова ще насочи усилията си към високите банкови такси, данъка добавена стойност върху дарените храни, екотаксите при първа регистрация на автомобил, детското правосъдие и медицинската експертиза. Това е обявила Манолова при отчета на третата си година, откакто заема поста, предава БТА. За периода от октомври 2015 г. до октомври 2018 г. 99 584 граждани са потърсили съдействието на Манолова. Постъпилите до омбусдмана жалби са 35 282, като от тях са \"приключени\" 32 893. Протестите са за нарушени права на потребителите, следвани от нарушени социални права и нарушения в изпълнителното производство. Манолова е посочила и че спрямо периода 2014 - 2015 г., когато не заемаше поста, жалбите до нея институцията са нараснали с 549 %. Убедихме всички, че институцията на омбудсмана е надпартийна, че е видима и ефективна институция, казва Мналова. Вместо да представя \" календар на успехите\" тя и екипът й да подготвии \"Бяла книга с нерешни проблеми, в която са включени всички теми, които сме определили за първостепенно важни за гражданите и техните права\". В нея на първо място е поставено общинското дружество \"Топлофикация София\", с което омбдусманът се занимава от началото на мандата си. По думите й в дружесвото не се работи бързо и ефективно по честна методика за определяне на сградната инсталация и вероятно ще се окаже, че на хората е събирана неправомерно сума за тази услуга. Според Манолова увеличение на цената за отопление е \"високомерното, надменно и неуважително отношение от страна на монополиста\". Манолова смята, че е успяла да направи промени, като хонорарите на на юристконсултите, които използва дружеството по дела срещу дъжлиници са 6 пъти по-мали. Това според нея е причина \"вече не е толкова честа практика осъждането за толкова малки дългове, без да бъдат предупредени, не се трупат допълнителни такси върху основното задължение\". В Бялата книга място намират и колекторските фирми, които \"все още продължават да тероризират гражданите по всяко време на денонощието и проблемът с това все още не е решен\".", "date": "2018.10.20", "title": "Мая Манолова се насочва срещу високите банкови такси и ДДС върху дарените храни"}
{"url": "https://www.dnevnik.bg/sport/2018/10/20/3330761_baiern_se_vurna_kum_pobedite_dortmund_zapazi_purvoto/", "text": "Байерн\" (Мюнхен) направи важна стъпка към излизане от кризата след успех с 3:1 при гостуването си на \"Волфсбург\". Баварците се върнаха на победния път, като прекъснаха серия от четири поредни мача без успех във всички турнири. Силен мач за шампионите направи голмайстора на тима Роберт Левандовски. Полският нападател се разписа два пъти и подаде за третия гол на Хамес Родригес. Левандовски вкара в седми пореден двубой срещу \"Волфсбург\", като вече има 18 попадения в 16 мача срещу този съперник. За \"вълците\" почетното попадение отбеляза Воут Вергхорст. Домакините пропуснаха да измъкнат нещо от мача, след като в последните 30 минути играха с човек повече заради изгонването на Ариен Робен. \"Байерн\" излезе временно на втора позиция с 16 точки след осем мача. \"Борусия\" (Дортмунд) запази първото си място след разгром срещу \"Щутгарт\". Жълто-черните победиха с 4:0 при гостуването си, като имат четири точки повече от баварците. Нападателната мощ на \"Борусия\" отново беше на висота, като головете бяха дело на Джейдън Санчо, Марко Ройс, Пако Алкасер и Максимилиан Филип. Жълто-черните са вкарали 27 попадения след първите осем кръга, което е рекорд за Бундеслигата. Футболистите на \"Волфсбург\" се бяха затворили плътно в защита и рядко излизаха от своята половина. Това затрудняваше играчите на \"Байерн\", които дълго време не намираха път към вратата на съперника. В средата на първата част бърза комбинация изведе Йошуа Кимих на стрелкова позиция, но ударът му с левия крак беше спасен от Коен Кастелс. Малко по-късно вратарят на \"Волфсбург\" се намеси отлично при опит за добавка на Левандовски. Голмайсторът на \"Байерн\" обаче не сбърка в 30-ата минута. Полякът плъзна хладнокръвно топката под плонжа на Кастелс след извеждащо подаване от Матс Хумелс. Ключова роля за попадението имаше Тиаго, който преднамерено пропусна топката преди тя да стигне до Левандовски. Полският нападател вкара втория си гол в 49-ата минута, когато се възползва от грешка при връщане към вратаря. \"Байерн\" вече се виждаше победител, като изглеждаше, че домакините са се примирили със загубата. Интригата в мача обаче бързо се върна след изгонването на Робен. Холандецът получи втори жълт картон в 57-ата минута за ненужно нарушение в атака, а през първата част беше санкциониран за симулация. \"Волфсбург\" се възползва от численото си предимство и шест минути по-късно намали резултата чрез Вергхорст. В ситуацията защитата на \"Байерн\" проспа извеждащо подаване към Адмир Мехмеди, който асистира на съотборника си. Баварците реагираха бързо с трети гол, който попари надеждите на домакините за обрат. В 72-ата минута Хамес Родригес вкара отблизо след отлично подаване на Левандовски.", "date": "2018.10.20", "title": "\"Байерн\" се върна към победите, \"Дортмунд\" запази първото място след разгром"}
{"url": "https://www.dnevnik.bg/sport/2018/10/20/3330774_manchestur_siti_vze_nov_uspeh_vuv_visshata_liga/", "text": "Шампионът във Висшата лига \"Манчестър сити\" продължава с убедителното си представяне от началото на сезона, след като победи с 5:0 \"Бърнли\" на своя \"Етихад\". Футболистите на Хосеп Гуардиола се върнаха на пътя на победите, след като в предишния кръг направиха 0:0 с \"Ливърпул\". Головете за \"гражданите\" отбелязаха Серхио Агуеро, Бернардо Силва, Фернандиньо, Рияд Марез и Лерой Сане. \"Сити\" е водач в класирането с 23 точки, като има две повече от \"Челси\" и \"Тотнъм\". \"Ливърпул\" е с три по-малко, но тепърва трябва да изиграе двубоя си от деветия кръг. Тимът на Гуардиола се представя забележително вкъщи на \"Етихад\", където взе шеста поредна победа и е без загуба в осем поредни срещи. \"Гражданите\" не са допускали гол в мрежата си в шампионатен сблъсък вече 480 минути. През настоящия сезон тимът на Гуардиола е със седем победи и две равенства, с голова разлика 25:3. \"Сити\" откри резултата още в 17-ата минута, когато се разписа Серхио Агуеро. Водещият реализатор в историята на клуба се разписа след подаване на Давид Силва, който много хубаво видя пространството в наказателното поле на гостите. До почивката надмощието на \"гражданите\" продължи, но нов гол така и не падна. Гостите от \"Бърнли\" опитаха да отговорят, но не отправиха нито един точен удар към вратата на Едерсон. През второто полувреме \"Сити\" беше все така активен и само девет минути след подновяването на играта стигна до нов гол. Негов автор стана Бернардо Силва след нова асистенция на Давид Силва. Футболистите на \"Сити\" се оказха по-съобразителни, след като Джак Корк повали Лерой Сане и вдигна ръце, за да покаже, че нарушение няма, но в същия момент всичките му съотборници спряха да играят, очаквайки топката да излезе в аут. Тогава Давид Силва притича до крайната линия и я центрира за своя съфамилник. От около десет метра пък португалецът Бернардо Силва нямаше проблем да се разпише. Вторият гол окончателно свали гарда на гостие и \"Сити\" бързо вкара трето попадение. Негов автор стана Фернандиньо. След корнер и недобро изчистване топката попадна на границата на наказателното, а бразилският халф с топовен изстрел я прати в мрежата. След третия гол Гуардиола направи много промени, решавайки да пази основните си играчи за гостуването на \"Шахтьор\" (Донецк) в Шампионската лига. На терена се появи и  Кевин Де Бройне , който направи завръщане след точно 65 дни, в които беше извън игра заради контузия в коляното. До края на мача \"гражданите\" вкараха нови два гола, които паднаха в заключителните десет минути. Първо в 83-ата минута Марез се разписа с много красив удар с левия крак, при който вратарят на \"Бърнли\" Джо Харт остана неподвижен. В последната минута на редовното време Сане засече центриране на Бенжамен Менди и оформи крайния резултат. В друг мач от кръга \"Тотнъм\" устиска минимален успех с 1:0 над \"Уест хем\" като гост в едно от най-оспорваните дербита на Лондон. \"Шпорите\" стигнаха до трите точки с попадение на Ерик Ламела в 44-ата минута. В пето поредно дерби на Лондон \"Тотнъм\" печели. Това се случва за пръв път от 1965 година. Освен това футболистите на Маурисио Почетино взеха четвърта поредна победа в шампионата. \"Шпорите\" запазиха и трета поредна суха мрежа. \"Тотнъм\" игра по-добре преди почивката, но трябваше да чака до самия ѝ край, за да вкара гол. Муса Сисоко проби отдясно и центрира, а Ламела засече с глава, за да открие резултата. През втората част \"чуковете\" бяха много по-активни. Три пъти Марко Арнаутович се оказваше на точното място и имаше отлични шансове да изравни, но вратарят на \"Тотнъм\" Юго Лорис се представи отлично и спаси.", "date": "2018.10.20", "title": "\"Манчестър сити\" взе нов успех във Висшата лига"}
{"url": "https://www.dnevnik.bg/sviat/2018/10/20/3330768_grupa_ot_20_dushi_vliza_v_zatvor_vuv_velikobritaniia/", "text": "Двадесет мъже са осъдени заради изнасилвания на 15 момичета в английския град Хъдърсфийлд. Мъжете са признати за виновни за над 120 различни престъпления, извършвани в продължение на 7 години - между 2004 и 2011 г. Присъдите варират от 5 години до доживотен затвор, съобщава Би Би Си. Най-тежко е наказанието на лидера на групата Амир Син Дхаливал - 35 годишен, семеен и баща на две деца. Той ще трябва да излежи поне 18 години в затвора от доживотната си присъда, след което ще може да поиска предсрочно излизане. Групата се е състояла от британци с пакистански корени, като всички са от района на Йоркшир и са имали прякори като Дракула, Сестрата и Зверчето. Жертвите са били опиянявани с питиета и наркотици, а след това изнасилвани. При много от тях насилванията не са били еднократни, а е имало и случаи, в които почти всички осъдени са се включвали в престъпния акт. Някои от жертвите са били откарвани извън града късно през нощта, като извършителите са ги заплашвали, че ще ги изоставят там, ако не изпълняват желанията им. Други са били изнасилвани в барове, паркинги, като често други жертви са били принуждавани да гледат. Една от жертвите е подпалила дома си, за да се наложи семейството ѝ да се премести от района, в който са живели. Друга жена обяснява, че отношенията ѝ с насилниците са били \"едно от онези неща, от които няма измъкване\". Много от жертвите и техните семейства казват, че са подавали сигнали в полицията, но арести не последвали с години. \"Разследването по този случай беше изключително сложно, като екипите работиха почти денонощно в продължение на 5 години, за да сигурни, че всичко ще бъде проверено\", казва детектив Иън Мътършоу, който е водил разследването.", "date": "2018.10.20", "title": "Група от 20 души влиза в затвор във Великобритания заради изнасилвания на 15 момичета"}
{"url": "https://www.dnevnik.bg/sport/2018/10/20/3330778_stanka_zlateva_beshe_prieta_v_zalata_na_slavata_na/", "text": "Петкратната световна шампионка Станка Златева беше приета в Залата на славата на борбата, съобщиха от Международната федерация по борба. Това се случи в Будапеща в навечерието на откриването на световното първенство. Освен петте си световни титли Златева има шест европейски, а два пъти остана със сребърния медал на олимпийски игри. Посмъртно в Залата на славата бе приет и Продан Гарджев, олимпийски шампион в свободния стил от Токио 64 и два пъти №1 в света (1963, 1966). Той е бронзов медалист от олимпийските игри в Мексико 68. Преди Златева и Гарджев с подобно отличие са почитани още седем борци от България - Валентин Йорданов и Еньо Вълчев (в свободния стил), както и Боян Радев, Петър Киров, Армен Назарян, Александър Томов (класически стил).", "date": "2018.10.20", "title": "Станка Златева беше приета в Залата на славата на борбата"}
{"url": "https://www.dnevnik.bg/razvlechenie/2018/10/20/3330785_nai-chetenoto_v_dnevnik_kak_se_uspiava_v_bulgariia/", "text": "1.  Добре дошли в България, където е важно кого познаваш, а не какво си учил  - 92759 прочитания 2.  Самолет падна върху множество в Германия, има убити  - 34625 прочитания 3.  Анна Цолова напуснала \"Нова телевизия\", след като разбрала, че няма да има предаване  - 27660 прочитания 4.  Мемориалът в Хирошима е бил осквернен от служители на Софийската опера  - 25020 прочитания 5.  Разкол в православния свят - Москва скъса отношения с Вселенската патриаршия  - 24356 прочитания 6.  Прокурор, удрял и душил дете, е на път да стане и. д. шеф на спецпрокуратурата  - 23912 прочитания 7.  Мемориалът на мира в Хирошима осъмна с надпис \"Локо София\" (видео)  - 20482 прочитания 8.  Търговският регистър може да спре работа до 20 дни заради липса на памет  - 17078 прочитания 9.  Бомба избухна в колеж в Крим, има загинали и десетки ранени (обобщение)  - 16427 прочитания 10.  България вероятно ще се откаже от участие в Евровизия   - 16205 прочитания", "date": "2018.10.20", "title": "Най-четеното в \"Дневник\": Как се успява в България, Анна Цолова и Локо София"}
{"url": "https://www.dnevnik.bg/sport/2018/10/20/3330797_pobednata_seriia_na_juventus_spria_pri_ravenstvo_s/", "text": "След осем поредни победи \"Ювентус\" изгуби първи точки за сезона в Серия А. Шампионите неочаквано завършиха наравно 1:1 в домакинството на намиращия се във втората половина на класирането \"Дженоа\". \"Бианконерите\" играха по-добре преди почивката, но след това подходиха високомерно и бяха наказани. Кристиано Роналдо откри за домакините още в 18-ата минута. \"Дженоа\" обаче стигна до равенството с гол на Даниел Меса в 67-ата минута. Срещата беше първа за \"Дженоа\" при новия треньор Иван Юрич, който беше назначен в паузата за националните отбори. След равенството \"Ювентус\" остава начело в Серия А с 25 точки. \"Дженоа\" е 10-и с 13 точки. \"Ювентус\" започна много по-активно двубо яи от самото начало притисна \"грифоните\" в собственат аим половина. Кристиано Роналдо беше много деен, като още в петата минута удари греда, а след това се отчете с друг сериозен пропуск. Все пак в 21-ата минута португалецът се разписа. Жоао Кансело стреля отляво, но топката рикошира и изненада вратаря на \"Дженоа\" Раду. Той не се намеси, а останал на около два метра от вратата и непокрит, Роналдо я прати в мрежата – 1:0. За рекордната покупка на \"бианконерите\", това беше гол №400 в големите пет първенства на Европа. Роналдо е първият футболист с подобно постижение, а освен това го направи за 497 мача с фланелките на \"Манчестър юнайтед\", \"Реал\" (Мадрид) и \"Ювентус\". След попадението във вратата на \"Дженоа\" \"Ювентус\" драстично намали темпото. След почивката футболистите на Масимилиано Алегри играха така, сякаш мислят повече за предстоящото гостуване на \"Манчестър юнайтед\" в Шампионската лига. Гостите от Генуа се възползваха от това и в 67-ата минута изравниха резултата. Тогава Даниел Беса засече с глава центриране на Куаме. Италианският халф се пласира между Кансело и Бонучи, които изобщо не реагираха при центрирането. Веднага след гола Алегри пусна на терена Пауло Дибала и Федерико Бернардески, търсейки нов гол. \"Дженоа\" обаче вече беше много добре групиран и опитваше всячески да бави играта.", "date": "2018.10.20", "title": "Победната серия на \"Ювентус\" спря при равенство с \"Дженоа\""}
{"url": "https://www.dnevnik.bg/sviat/2018/10/20/3330798_ruskite_vlasti_otkazaha_da_razreshat_tradicionnoto/", "text": "Властите в Москва отказаха да разрешат провеждането на традиционното бдение в памет на жертвите на сталинистките репресии на Лубянския площад пред бившата централа на КГБ, посочвайки като причина строителни дейности, съобщава БТА. Организаторите отхвърлиха предложеното им алтернативно място. През последните 10 години на 29 октомври се организира 12-часово бдение пред централата на КГБ, придружено с четене на имената и кратки биографии на хората, убити от сталинисткия режим по политически причини. Само в Москва преди 80 години са били убити 40 хил. души. Политическите преследвания в Съветския съюз достигат апогея си през 1937 година. Около 1.5 милиона души са обявени за врагове на народа, предатели и шпиони, и са изпратени в затвори и лагери. Други около 700 хил. са били екзекутирани.", "date": "2018.10.20", "title": "Руските власти отказаха да разрешат традиционното бдение за жертвите на режима на Сталин"}
{"url": "https://www.dnevnik.bg/ot_vas/novini_ot_vas/2018/10/20/3330779_iaponski_tradicii/", "text": "Днес в Ларгото в София се проведе Ден на японските бойни изкуства и традиции. Бяха представени спортове като джудо и айкидо, както и изкуствата кири-е, икебана и др.", "date": "2018.10.20", "title": "Японски традиции"}
{"url": "https://www.dnevnik.bg/photos/2018/10/19/3329521_fotogaleriia_ljuben_zidarov_-_10_knigi_i_3_premieri/", "text": "Изложбата \"10 книги 3 премиери\" на известния български илюстратор Любен Зидаров беше открита по-рано тази седмица в галерия-книжарница \"София прес\". Тя ще продължи до 2 ноември.", "date": "2018.10.20", "title": "Фотогалерия: Любен Зидаров - 10 книги и 3 премиери"}
{"url": "https://www.dnevnik.bg/sport/2018/10/20/3330809_salah_prekusna_golovata_si_susha_i_donese_uspeh_na/", "text": "Ливърпул\" се изравни на върха във Висшата лига с  \"Манчестър сити\"  след победа с 1:0 над \"Хъдърсфийлд\" като гост. Единственото попадение отбеляза звездата на мърсисайдци Мохамед Салах в 24-ата минута. Египтянинът се разписа след 249 минути без гол във Висшата лига. Реализатор №1 за миналия сезон вече има 50 гола в английския футбол, след като се разписа за 48-и път с екипа на червените, а има два гола и за бившия си тим \"Челси\". Двубоят на \"Джон Смит стейдиъм\" беше изпълнен повече с битка и тактическо надлъгване между Юрген Клоп и бившия му помощник Дейвид Вагнер. Атрактивните положения бяха малко, а двата тима отправиха едва по един точен удар за 90 минути. Клоп трябваше да направи няколко промени заради контузиите в състава си. Даниел Стъридж и Джердан Шакири започнаха на мястото на Роберто Фирмино и Садио Мане, Адам Лалана стартира вместо Джорджиньо Вайналдум, а Джеймс Милнър и Джордан Хендерсън действаха в средата на терена. В отсъствието на Фирмино и Мане \"Ливърпул\" изигра слаб мач в атака срещу една от най-слабите защити във Висшата лига през този сезон. Домакините се бяха прибрали дълбоко в своята половина и почти не допускаха опасни ситуации пред вратаря Йонас Льосл. Това обаче се дължеше основно на големите трудности, които гостите имаха при разиграването на топката. В 24-ата минута \"Ливърпул\" все пак поведе при първата си бърза атака с малко докосвания в половината на съперника. Джо Гомес намери с хубав пас Джердан Шакири, който се обърна, напредна към наказателното поле и изведе на скорост Мохамед Салах, който с едно докосване насочи токата в далечния ъгъл на вратата. Голът не донесе очакваното спокойствие в играта на \"Ливърпул\", а беше последван от силните минути за \"Хъдърсфилд\". В 31-ата минута Джонатън Хог отправи страхотен изстрел от далечна дистанция, но топката срещна страничния стълб. В 42-ата минута се стигна до спорна ситуация, при която Джеймс Милнър игра с ръка в наказателното поле, но реферът Майкъл Оливър не отсъди дузпа. Минута по-късно домакините пратиха топката във вратата, но попадението беше отменено заради засада на Алекс Причард. В ситуацията обаче останаха съмнения дали футболист на \"Хъдърсфилд\" или на \"Ливърпул\" изведе Причард зад защитата. \"Ливърпул\" запази аванса си, но не стоеше добре на терена. Юрген Клоп потърси промяна, като включи Джорджиньо Вайналдум на мястото на Адам Лалана. Гостите обаче продължиха да имат проблеми при разиграването на топката, действаха твърде бавно и не затрудняваха защитата на \"Хъдърсгилд\". В 64-ата минута \"мърсисайдци\" създадоха втората си добра възможност за гол в мача, но я пропуснаха. Стъридж намери отлично Салах, който овладя добре на гърди и стреля по диагонала с левия крак. Топката обаче премина покрай гредата. В 82-ата миунта \"Хъдърсфилд\" пропусна страхотен шанс да изравни. След центриране от десния фланг топката премина през всички защитници на \"Ливърпул\" и стигна до резервата Стив Муние. Той обаче стреля над вратата на около седем-осем метра от голлинията. След девет кръга \"Ливърпул\" и \"Манчестър сити\" имат по 23 точки, но \"гражданите\" са начело заради по-добра голова разлика - 26:3 срещу 16:3. \"Хъдърсфийлд\" остава 19-и със само три точки. \"Териерите\" все още нямат победа от началото на сезона.", "date": "2018.10.20", "title": "Салах прекъсна головата си суша и донесе труден успех на \"Ливърпул\""}
{"url": "https://www.dnevnik.bg/sport/2018/10/20/3330804_ludogorec_izmesti_levski_ot_vurha_v_purva_liga_sled/", "text": "Лудогорец\" окупира върха в Първа лига след победа с 2:1 над \"Левски\" в дербито от 12-ия кръг на Първа лига. Шампионите свалиха сините от първото място благодарение на попаденията на Джоди Лукоки и Вандерсон. За \"Левски\" се разписа Станислав Костов с деветото си попадение от началото на сезона. Това обаче не помогна на гостите от София да избегнат втората си загуба при Славиша Стоянович. След 12 кръга \"Лудогорец\" има 29 точки, с една повече от \"Левски\". Мачът беше последен и за мениджъра на шампионите Пауло Аутуори, чиято раздяла с тима беше обявена още преди десет дни. \"Лудогорец\" вкара головете си в рамките на 11 минути – между 34-ата и 45-ата. Шампионите бяха по-добри след 20-ата минута, но второто полувреме беше изцяло за сините. Освен гола на Станислав Костов, \"Левски\" се отчете с още няколко пропуска, както и греда на Габриел Обертан. Освен с интересните моменти и головите положения, мачът се запомни и с големите нерви, които го съпътстваха. Съдията Георги Кабаков даде осем жълти картона, изгони по един човек от щабовете на двата тима, а освен това отсъди над две дузини нарушения. Началото на двубоя беше много интересно, като от първите минути \"Лудогорец\" наложи типичния си стил. Шампионите действаха на висока скорост, с красиви комбинации и на няколко пъти поставиха под напрежение защитата на сините. Още в шестата минута домакините можеха да открият след грешка на Мартин Полачек. Вратарят на сините не успя да изчисти топката с крак, а тя попадна в Марселиньо, който бързо подаде на Кешеру. Изстрелът на румънеца обаче мина високо над вратата. Пет минути по-късно Милош Цветкович извърши много грубо нарушение срещу Натанаел, удряйки бразилеца в опорния крак. Съдията Георги Кабаков обаче предпочете да му даде само жълт картон. След силните първи минути за \"Лудогорец\" гостите от \"Левски\" отговориха с пробив отдясно на Цветкович и удар с глава на Станислав Костов. Голмайсторът на сините обаче не се справи добре и от около пет метра дори не уцели вратата. В следващите минути на терена преобладаваше битката, а \"Левски\" успя да изравни играта, което изнерви домакините. Това доведе и до два жълти картона за Светослав Дяков и Антон Недялков, както и до малко по-остри влизания. В 28-ата минута \"Лудогорец\" стигна до гол, който обаче беше отменен заради засада. Кампаняро се разписа, но преди това в опит да играе с топката намиращият се в засада Джоди Лукоки, влияеше на играта. Десетина минути преди паузата домакините вече откриха резултата, възползвайки се от грешка на Мартин Полачек. Словашкият вратар не успя да улови топката след удар на Натанаел с десния крак, а притичалият Лукоки я прати в мрежата – 1:0. Повторенията показаха, че холаденцът е точно на линията на последния защитник в синьо и засада няма. Попадението разколеба играчите на \"Левски\" и те много по-лесно даваха топката на съперника си. Веднъж и гредата помогна на Полачек след нов удар на Натанаел от около 25 метра. Секунди преди почивката шампионите увеличиха преднината си след образцова контраатака. Клаудиу Кешеру овладя около центъра и изведе Вандерсон зад защитата, а бразилецът с плътен удар по диагонала не остави шансове на Полачек. През втората част \"Левски\" излезе по коренно различен начин и притисна домакините. Сините опитаха да изнесат играта в предни позиции и въпреки че в началото допуснаха един опасен изстрел на Кешеру, се справиха. В 54-ата минута \"Левски\" намали с точно изпълнение на Станислав Костов. Голмайсторът на сините се реваншира за пропуска си от първото полувреме и вкара своето девето попадение от началото на сезона. Хали Тиам напредна отляво и центрира прострелно в наказателното поле, където Костов се оказа по-добре пласиран от защитниците на \"Лудогорец\" и от няколко метра преодоля Ренан. Попадението подейства мотивиращо за сините и те се впуснаха в атаки. Играчите на Славиша Стоянович пресираха \"Лудогорец\" по целия терен. В игра се появи и Нуно Реиш вместо Антони Белмонт. Благодарение на неговото влизане \"Левски\" изглеждаше още по-солиден в средата на терена, което даде предимство на гостите. Надмощието на сините продължи и с удар на Габриел Обертан в гредата. Звездата на сините беше близо до изравнителен гол, но и късметът беше на страната на домакините. Много бързо обаче Аутуори направи промени, с които заздрави халфовата линия. Той пусна Яцек Горалски и Лукас Саша, а след излизането и на Клаудиу Кешеру, шампионите бяха без типичен нападател. В края на мача \"Левски\" все пак имаше шанс да стигне поне до точка. При опит за контраатака обаче Моци със самоотвержен и много точен шпагат успя да спре Обертан.", "date": "2018.10.20", "title": "\"Лудогорец\" измести \"Левски\" от върха в Първа лига след драматична победа"}
{"url": "https://www.dnevnik.bg/sport/2018/10/20/3330866_barselona_povede_v_la_liga_i_se_otkusna_s_chetiri/", "text": "Барселона\" е новият лидер в Ла Лига, след като постигна победа в дербито от деветия кръг на испанското първенство. Шампионите се наложиха с 4:2 над \"Севиля\" в голово шоу. Тимът на Ернесто Валверде вече има 18 точки, а двата тима впечатлиха с нападателната си игра. Каталунците прекъснаха серия от четири мача без победа, в които записаха три равенства и загубиха веднъж. С основна роля за успеха беше Лионел Меси, който изработи първия гол, дело на Филипе Коутиньо и сам вкара втория. Другите две попадения бяха дело на Луис Суарес и бившият играч на \"Севиля\" Иван Ракитич. За гостите точен беше Пабло Сарабия. Много силен мач за каталунците направи и вратарят Марк-Андре тер Стеген, чийто намеси дойдоха в ключови моменти. След само 26 минути на терена Меси беше принуден да нспусне с контузия. Той падна тежко върху десния си лакът, който поддаде. Седмица преди дербито с \"Реал\" (Мадрид) Меси е под въпрос. По предварителни информации той със сигурност ще пропусне двубоя с \"Интер\" от Шампионската лига през седмицата. Именно преди Класико \"Барселона\" се откъсна с четири точки пред \"Реал\", който по-рано през деня загуби от \"Леванте\". Най-близо до каталунците е \"Алавес\", който е само с точка по-малко – 17. \"Севиля\" е трети в Ла Лига с 16 точки, колкото има и \"Атлетико\" (Мадрид). \"Реал\" е едва пети и е в серия от четири срещи без победа. Пред 88 712 зрители на \"Камп ноу\" \"Барселона\" поведе след едва минута и 56 секунди игра. Тогава Меси задържа между няколко играчи в бяло и подаде към Коутиньо, а бразилецът с хубав диагонален удар откри резултата. Силната игра на каталунците продължи и в 12-ата минута Меси се разписа след невероятно изпълнение. Аржентинецът получи топката на десния фланг от Суарес и напредна с мощен дрибъл, а след това с хубав удар с левия крак преодоля Томаш Вацлик. За Меси това беше 25-и гол срещу \"Севиля\", който е и любимата му \"жертва\" в Ла Лига. Същият бой голове срещу андалусийци има и Кристиано Роналдо за \"Реал\" (Мадрид). Малко след гола си Меси получи контузията, която дойде след сблъсък със съперник. Аржентинецът падна тежко и остана да лежи на тревата, а лекарският щаб на каталунците обездвижи лакътя към. Първоначално се смяташе, че той ще продължи, но Ернесто Валверде реши да го смени, а от клуба обясниха, че нападателят е заминал за обстойни прегледи. До почивката на \"Камп ноу\" не се случи почти нищо интересно, а през второто полувреме футболистите на \"Барселона\" свалиха темпото. Те решиха, че двубоят е приключил при 2:0, а \"Севиля\" показа съживяване. Само добрите изяви на Тер Стеген спряха устрема на гостите в началото на втората част. Те поискаха и дузпа за игра с ръка на Жорди Алба,но реферът Фернандес, заедно с видеоасистентите си прецениха, че умисъл няма и не назначиха 11-метров удар. В 63-ата минута \"Барселона\" стигна до трети гол чрез Луис Суарес от дузпа. Той се разписа след наказателен удар за нарушение на вратаря Вацлик срещу самия него. И когато всичко изглеждаше приключило на \"Камп ноу\" паднаха още три гола в последните 11 минути. Първо Пабло Сарабия намали след мощен удар и рикошет в крака на Клеман Ленгле. Само девет минути по-късно обаче бившият халф на \"Севиля\" Иван Ракитич се разписа и възстанови аванса на \"Барселона\" от три гола. Все пак шоуто продължи с нов гол за андалусийци, дело на Луис Муриел в първата минута на добавеното време.", "date": "2018.10.20", "title": "\"Барселона\" поведе в Ла Лига и се откъсна с четири точки пред \"Реал\" преди Класико"}
