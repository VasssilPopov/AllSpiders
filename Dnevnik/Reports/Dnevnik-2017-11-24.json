{"url": "http://www.dnevnik.bg/sviat/2017/11/24/3085099_egipetskata_policiia_likvidira_desetki_teroristi_sled/", "text": "Тридесет терористи са били ликвидирани при операцията, която египетската армия започна тази вечер на Синайския полуостров след атентата в джамия, при който загинаха над 200 души, съобщава БТА. Екстремистите били убити в село Ер Рисан, Централен Синай, съобщиха източници от силите за сигурност. Египетските спецслужби се опитват да установят местонахождението на тренировъчните лагери, където са били обучени извършителите на днешната атака. При атаката загинаха най-малко 235 и бяха ранени 109 човека.", "date": "2017.11.24", "title": "Египетската полиция ликвидира десетки терористи след атаката на Синайския полуостров"}
{"url": "http://www.dnevnik.bg/sport/2017/11/24/3084990_mesi_sled_chetvurtata_si_zlatna_obuvka_vseki_den_se/", "text": "Звездата на \"Барселона\" Лионел Меси беше награден със \"Златната обувка\" за четвърти път. Аржентинецът заслужи отличието, след като миналия сезон отбеляза 37 гола в Примера дивисион. Меси изравни постижението на Кристиано Роналдо, който досега държеше рекорда. \"Подобрих си играта, добавих нови неща към нея. Всеки ден се наслаждавам повече на това, че играя\", каза Меси по време на церемонията.   Футболистът на \"Барселона\" добави, че не е щастлив, когато не започва титуляр. Такъв беше случаят в  мача с \"Ювентус\" (0:0) в Шампионската лига , в който аржентинецът влезе като резерва. \"Не ми харесва да съм извън терена, искам да участвам, да помагам вътре, но също така разбирам, че годината е дълга и всеки ден трябва да се грижа за себе си, защото сезоните стават все по-трудни.\" За втора поредна година \"Златната обувка\" отива в играч на \"Барселона\". През 2016 г. носител стана Луис Суарес след 40 гола за каталунците. За последно Меси беше взел отличието през 2012-13 г., когато вкара 46 пъти. Преди това аржентинецът беше получил наградата през 2009-10 (34 гола) и през 2011-12 (50 гола). В неделя каталунците гостуват на втория \"Валенсия\" в най-вълнуващия мач от кръга в Примера дивисион. \"Все още сме в началото на първенството. \"Валенсия\" изгради силен състав, привлече голям треньор и имат ясна идея. Знаят много добре срещу кого и за какво играят, играят веднъж седмично и почиват. Ще бъде много трудно, още повече че мачът е на техен терен, но отиваме за победа. В момента се движим много добре и ще опитаме да продължим така\", добави Меси.", "date": "2017.11.24", "title": "Меси след четвъртата си \"Златна обувка\": Всеки ден се наслаждавам повече"}
{"url": "http://www.dnevnik.bg/video/2017/11/24/3085031_video_drugite_novini/", "text": "Единственият арт ускорител на частици отново е на линия \"Таксландия\" - виртуално обучение във фискалната територия Реставрираха 400 метрова картина Вечер на младите хореографи в юбилейната програма на \"Арабеск\" Да си спомним за големия Фреди Меркюри", "date": "2017.11.24", "title": "Видео: Другите новини"}
{"url": "http://www.dnevnik.bg/sviat/2017/11/24/3085007_jertvite_na_atentata_v_egipet_dostignaha_235_dushi/", "text": "Най-малко 235 са загиналите при нападението в Северен Синай в Египет, съобщи египетският главен прокурор, цитиран от местни медии. По-рано през деня бунтовници  взривиха експлозиви и откриха огън  по молещите се в суфистката джамия \"Рауда\" в северната част на синайския полуостров, недалеч от регионалния административен център Ариш. Ранените са най-малко 120 според изявлението на прокурора. Египетският вестник \"Ал Ахрам\" съобщава, че с новите данни за броя на жертвите нападениeто е едно от най-смъртоносните срещу цивилни в Египет от последните години. Очевидци на изданието разказват, че след избухването на взривно устройство в джамията нападателите са извадили огнестрелните си оръжия. Според свидетели, цитирани от агенция MENA, над 30 души са били извозени от линейкитте до болницата в центъра на Бир ал Абед (където е джамията \"Рауда\") и до тези в Ариш, административен център на Северен Синай, разположен на няколко десетки километра. Транспортирането на пострадали и убити също се е извършвало на фона на кръстосан огън между бунтовници и сили на реда, пише \"Ел паис\". Според Mada Masr джамията е свързана със суфисткия орден \"Джаририя\" (египетската версия на името е \"Гаририя\"), който има силно влияние в северната част на Синай. Изданието отбелязва, че през 2013 г. бунтовници задействат взривно устройство в гробницата на суфистки шейх в синайското село Мазар - недалеч от град Бир ал Абед. \n     Бунтовниците, обявили лоялност към  , които египетските власти се опитват да неутрализират, се прицелват основно в полицията и военнослужещи (и в по-редки случаи в мюсюлмански и  ), откакто напрежението ескалира в последните три години. Джихадистите установиха т. нар. Синайска провинция на Халифата през 2014 г. Правозащитници обвиняват властите, че операцията на полуострова е \"непозрачна\" и че налагат медийно затъмнение за сметка на съмнителни успехи срещу бунтовниците.", "date": "2017.11.24", "title": "Жертвите на атентата в Египет достигнаха 235 души, ранените са над 100"}
{"url": "http://www.dnevnik.bg/sport/2017/11/24/3085037_oshte_chetirima_rusnaci_ot_sochi_2014_poluchiha/", "text": "Още четирима руски спортисти, участвали в зимната олимпиада в Сочи през 2014 г., получиха доживотни наказания. Сред тях е един от най-титулуваните състезатели по бобслей - Александър Зубков. Той спечели два златни медала от игрите в Русия - при двойките и четворките. Зубков, който в момента е президент на руската федерация по бобслей, има още две отличия от олимпийски игри - сребро при четворките в Торино през 2006 г. и бронз при двойките във Ванкувър през 2010 г. 43-годишният руснак има един златен и общо шест медала от световни първенства, както и седем световни купи - една в комбинацията, една при двойките и пет при четворките. Останалите с доживотни наказания са бобслеистката Олга Стунлева и двама състезатели по фигурно пързаляне - Александър Румянцев и Олга Фиткулина, която спечели сребърен медал на 500 метра. Четиримата са признати за виновни по обвинения в нарушаване на антидопинговите правила, обявиха от Международния олимпийски комитет (МОК). Техните резултати, считано от Сочи 2014, са анулирани, а спечелените медали ще бъдат отнети. От МОК допълниха, че мотивите за наказанията ще бъдат публикувани в \"най-скоро време\". Президентът на руската федерация по фигурно пързаляне Алексей Кравцов обяви пред агенция \"Интерфкас\", че санкциите на Румянцев и Фиткулина ще бъдат обжалвани. В сряда доживотни наказания получиха и  четирима руски състезатели по спускане с шейни , сред които олимпийският шампион Александър Третяков. По-рано този месец МОК  наложи доживотна забрана и на шестима руски ски бегачи . Така общият брой на руски спортисти със спрени доживот права достигна 14. Русия спечели класирането по медали, но след отнетите отличия вече заема третото място след Норвегия и Канада. Очаква се тепърва да има още руски състезатели с доживотни наказания за нарушаване на антидопинговите правила в Сочи. През лятото на 2016 г. МОК нареди две независими комисии да направят разследване по резултатите на доклада \"Макларън\", който установи държавно спонсорирана система за използване, разпространение и прикриван на допинг. Сред тях е един от най-титулуваните състезатели по бобслей - Александър Зубков. Той спечели два златни медала от игрите в Русия - при двойките и четворките. Комисията \"Осуалд\", ръководена от Денис Осуалд, тества повторно всички допинг проби на руски състезатели. Комисията \"Шмид\", чийто ръководител е Самуел Шмид, разследва участието на служители на руското министерството на спорта в прикриването на допинг нарушения. Последните наказания поставят под сериозна въпросителна участието на Русия в зимните игри в Пьончан през 2018 г. Очаква се окончателното решение на МОК да бъде обявено през декември. \"Не е нужно да очакваме нищо - нито ние, нито руският народ. Всеки вижда какво се случва. Създава се една илюзия, че ние сме създали огромен заговор. Изкараха ни лошите и сега ни приписват всякакви грехове\",  каза вицепремиерът и бивш министър на спорта  Виталий Мутко тази седмица. ", "date": "2017.11.24", "title": "Още четирима руснаци от Сочи 2014 получиха доживотни наказания"}
{"url": "http://www.dnevnik.bg/biznes/2017/11/24/3084991_s_glasa_na_rusiia_veroiatno_opek_shte_produlji_da/", "text": "По всяка вероятност Организацията на страните износителки на петрол (ОПЕК) ще обяви, че ще удължи до края на 2018 г. свития вече износ на суровината. Това пише \"Блумбърг\" като се позовава на министъра на енергетиката на най-големия износител Саудитска Арабия. Халид ал Фалих обяви, че се надява да обяви идната седмица удължаване до края на 2018 г. на орязването на добива. На 30 ноември ресорните министри от организацията ще обсъдят темата на редовното си заседание във Виена. Междувременно ще има среща и с производителите на петрол, които не са членове на организацията. По този повод агенцията отбелязва, че вече е по-силен гласът на Русия, а не на Саудитска Арабия. Медиата уточнява, че всъщност става дума за гласа конкретно на руския президент Владимир Путин. Година след като започна по-тясното сътрудничество между Русия и ОПЕК сега тъкмо Путин \"поръчва музиката\", казва пожелал анонимност високопоставен източник от организацията. \"Наклонът\" на Кремъл към картела отразява външната политика, която цели да намали глобалното влияние на САЩ във всички сфери. И явно тази стратегия, подкрепена от наличните в Русия суровини, работи, отбелязва агенцията. \"Путин сега е световният енергиен цар\", отбелязва Хелима Крофт, бивш анализатор в ЦРУ, а сега управлява стратегията на RBC Capital Markets LLC в Ню Йорк за търговията със суровини. Дали това е наистина така ще се види на срещата във Виена, където картелът и други производителите като Мексико и Русия ще обсъдят дали орязването на добивите на петрол да продължи и след март 2018 г. Путин, който влезе в безпрецедентен алианс с ОПЕК при цена на петрола с около 20 долара по-ниска от тази в момента, а пазарът беше по-задоволен от сега, има причина да не желае рязко повишение на цените. Тя се крие в ползата от евтината рубла, която подпомага експорта на страната, което пък позволява на Русия да е по-малко зависима от продажбата на енергийни суровини. В същото време за руските компании свиването на добивите е все по-болезнено.", "date": "2017.11.24", "title": "С гласа на Русия вероятно ОПЕК ще продължи да свива производството на петрол"}
{"url": "http://www.dnevnik.bg/evropa/novini_ot_es/2017/11/24/3084956_sluhovete_za_zaleza_na_merkel_sa_silno_preuvelicheni/", "text": "Ако Ангела Меркел е показала на Европейския съюз нещо през последните над десетина години, то е, че никога не трябва да бъдат подценявани политическите й умения. Германският канцлер се завърна на сцената на днешната среща на върха на ЕС, след като пропусна последната поради необичаен за нея вътрешнополитически неуспех, в усилията си да състави управляваща коалиция. По-лошото е, че в Брюксел тя ще бъде просто изпълняващ длъжността канцлер, при положение че през годините тя беше смятана за надзирателя на ЕС като цяло. Нейната репутация на непоклатима надеждност е такава, че роящите се слухове, че Меркел в крайна сметка е загубила контрол над положението, привличат сериозно внимание. Но наблюдателите съветват да не се разчита на това, подчертавайки, че съобщенията за нейния залез все още са неуместни. \"Свикнахме да я виждаме толкова силна и непоклатима. Сега, след като това не е толкова очевидно, веднага в Европа започнаха притеснения\", каза преподавателят по европеистика от Гентския университет Хендрик Вос. \"Всичко това е преувеличено.\" Без алтернатива  Меркел подчерта, че е твърдо решена да ръководи Германия още един мандат и на пръв поглед другите варианти не са много - в родината й това се превежда с думата \"Altenativlos\" (\"безалтернативен\"), а в Европа вариантите без Меркел също се броят на пръсти. При всяко положение Германия е най-влиятелната членка на ЕС, най-голямата страна с най-голямата икономика сред 28-те, които ще останат 27, след като Великобритания напусне. След обединението от 1990 г. Германия напълно излезе от черупката, в която се беше затворила след Втората световна война. При Меркел на по-настъпателните позиции на страната често се гледа повече като на благодат, отколкото като на бедствие. \"В нашия общ континент Европа реакцията ще бъде неразбиране и голямо безпокойство, ако политическите сили от целия спектър в най-голямата и икономически най-силна страна не изпълнят своята отговорност\" и не се опитат бързо да сложат край на политическата безизходица, каза германският президент Франк-Валтер Щайнмайер. Все пак продължителни коалиционни кризи има безброй в ЕС, където повечето правителства са съставени от няколко партии. \"Ролята на Германия няма да се промени поради това, че Свободната демократическа партия (либералите) отказа да влезе в правителство\", заяви Манфред Гюлнер, директор на германския институт за изследване на общественото мнение \"Форса\". Дори и проблемите на Меркел да оставят открехната вратата към заемането на лидерската роля в ЕС, никой не си прави кой знае какви сметки да я измества оттам - просто уважението към нея е твърде голямо, за да се предприеме такава стъпка. А и Германия е твърде необходима. Френската връзка  За френския президент Еманюел Макрон, набрал инерция след изненадващата си изборна победа през май, усилено се говори, че е оставил Меркел в сянката си. На последната среща на върха, в която германският канцлер взе участие, тя беше видяна да стои между него и британския премиер Тереза Мей и да призовава лидера на Обединеното кралство за напредък в преговорите за Брекзит. Когато Меркел пропусна срещата на върха в шведския град Гьотеборг миналата седмица, тя и Макрон проведоха разговор на четири очи, вървейки по крайбрежна алея - красноречив пример за това как механизмите на дипломацията могат бързо да се променят. Може би има нещо показателно в това, че Макрон не участва в днешната среща на върха. Като французин той достатъчно добре знае, че без силна Германия нищо не става. Още от зората на европейската интеграция преди 60 години Париж и Берлин през повечето време действат в синхрон и нито една от големите реформи, довели до формирането на по-тесен съюз и по-голямо благоденствие на държавите членки, не е била осъществявана във време на разногласия между тях. \"Президентът вложи много усилия в отношенията с канцлера Меркел. Във Франция тя е популярна. Тук я уважават. Обикновено предпочитате да работите с хора, които познавате\", заяви пред германския седмичник \"Цайт\" Ришар Феран, председател на парламентарната група на партията на Макрон в долната камара на френския парламент, където тя има мнозинство. Кризите Ако Меркел се намира в момент на политическа слабост, то сега може да е точното време за това. Тя изигра роля за излизането на ЕС от финансовата криза като съюз, запазил единството си, дори и при положение че отношенията със задлъжнялата в огромна степен Гърция се бяха обтегнали почти до разпад. Миграционната криза, при която стотици хиляди хора се отправяха към вътрешността на ЕС от Сирия и Северна Африка, също затихна. А икономиките на континента най-накрая се развиват в положителна посока. Но предстоящото излизане на Великобритания от съюза се явява момент на катарзис за ЕС и единството продължава да бъде изключително важно. В същото време Макрон е двигател на дебатите за по-голяма интеграция в областта на банковото дело и финансите сред страните от ядрото, както и за хармонизиране на данъчните системи. Все неща, придаващи изключително важно значение на ангажираността на Германия. Тъкмо това е територията, на която Париж и Берлин, въпреки всичките си европейски идеали, може да влязат в сблъсък. /БТА", "date": "2017.11.24", "title": "Слуховете за залеза на Меркел са силно преувеличени"}
{"url": "http://www.dnevnik.bg/citat_na_deniia/2017/11/24/3085053_citat_na_denia_prezidentut_i_bsp_sa_kato_skacheni/", "text": "Това заяви пред Би Ти Ви зам.-председателят на ГЕРБ и лидер на парламентарната група на партията Цветан Цветанов. Той добави, че управляващата коалиция е стабилна и мнозинството не е застрашено. По думите му това щяло да си проличи още следващата седмица, когато трябва да се приема бюджета за следващата година. Той каза още, че има голяма доза спекулация в  постоянното говорене от страна на ДПС,  че от правителството трябва да бъдат премахнати \"Обединени патриоти\". Според него подобни искания не са оправяни от нито един европейски лидер. Цветанов допълни, че изказването на областният председател на БСП в Пловдив Георги Гергов след разразилия се скандал около срещата му с главния прокурор Сотир Цацаров и бизнесмена Сашо Дончев в  офиса му в ЦУМ,  че е разговарял с хора от ръководството на ГЕРБ да се направи коалиция между тях и левицата не отговарят на истината. \"Така се манипулира обществото\", уточни Цветанов. По думите му вече бившият председател на Народното събрание Димитър Главчев допуснал грешка като изгонил лидера на БСП Корнелия Нинова от заседанието на парламента, което  в крайна сметка му коства поста.  Той оправда действията му със \"системния подход на опозицията\".", "date": "2017.11.24", "title": "Цитат на деня: Президентът и БСП са като скачени съдове и постоянно говорят за оставки"}
{"url": "http://www.dnevnik.bg/sport/2017/11/24/3085057_hamiltun_zadade_tempoto_v_purvite_trenirovki_v_abu_dabi/", "text": "Световният шампион Люис Хамилтън даде най-доброто време в първия ден от последния кръг за сезона във Формула 1 - Гран при на Абу Даби. Пилотът на \"Мерцедес\" постигна 1:37.877 мин. за обиколка, с които спечели втората свободна тренировка. Англичанинът, който отдавна си гарантира четвърта световна титла, единствен днес след под 1:38 мин. Втори се нареди другият четирикратен шампион в колоната - Себастиан Фетел. Германският пилот на \"Ферари\" завъртя най-бързата си обиколка за 1:38.026 мин. Двамата окупираха първите две места и в първата свободна тренировка. Тогава най-бърз беше Фетел с време 1:39.006 мин., а Хамилтън остана втори с изоставане от 0.120 сек. \"Беше добър ден. Колата се държеше добре, имаше добър баланс. Мисля, че ще бъдем доста близо. Ако успеем да направим обичайната стъпка в събота и подобрим малко колата - според мен не се нуждаем от голямо подобрение - ни очаква добро състезание. Важно е да завършим сезона силно. Колкото по-добър резултат постигнем, толкова по-добро ще е настроението след сезона\", коментира Фетел. Даниел Рикардо с \"Ред бул\" се класира трети във втората свободна тренировка с време 1:38.180 мин. Четвърти се нареди другият пилот на \"Ферари\" Кими Райконен (1:38.352 мин.), следван от Валтери Ботас с \"Мерцедес\" (1:38.537 мин.) и Макс Верстапен с втория \"Ред бул\" (1:38.894 мин.). Пилотът на \"Форс Индия\" Серхио Перес и Естебан Окон заеха седма и осма позиция. Челната десетка беше допълнена от Нико Хюлкенберг (\"Рено\") и Фернандо Алонсо (\"Макларън\"). В сутрешната сесия трети завърши Вертсапен (1:39.154 мин.), следван от Райконен (1:39.518 мин.) и Ботас (1:39.741 мин.). Перес се класира шести, а \"Макларън\" вкара и двамата си пилоти в първата осмица след седмо място за Алонсо и осмо за Щофел Вандоорн. Фелипе Маса (\"Уилямс\") и Рикардо допълниха топ 10.", "date": "2017.11.24", "title": "Хамилтън зададе темпото в първите тренировки в Абу Даби"}
{"url": "http://www.dnevnik.bg/sviat/2017/11/24/3085059_liderut_na_separatistite_v_lugansk_se_ottegli_shefut/", "text": "Лидерът на Луганската народна република Игор Плотницки е подал оставка, съобщиха руските медии, цитирайки информационния център на самопровъзгласената държава. Центърът се позовава на луганския министър на държавната сигурност Леонид Пасечник, според когото решението е взето поради здравословни проблеми на досегашния лидер и \"бойни рани и контузии\". Пасечник добавя, че в момента той ще изпълнява задълженията на държавен глава до провеждането на нови избори по решение на самия Плотницки. Новината следва  няколко дни на междуособици  в ръководството на ЛНР, след като при метеж, ръководен от уволнения вътрешен министър Игор Корнет, центърът на Луганск остана отцепен в сряда. От съобщението на Луганския информационен център не се разбира дали Корнет остава на поста, или ще има наследник. Другите органи на ЛНР, включително парламентът и кабинетът, ще продължат работа в щатен режим, се казва в съобщението. По непотвърдена информация от няколко източника на РБК, \"Комерсант\" и \"Медуза\" самият Плотницки е напуснал Луганск и е отишъл в Русия, в ростовския град Донецк недалеч от украинската граница. Подобна версия разпространяват и  украинските власти . Плотницки се представяше като лидер на Луганската народна република съгласно Минските споразумения. Според сегашното съобщение той вече ще изпълнява длъжността \"упълномощен\" от ЛНР по изпълнение на договореностите. Вчера \"Дойче веле\"  отбеляза , че ако сега в Луганск се стигне до смяна на властта, това ще затормози още повече процеса от Минск и дори може да го постави под въпрос.", "date": "2017.11.24", "title": "Лидерът на сепаратистите в Луганск се оттегли, шефът на спецслужбите пое властта"}
{"url": "http://www.dnevnik.bg/video/2017/11/24/3085049_video_nasa_ulovi_pulsa_na_jivota_na_zemiata/", "text": "Американската космическа агенция НАСА е от онези, които могат с чиста съвест да кажат, че не са спирали да наблюдават Земята в последните две десетилетия. Сензорите ѝ, уловили промените в биосферата, ѝ дадоха възможност да публикува по-рано този месец първото си видео с \"пулса на живота\" на планената, отразяващо динамиката на сезоните (и все по-трайни тенденции в биосферата) за последните две десетилетия. Използваният сензор за изследване на живота SeaWiFS започва работа през 1997 г. и гледа към Земята от височина 700 км в орбита. Освен от него са използвани и данни от други сателити и друти инструменти, с които НАСА наблюдава Земята. Новото видео обобщава резултатите и разглежда връзките между океаните, атмосферата и сушата, казва Джеръми Уърдъл от центъра за космически полети \"Годард\", цитиран от Би Би Си. Учените изследват как \"животът на едно място влияе на живота на друго\", добавя той. Видеото показва как се променят сезоните, как зеленината \"отстъпва\" или се \"разширява\" през различните сезони. В океаните обаче НАСА обрисува и екосистемата чрез различни цветове - лилавото е \"биологична пустиня\", където животът не е изобилен, колкото в други части на Световния океан, а на противоположния полюс са жълтото, оранжевото и червеното по крайбрежията. Видеото уточнява, че в последния случай може да не става дума за фитопланктон, а и за други биологични причини за промяна на цвета на водата. Според НАСА картата също така отговаря на очакванията на изследователите за климатичните промени за какво ще се случи при затоплянето на Земята и увеличаването на въглеродния диоксид в атмосферата. Уърдъл отбелязва, че с времето \"лилавата\" зона - например в района на Тихия океан между Южна Америка и Океания - се разширява в отговор на промяната на морската екосистема и на фитопланктона. \"Ако фитопланктонът се промени, тогава и екосистемата ще се промени.\" \"Това е Земята, ето така диша всеки ден и се променя със сезоните, отговаря на Слънцето, на променящия се вятър, теченията и температурите,\" казва Джийн Карл Фелдман, океанограф в същия център на агенцията, цитиран от сп. \"Сайънс алърт\". Изданието отбелязва, че съвременната технология дава възможност сензорите да уловят какво се случва на химическо ниво, например да открият промени във фотосинтезата, извършвана от растенията. Така учените, с разрастването на архива си, могат да си изградят представа за промените, настъпващи на Земята за по-дълъг период от време. \"Едно от първите неща, които направихме, когато преодоляхме атмосферата, беше да обърнем камерите си и да погледнем (към Земята),\" се казва в началото на видеото.", "date": "2017.11.24", "title": null}
{"url": "http://www.dnevnik.bg/sviat/2017/11/24/3085068_vuorujena_policiia_evakuira_centralna_stanciia_na/", "text": "Лондонската метростанция \"Оксфорд съркъс\" (Oxford Circus) бе евакуирана тази вечер, полицията съобщи за възможна връзка с тероризъм, а очевидци разпространиха в социалните мрежи кадри на  бягащи от района хора . След това бяха затворени две близки метростанции - \"Бонд стрийт\" и \"Тотнъм корт роуд\", най-вероятно като предпазна мярка, но след един час пътниците отново бяха пуснати да ги използват. Инцидентът приключи за около 90 минути и всички метростанции се върнаха към нормалния си режим. Британската полиция изрази \"огромна благодарност\", че хората са проявили разбиране и ги успокои, че нищо опасно няма, районът е претърсен и се вдигат загражденията. \"Допълнителни униформени служители ще останат да дежурят в Уест Енд, за да се чувства населението спокойно. Благодарим за търпението и помощта, оказана ни по време на нашите действия\", добави и лондонската полиция и призова хората незабавно да докладват на спешния телефон, ако забележат \"каквото и да е, което ви се стори подозрително\". Метростанцията е в сърцето на най-популярната търговска част на британската столица и инцидентът стана във вечерните пик часове на т.нар. Черен петък - ден на масови намаления на стоките. Първоначално полицията съобщи за \"инцидент с клиент\", но не даде подробности защо са изпратени въоръжени части и пожарни коли. Едва около 50 минути по-късно бе обяснено, че \"полицията получи обаждания в 16:38 часа за чути изстрели на улица \"Оксфорд стрийт\" и метростанция \"Оксфорд съркъс\"; полицията реагира като за инцидент, свързан с тероризъм, въоръжени и невъоръжени полицаи са на място\". Няма данни за пострадали, казват от полицията, а \"Ройтерс\" съобщава за една леко пострадала жена в блъсканицата при бягството от метростанцията. На всички в района бе наредено веднага да се приберат в най-близките сгради, защото сигналът, изпратен до полицията е за стрелба, но малко по-късно полицаите съобщиха официално, че  . Транспортната администрация на Лондон първоначално обяви, че ключовата метростанция е затворена, влаковете преминават транзитно и посъветва хората да избягват района. \"Оксфорд съркъс\" е най-натоварената станция в цяла Великобритания - през 2014г. тук са преминали над 90 милиона пътници. Пожарната служба собяви малко по-късно, че в района са изпратени 3 коли и 15 пожарникари, но също не даде подробности какво се случва. Около час след инцидента районът, който иначе кипи от живот, е необичайно пуст и под коледните светлини по улиците се виждаха само тежко въоръжени полицаи. Според Би Би Си като предпазна мярка е започнала евакуация на големия универсален магазин \"Селфриджис\", който е близо до метростанция \"Оксофрд стрийт\".", "date": "2017.11.24", "title": "Въоръжена полиция евакуира централна станция на метрото в Лондон (обновена)"}
{"url": "http://www.dnevnik.bg/zelen/2017/11/24/3085066_kachvashtite_se_na_bunderishka_poliana_s_kolite_si/", "text": "Колите, с които много хора се качват до \"Бъндеришка поляна\", замърсяват много повече околната среда, отколкото редица други фактори. Това заяви преди БНТ министърът на екологията Нено Димов. Той обвърза темата за мръсния въздух в страната с изграждането на втори лифт в Банско. \"За да има такъв проект, трябва да има инвеститор. Трябва да е кристално ясно, че в рамките на национален парк \"Пирин\" не могат да се строят хотели, а само писти и техническа инфраструктура. Това е закон и няма как да се промени\", каза Димов, с което искаше да успокои еколозите, че с изграждането на втори лифт ще започнат да се появяват места за спане около него. Министърът допълни, че лошото качество на въздуха в България се дължи само на едно нещо - фините прахови частици. По думите му страната изостава само по този показател, като по всички останали спазвала нормите. Той каза още, че в последните 5-6 години има трайна тенденция за намаляването им. Димов добави, че в момента единствено може да се ползва полския опит с проблема, където за отопление се използват специални въглищата, но много малко от произведените в България отговарят на тези нива, които те имат. Бизнесът обаче трябвало да се подготви с предлагането на подобен тип въглища възможно най-бързо.", "date": "2017.11.24", "title": "Качващите се на \"Бъндеришка поляна\" с колите си замърсяват околната среда, смята Нено Димов"}
{"url": "http://www.dnevnik.bg/bulgaria/2017/11/24/3084968_sudut_opravda_bogdana_jeliavska_za_narusheniiata_pri/", "text": "Бившият зам.-председател на Софийския градски съд от екипа на Владимира Янева - Богдана Желявска не е извършила нарушения, реши тричленен състав на Върховния административен съд /ВАС/. Съдът е отхвърлил жалбите на председателя на ВКС Лозан Панов и бившия министър на правосъдието Екатерина Захариева. Те обжалваха решението на предишния Висш съдебен съвет, който отказа да наложи наказание на Желявска с мотив че не е открил да е извършила дисциплинарни нарушения. В решението на състава на ВСС имаше обаче едно особено мнение - на Камен Иванов. Богдана Желявска заедно с Петя Крънчева бяха заместници на бившия председател на СГС Владимира Янева. Мащабна проверка на ВСС в началото на 2015 г. установи нарушения в управлението на СГС и конкретно в разпределянето на делата на случаен принцип. Едно от най-сериозните разкрития на проверката беше, че Желявска в качеството си на ръководител на Гражданското отделение е допуснала делата да се разпределят от съдебен помощник, а тя е подписвала протокол с невярно съдържание, удостоверяващ, че е извършила тя разпределянето. Дисциплинарно производство срещу трите - Янева, Крънчева и Желявска, беше поискано още от бившия министър на правосъдието Христо Иванов, но наказания получиха само Янева и Крънчева. Въпреки че бяха установени сериозни нарушения на Желявска по конкретни дела, които бяха възбудили широк обществен интерес - тя не е изпратила например на сървъра на ВСС протокола от разпределението на делото за фалита на КТБ. След като ВСС отказа да й наложи дисциплинарно наказание, Лозан Панов и следващият правосъден министър Екатерина Захариева сезираха ВАС, чийто тричленен състав сега също като ВСС не намери провинения.", "date": "2017.11.24", "title": "Съдът оправда Богдана Желявска за нарушенията при случайното разпределяне на делата"}
{"url": "http://www.dnevnik.bg/sport/2017/11/24/3085060_i_vtoriiat_mach_na_berbatov_v_indiia_zavurshi_bez/", "text": "\"Керала бластърс\" завърши 0:0 с \"Джамшедпур\" у дома в двубой от втория кръг на индийската Суперлига. Димитър Бербатов и съотборниците му записаха второ поредно нулево равенство след  това срещу шампиона \"Атлетико де Колката\". \"Керала бластърс\" и \"Джамшедпур\" изиграха много скучен мач, в който почти нямаше чисти положения за гол. По-добрите шансове се откриха пред гостите, но вратарят на домакините Пол Рашубка се отличи с няколко важни спасявания. Бербатов започна като титуляр и остана на терена до края на мача. Българинът имаше само една възможност да се разпише. Тя дойде в 16-ата минута, когато бившият нападател на \"Манчестър юнайтед\" беше намерен на далечната греда след центриране отляво. Той отправи акробатичен удар от малък ъгъл, но вратарят на \"Джамшедпур\" Субрата Пал спаси. Това се оказа и единствената ситуация, при която стражът на гостите трябваше да се намесва решително. Малко повече работа имаше Рашубка. В 31-ата минута той се отличи с двойно спасяване след пряк свободен удар на Мемо и добавка на Джери. Когато стигнеше до топката, Бербатов беше пазен с всички средства от противниковите играчи. Срещу него бяха извършени доста нарушения, а две от тях бяха санкционирани с картони. В края българинът се изнерви от честите фаулове и на свой ред си изкара жълт картон за задържане и препърване на Мехтаб Хосейн. В 75-ата минута Рашубка се справи със силен, но право в него насочен изстрел на Фарух Шудхари. Най-доброто положение за гол през целия мач беше създадено в последната минута на редовното време. Кервенс Белфорт отправи хубав изстрел с глава след центриране от десния фланг, но 36-годишният Рашубка показа страхотен рефлекс и изби в корнер. В следващия си двубой \"Керала бластърс\" отново ще бъде домакин. Тимът на Бербатов посреща \"Мумбай сити\" на 3 декември.", "date": "2017.11.24", "title": "И вторият мач на Бербатов в Индия завърши без голове"}
{"url": "http://www.dnevnik.bg/sport/2017/11/24/3084558_dimitur_dimitrov_chak_pri_02_zaigrahme_taka_kakto_mojem/", "text": "Треньорът на \"Лудогорец\" Димитър Димитров-Херо заяви, че изключително много го е яд след  загубата с 1:2 от \"Истанбул Башакшехир\" . Българският състав изпусна втора възможност да си осигури класиране за фазата на преките елиминации в Лига Европа. У дома разградчани изиграха слабо първо полувреме, след което губеха с 0:2. След почивката те се вдигнаха и заиграха в познатия си стил, но въпреки опитите и положенията си не можаха да изравнят. Сега им е необходима точка при гостуването на отпадналия \"Хофенхайм\", за да са сигурни за 1/16-финалите. \"Изключително много ме е яд. Фортуна ни обърна гръб. Имахме много положения през второто полувреме. В Германия трябва така да играем, че да вземем минимум равенство. Ще направим всичко възможно\", заяви Димитров пред БНТ. \"Болно ми е. През второто полувреме отборът показа, че не заслужаваше да загуби. Съгласен съм, че противникът влезе по-добре в мача. При нас имаше много брак при контрола върху топката. Когато стана вече 0:2, нашите играчи заиграха така, както могат\", посочи треньорът. \"Видяхте, че при втория им гол стана и рикошет. Във футбола го има това нещо. Не мога да виня момчетата, постараха се. Особено през второто полувреме направиха всичко възможно\", добави Димитров. В другата среща \"Брага\" победи с 3:1 \"Хофенхайм\" и се класира за следващия етап в надпреварата.", "date": "2017.11.24", "title": "Димитър Димитров: Чак при 0:2 заиграхме така, както можем"}
{"url": "http://www.dnevnik.bg/zelen/2017/11/24/3084562_ostavkata_na_ekoministur_neno_dimov_poiskaha_ot/", "text": "Коалиция \"Да спасим Кресненското дефиле\" настояват за незабавна оставка на министърът на екологията Нено Димов в отворено писмо до премиерът  Бойко Борисов,  От организацията считат, че министърът е пряко отговорен за \"клеветническа статия, излязла в редица жълтите медии\", от тази сряда (22 ноември), която според тях уронва престижа на български граждани, но и на Европейската комисия и нейни служители. В статията се твърди, че разговор в голямо софийско заведение срещу сградата на МОСВ, е бил тайна и неформална среща между зелени и чиновник от Брюксел като се внушава, че тя е нередна. Петко Ковачев от сдружението обясни пред \"Дненик\", че срещата не е била тайна, а е била поискана официално и предварително, темата е била предимно Кресненското дефиле и европейското финансиране на строителството на автомагистрала Струма. Става дума за проведена официална среща на членове на \"Да спасим Кресненското дефиле\" с представители на Европейската комисия, пишат от организацията в писмото до Борисов. Разговорът е поискан с официално запитване до делегацията на ЕК в София, а поводът е посещението им в България за обсъждане на границите на мрежа Натура 2000, както и идеята на Димов за прекартиране и нови граници на защитената зона след скандала около защитена зона Калиакра.  Причината за поисканата отделна среща на тема Кресна е, че повечето от гражданските организации в коалицията не са били поканени от МОСВ за участие в проведените през деня срещи с представителите на комисията, както и че темите, разисквани по време срещата, не са били включени в дневния ред на срещите, организирани от МОСВ.  Те мотивират искането си с това, че според тях \"клеветническата информация, както и снимки от срещата, са разпространени до жълтите медии от служители на Министерството на околната среда и водите, придружаващи служителите от Брюксел, които се били там.  \"Убедени сме, че без санкция за Нено Димов, никой служител на МОСВ не би си позволил такава провокация само месец и половина преди Българското председателство,\" пише в отвореното писмо.  В случай, че Нено Димов остане на поста си, от организацията още следващата седмица ще изпратят предупредителни писма до службите на Европейската комисия и до съответните институции на останалите 27 страни-членски на ЕС. Те ще бъдат предупредени да очакват незаконно събиране на компромати срещу членове на своите делегации, по време на официални и неофициални събития през шетте те месеца на българското председателство. От пресцентъра на екоминситерството не коментираха пред \"Дневник\" искането за оставка на министъра. На въпросит за повече детайли от проведената важна официална среща на тема Натура 2000 с европейските комисари – а именно кой е участвал, какви мнения са били изразени и има ли някакви договорености и резултати от визитата, редакцията не получи конкретни отговор. Вместо това от МОСВ обясниха, че са били проведени две срещи по искане от ЕК. Първата е била \"с широк кръг заинтересовани страни и с представители на българските институции. Темат е била \"опазването и управлението на Натура 2000 местата в България, а участващите организации са говорили за \"предизвикателствата, свързани с изграждането и управлението на мрежата у нас. На втората работна среща българските власти и представителите на ЕК са обсъдили \"хоризонтални теми\" като: напредъкът по завършването на мрежата от защитени зони в България, управлението на защитените зони, системата за прилагане на оценката за съвместимост на плановете, програмите, проектите и инвестиционните предложение спрямо целевите обекти на мрежата, финансирането на дейностите в Натура 2000.", "date": "2017.11.24", "title": "Оставката на екоминистър Нено Димов поискаха от коалицията за Кресна"}
{"url": "http://www.dnevnik.bg/sviat/2017/11/24/3084415_trump_riskuva_mnogo_s_novata_si_strategiia_v_afganistan/", "text": "Кампанията на интензивни бомбардировки, която САЩ започнаха като част от новата си стратегия срещу талибаните в Афганистан, може да е контрапродуктивна и да настрои враждебно местното население в случай на увеличаване на цивилните жертви, казват експертите. През август президентът Доналд Тръмп обяви промяна в стратегията на мисията на НАТО, която се командва от генерал Джон Никълсън. Тя предвижда военни подкрепления (14 000 войници са вече дислоцирани), бомбардировки и борба с наркотрафика, от който се финансират талибаните. Към 31 октомври американците са пуснали 3554 бомби от началото на годината, което е почти тройно повече отколкото през цялата 2016 г., когато бомбите бяха 1337. В нощта на неделя срещу понеделник американски самолети за пръв път удариха лаборатории за производство на хероин в Хелманд, \"провинцията на  опиумния мак \", която е до голяма степен под талибански контрол, за да атакуват главния им източник на доходи. Афганистан е най-големият световен производител на опиум и тази сенчеста икономика носи на талибаните по около 200 милиона долара годишно според Вашингтон. В тези удари освен дронове за пръв път участваха стелт самолети Ф-22А Раптър. Американските сили успяха да разгърнат в афганистанското небе това високотехнологично оръжие след поражението на групировката  \"Ислямска държава\" в Сирия и Ирак. Военните уверяват, че ударите им са най-прецизните в историята, но според Андреа Прасоу от правозащитната организация \"Хюман райтс уоч\" американците може да настроят против себе си афганистанското население, ако увеличаването на въздушните удари доведе до нарастване на броя на цивилните жертви. Темата за цивилните жертви на бомбардировки е много деликатна в Афганистан. Според неотдавнашен доклад на ООН 466 цивилни, две трети от тях жени и деца, са убити или ранени при въздушни удари между януари и септември, което е повишение с 52% спрямо същия период от 2016 г. \"Администрацията на Тръмп бе ясна, тя не иска да участва в това, което се нарича \"създаване на модерна държава\", но ако наблегне на военното участие, САЩ ще си създадат врагове там, където би трябвало да си създадат приятели\", заяви Прасоу. През септември в Кабул бяха убити цивилни при американски въздушен удар по време на посещението на министъра на отбраната на САЩ Джим Матис и генералния секретар на НАТО Йенс Столтенберг, които бяха отишли да потвърдят своята ангажираност в борбата с тероризма в Афганистан. Увеличаването на цивилните жертви може да настрои отрицателно и международната общност в момент, когато някои страни от НАТО не изглеждат склонни да повишат нивото на участието си след 16 години война. През 2015 г. американски въздушен удар по болницата на неправителствената организация  \"Лекари без граници\" в Кундуз  уби 42 души, в това число 24 пациенти и предизвика международно осъждане. За бившия съветник на вицепрезидента републиканец Дик Чейни Джон Хана \"няма никакво съмнение\", че броят на цивилните жертви ще нарасне при по-интензивни бомбардировки. \"Обаче увеличената американска въздушна подкрепа, ако е съчетана с другите елементи от новата стратегия, може да позволи на афганистанската армия отново да премине в настъпление и в крайна сметка да обърне хода на войната\", обясни той. Борбата срещу наркотрафика на талибаните е изключително важна според Хана. \"Трябва да се положат големи усилия срещу основните източници на приходи на врага, ако искаме тази стратегия да има шансове за успех\", заяви той и даде като пример въздушните удари по държаните от \"Ислямска държава\" петролни инсталации в Ирак и Сирия, които лишиха джихадистите от финансови средства. Военните подкрепления обаче не са непременно гаранция за успех. В края на 2009 г. президентът демократ Барак Обама обяви временното дислоциране на допълнителни 30 000 войници в Афганистан, с което американският контингент достигна 100 000 души, заедно с още 50 000 военни от страни съюзници. Военните победи бяха многобройни, но талибаните си върнаха загубените територии след изтеглянето на американските войски. Според генерал Никълсън това изтегляне е било \"твърде значително и твърде бързо\". То обаче няма да случи, след като новата стратегия на Доналд Тръмп за Афганистан предвижда безсрочно американско военно присъствие в тази страна. /БТА", "date": "2017.11.24", "title": "Тръмп рискува много с новата си стратегия в Афганистан"}
{"url": "http://www.dnevnik.bg/zelen/2017/11/24/3084531_oon_nezakonna_sech_v_15_durjavi_sred_tiah_i_bulgariia/", "text": "Горите в Централна и Източна Европа са сериозно застрашени от незаконна търговия с дървесина и бракониерство, които подлагат на риск биологичното разнообразие и препитанието на хората в региона. Това се случва въпреки европейското и международното екологично законодателство. Т.нар. \"екологичните престъпления\" в 15 държави от Централна и Източна Европа, сред които и България, са анализирани в съвместния  доклад на Програмата на ООН за околната среда (Unep), WWF и Eurac Research . Основните проблеми за страната ни, отбелязани в документа са свързани със зачестилите горски пожари като следствие на промените в климата, незаконната сеч и търговия с хайвер. Незаконното изсичане унищожава някои от последните останали девствени гори в Европа, значителна част от които са защитени като световно наследство на ЮНЕСКО, е един от основните изводи на проучването. България и Словакия са държави, за които има много доказателства (\"висока степен на сигурност\") за съществуващи незаконни практики на изсичане на дървесина, посочва един от авторите на доклада Ирене Луциус по време на представянето му в Брюксел като се позовава на данни от друг  доклад  на WWF-България. Украйна е посочена като първенеца сред всички тези страни, който най-лошо се справя с опазването на горите си. Там се изнася много повече дървесина, в сравнение с официалните данни за законна сеч всяка година. \"Тази разлика в данните показва, че има голям процент незаконна сеч в страната\", коментират от ООН, цитирани от \"Гардиън\" В Молдова румънската гора се сече преобладаващо заради бедност - от бедните хора, които се нуждаят от дърва за огрев през зимата. Според допитване сред 345 директори на горски територии в Румъния незаконната сеч се определя като едно от главните предизвикателства пред устойчивото развитие. Цената на незаконната сеч там се оценява на 5 млрд. евро за последните две десетилетия. Промените в климата усложняват проблемите свързани с лошото екологично управление, се посочва в документа. За пример са посочени зачестилите горски пожари в България, често пъти те са на територията на монокултурни насаждения от не-местни дървесни видове. Ирене Луциус, коментира, че \"става все по-очевидно, че естествените гори са по-устойчиви на промените в климата и че тези райони, които са били опустошени от горски пожари, трябва да се залесят с местни видове. \" \"Последните стари гори на Европа и тяхното биоразнообразие изчезват с тревожни темпове\", коментира изнесените факти Марко Ламбертини, директор на WWF. Незаконната сеч, незаконния риболов, бракониерството и нелегалния пазар на черен хайвер, незаконното убиване на птици и бракониерството на големи хищници оказват \"силен натиск\" върху екосистемите в Дунавско-Карпатския регион, пише в изследването. \"Фактите са плашещи,\" се казва в резюмето на доклад \"Борбата с престъпленията в дивата природа и горите в Дунавско-Карпатския регион\", представен в Европейския парламент в Брюксел тази седмица. \"Екологичните престъпления не са нишов проблем, а четвъртата по мащаб престъпна дейност в света, която се оценява на между . Тази колосална сума подхранва организираната престъпност, подкопава върховенството на закона и ограбва от природните ресурси и екосистемите, от които се нуждаем, за да оцелеем,\" е един от изводите в резюмето от изследването. Заради географското си разположение България и Румъния са важен коридор за нелегална търговия с хайвер от Каспийско море, се отбелязва в изследването. Най-малко един вид от дунавските есетрови риби е изчезнал заради търговията с хайвер на черния пазар на стойност 22 млн. евро, три вида в момента са критично застрашени, а друг вид есетра вече е толкова рядък, че почти не се среща. Около 36 милиона птици са били подложени на бракониерство или са убивани в Средиземно море, се казва в доклада, като повечето от тях стигат до Италия и Малта. Някои популации от едри хищници, като мечки, вълци и рис, се възстановяват в резултат на по-доброто прилагане на директивите на ЕС, свързани с околната среда, и вече се срещат в страни, в които са били изчезнали, например в Дания и Австрия. Само около 350 – 450 мечки вероятно са останали в Украйна - в сравнение с около 6 000 в Румъния. Повечето данни за едрите бозайници идват от ловци, които имат интерес да повишат популацията им. Според Ерик Солхайм, директор на UNEP, кражбите на тези природни ресурси подкопава развитието и лишава правителствата от необходимите пари за насърчаване на работните места, образованив и здравни услуги. По думите му туристическата индустрия може да се ангажира с набиране на средства за проекти, които позволяват на местните хора участие в опазването на природата.", "date": "2017.11.24", "title": "ООН: Незаконна сеч в 15 държави, сред тях и България, унищожава последните стари гори в Европа"}
{"url": "http://www.dnevnik.bg/evropa/2017/11/24/3084095_kak_franciia_popadna_v_borbata_za_nadmoshtie_mejdu/", "text": "Инициативата на президента Еманюел Макрон да доведе ливанския премиер Саад Харири в Париж поставя Франция в центъра на борбата за надмощие между сунитска Саудитска Арабия и шиитски Иран и ще бъде тест за политиката на неутралитет, която критиците се съмняват, че може да бъде следвана. Въпреки че този ход смекчи регионалните напрежения, които се засилиха след оставката на Харири на 4 ноември, той също така разкри колко е трудна изразената от Макрон позиция да не заема страна в Близкия изток. \"Макрон рискува с Ливан\", заяви европейски дипломат, пожелал да запази анонимност, говорейки за политиката на съюзник. \"Това е нещо като неговият момент на истината.\" Харири, съюзник на Саудитска Арабия,  пристигна във Франция в събота  - броени дни след като  обяви оставката си  от Рияд, обвинявайки Иран и неговия ливански съюзник Хизбула, че предизвикват конфликти. Мнозина ливанци смятат, че саудитците са го накарали да се оттегли. Президентът Мишел Аун не прие оставката. Харири се върна в Бейрут и бе на парада по случай Деня на независимостта на Ливан след френското колониално управление през 1943 г. Той  отложи влизането в сила на оставката  си по молба на президента Аун. Кой командва  Маневрата, която Макрон направи след посещение при саудитския престолонаследник принц Мохамед бин Салман и поредица телефонни разговори, изглежда бе изненадваща за френското министерство на външните работи - пример за неговата склонност да заобикаля държавните институции, за да покаже, че командва - до голяма степен като бившия лидер Никола Саркози. \"Досега това е символична победа за френската дипломация, която позволи напреженията да бъдат намалени\", заяви Стефан Малзан, преподавател в Университета по политически науки в Париж. В същото време той добавя, че този ход е бил \"рискован залог\", който може да настрои враждебно всички страни. Макрон изложи своите външнополитически цели в региона в първата си реч пред дипломатическия корпус през август. Той каза, че иска Франция да поддържа балансирана позиция. \"Ще постигнем нашата цел да се борим срещу тероризма само ако не допуснем грешката да изберем между шиитите и сунитите и, в известен смисъл, като се озовем твърдо в единия от лагерите\", заяви той тогава. Някои френски дипломати казват, че за Макрон обаче ще бъде трудно да се хареса на всички. Деликатна ситуация  Ливан поддържа деликатен религиозен баланс, след като сунити, шиити, християни и друзи водиха гражданска война между 1975 и 1990 г. с фракции, често подкрепяни от регионални съперници. Ливанският премиер е мюсюлманин сунит, а президентът Аун, политически съюзник на Хизбула - християнин. Правителството на Харири - формирана миналата година коалиция за подялба на властта, включва шиитската организация Хизбула. \"Това посредничество е встъпление към нова политическа роля на Франция в Ливан... (и) френски опит за намиране на опора в региона, като се започне от Ливан\", заяви високопоставен представител на ливанските власти, пожелал анонимност. \"В сянката на големите играчи в региона (САЩ, Русия, Иран, Саудитска Арабия), французите обаче ще имат трудности.\" Откакто Харири обяви своята оставка, Саудитска Арабия обвинява Ливан, че й е обявил война, като споменава ролята на Хизбула в конфликтите в други арабски страни. \"Хегемонистичните изкушения\" на Иран Франция има дълга история на търговски, политически и социални връзки с Иран, дори аятолах Рухола Хомейни отиде в изгнание близо до Париж през 1979 г. В същото време тя бе може би най-взискателната от шестте сили, договорили през 2015 г. споразумението за иранската ядрена програма. При президентите Саркози и Франсоа Оланд, които се съюзиха с Катар и Саудитска Арабия, курсът към Иран се втвърди. След сключването на ядреното споразумение Париж бързо възстанови търговските си връзки с Техеран. Самолетостроителната компания \"Ербюс\" (Еърбъс), петролният гигант \"Тотал\" и производителите на автомобили Пежо и Рено подписаха сделки. Това сближаване подразни Рияд, който се сближава със Съединените щати при президента Доналд Тръмп. \"Трябваше да успокоим саудитците... и да възстановим баланса. Принц Салман се впусна в прекалено амбициозен курс на дълбоки промени, който е опасен за всички, така че той има нужда от малко обич от наша страна\", заяви френски дипломат, пожелал да не бъде назоваван. Сега Техеран на свой ред се дразни от затоплянето на връзките на Франция със Саудитска Арабия и, както изглежда, добрите отношения с израелския премиер Бенямин Нетаняху, който е предвидено да посети Париж на 10 декември за втори път, откакто Макрон стана президент през май. Реториката в последно време отразява тези напрежения. Смесени сигнали  На пресконференция в петък Макрон заяви, че Иран трябва да разясни какво става с неговата програма за балистични ракети, която \"изглежда неконтролирана\". Това изказване последва пресконференция в Рияд ден по-рано, на която френският външен министър Жан-Ив Льо Дриан осъди \"хегемонистичните изкушения\" на Техеран. В събота Али Акбар Велаяти, високопоставен съветник на иранския върховен лидер, призова Макрон да не се меси в работите на страната. Льо Дриан отложи планирана визита в Техеран и приказките, че Макрон може да направи посещение догодина, станаха по-заглушени. \"Да се говори с всички страни е благородно, но тази политика в региона ще се провали, ако Льо Дриан и Макрон не отидат в Техеран. Нашият авторитет зависи от това\", каза друг френски дипломат. Някои твърдолинейни политици в Иран критикуват президента Хасан Рохани, че се опитва да засили връзките с Париж, като твърдят, че европейците няма да изложат на риск своите интереси, изправени пред натиска на САЩ. Високопоставен представител на иранските власти заяви, че политиката на баланса, която води Макрон, в крайна сметка само е изпратила смесени сигнали. \"Той говори за обуздаване на отбранителната ракетна дейност на Иран и критикува регионалната му политика, и след това иска да изгради по-близки връзки?\", попита риторично той. \"Франция трябва да обяви ясно чия страна заема... ние обичаме да разширяваме нашите отношения, но Париж изпраща смесени сигнали и не може да му се има доверие.\" /БТА/", "date": "2017.11.24", "title": "Как Франция попадна в борбата за надмощие между Саудитска Арабия и Иран"}
{"url": "http://www.dnevnik.bg/tehnologii/2017/11/24/3084596_feisbuk_otkri_nov_ofis_v_germaniia_koito_da_preglejda/", "text": "След влизането в сила на нов закон срещу словото на омразата онлайн \"Фейсбук\" нае още 500 служители в Германия, които ще преглеждат публикации в социалната медия, предаде \"Асошиейтед прес\". Те ще работят в открития днес нов офис на фирмата доставчик на услуги \"Компетънс кол сентър\" в германския град Есен. През юни германските депутати одобриха нов закон, по силата на който социални мрежи могат да бъдат глобявани до 50 милиона евро, ако редовно не успяват да премахват незаконно съдържание в рамките на една седмица. Критиците на закона смятат, че той може да принуди \"Фейсбук\", \"Туитър\" и \"Ютюб\" да решават какво е законно и какво не е. \"Фейсбук\" вече има офис в Берлин. До края на годината за компанията ще работят над 1200 души, които ще преглеждат постове в Германия", "date": "2017.11.24", "title": "\"Фейсбук\" откри нов офис в Германия, който да преглежда постовете"}
{"url": "http://www.dnevnik.bg/sviat/2017/11/24/3084598_sauditska_arabiia_shte_kupi_ot_sasht_umni_boepripasi/", "text": "Саудитска Арабия прие да закупи високоточни боеприпаси на стойност 7 милиарда долара, произведени от предприятия от компаниите \"Рейтиън\" и \"Боинг\", предаде Ройтерс, като цитира информирани източници. Сделката трябва да бъде одобрена от Конгреса на САЩ, но някои конгресмени може да се обявят против, защото американски оръжия са допринесли за смъртта на мирни граждани при саудитската кампания в Йемен. Споразумението е част от сделката за покупка на оръжия на стойност 110 милиарда долара, сключена по време на посещението на президента на САЩ Доналд Тръмп в Саудитска Арабия през месец май. Пожелал анонимност представител на американското правителство съобщи, че сделката ще се реализира в следващите 10 години. През ноември 2016 г. администрацията на американския президент Барак Обама блокира продажбата на високоточни боеприпаси на стойност 1,29 милиарда долара поради опасения за броя на жертвите сред мирните граждани в Йемен. Близо 4800 мирни граждани загинаха от март 2015 г. насам, когато водената от Саудитска Арабия коалиция се включи в конфликта, сблъсквайки се с подкрепяните от Иран шиитски бунтовници хуси, припомня \"Ройтерс\".", "date": "2017.11.24", "title": "Саудитска Арабия ще купи от САЩ умни боеприпаси за 7 млрд. долара"}
{"url": "http://www.dnevnik.bg/sport/2017/11/24/3084587_finalite_na_atp_v_london_otnovo_podobriha_rekorda_po/", "text": "Финалите на АТП в Лондон отново подобриха рекорда си по посещаемост. Турнирът, който се проведе от 12 до 19 ноември и  беше спечелен от Григор Димитров , е събрал 253 642 зрители. За девета поредна година, откакто надпреварата на осемте най-добри тенисисти през сезона се премести в Лондон, рекордът по посещаемост е подобрен. През 2016 г., когато Анди Мъри спечели титлата и първото място в световната ранглиста в директна битка с Новак Джокович във финала, двубоите в \"О2 арена\" са били наблюдаван на живо от 252 481 зрители. Тази година шест от 16-те сесии са били напълно разпродадени. Билетите бяха в четири ценови категории. Тези за груповата фаза струваха по 24, 40, 54 и 70 паунда, за полуфиналите - по 68, 78, 90 и 125 паунда, а за финала - по 82, 92, 100 и 140 паунда. Пропуските за деца до 18 години бяха с 50% намаление.  Досега всяко едно от изданията на финалите на АТП в Лондон е преминало границата от 250 хиляди зрител. Общо 2 317 265 души са наблюдавали на живо турнира, откакто той за пръв път се проведе в британската столица през 2009 г. През тази година състезанията от календара на световния тур на АТП са събрали 4.57 милиона зрители, което също е нов рекорд. Димитров стана първият дебютант, който печели финалите на АТП без загубен мач, от Джон Макенроу през 1978 г. в Ню Йорк. Драматичната победа на българина срещу Давид Гофен в мача за титлата - 7:5, 4:6, 6:3, е вторият най-продължителен като брой геймове финал в историята на турнира. Повече са изиграни единствено през 1978 г., когато Макенроу побеждава Артър Аш с 6:7, 6:3, 7:5. През тази година 11 от 15-те мача завършиха в три сета, което е вторият най-голям брой в 48-годишната история на надпреварата. Рекордът се държи от финалите в Париж през 1971 г. - 12. \"Тазгодишният турнир ще остане в историята като един от най-оспорваните, с толкова много продължителни мачове. Събитието беше белязано от пробива на играчи като Джак Сок, Давид Гофен и разбира се Григор Димитров. Благодарим на всички фенове, които изпълниха \"О2\" за нашия финален турнир, и които бяха с нас през целия сезон в световния тур\", заяви президентът на АТП Крис Кермоуд.", "date": "2017.11.24", "title": "Финалите на АТП в Лондон отново подобриха рекорда по посещаемост"}
{"url": "http://www.dnevnik.bg/sport/2017/11/24/3084507_basketbolistite_se_nasochvat_s_nadejdi_kum/", "text": "Българският национален отбор по баскетбол се впуска в предизвикателството да се бори за място на световното първенство през 2019 г. Воденият от Любомир Минчев състав излиза срещу Финландия в първия мач от квалификациите. Срещата е тази вечер от 19.00 часа в \"Арена Ботевград\", а цената на билетите е 5 лева. Състезатели от детско-юношески школи от страната ще влизат безплатно. Три дни  по-късно България гостува на Исландия, а другият съперник в групата е Чехия . Националите  преодоляха без проблеми предквалификациите през лятото . \"Още сме в самото начало, имаме своите шансове и надежди. Надявам се да играем добре и да продължим. Амбицията на всички, които сме събрани в момента в този национален отбор, е да продължим\", каза селекционерът Любомир Минчев. Според него всеобщото мнение е, че групата лесно може да бъде преодоляна, защото в нея няма силно изявени отбори. \"За мен обаче те не са слаби и го показаха на последното европейско първенство. Няма да ни бъде лесно в никакъв случай, но се надяваме да продължим.\" Добрата новина за Минчев и България е положителната развръзка на ситуацията със звездата Александър Везенков. Баскетболистът на \"Барселона\" получи разрешение да се присъедини към националния отбор. Проблемът със застъпването на календара на ФИБА и Евролигата стигна до министър-председателя  Бойко Борисов, който обеща да опита да съдейства по време на българското председателство на Съвета на ЕС . \"Финландците направиха много силно европейско първенство, но и при тях има подобни проблеми, каквито и при нас, както може би и при почти всеки национален отбор в момента. Има всеобщо мнение, че Финландия не е сериозно име в европейския баскетбол. Това е било в миналото, в последните години обаче тимът дръпна доста напред\", заяви Минчев. Везенков също предупреди, че със съперника трябва да се внимава. \"Не знам какви са очакванията на хората, но аз познавам Финландия. Знам, че имат играчи от Еврокъп, имат играчи, които са на много високо ниво. Финландия си остава опасен отбор с добра физика. Не трябва да ги подценяваме. Надявам се те да подценят нас\", заяви звездата в българския отбор. Той посочи, че е имал огромно желание да играе за България. И добави по темата със сложните отношения между ФИБА и Евролигата: \"В баскетбола са трудни нещата, но се надявам да се променят. Хората искат да гледат най-добрите и това заслужават.\" \"Много ще се радвам залата да е пълна. Показахме и ние, и феновете, че заслужаваме залата да е пълна, баскетболът да е на високо ниво и защо не това да е един добър старт за бъдещето. Най-хубавото за мен е, че играя в Ботевград, където са майка ми и баща ми. Хората ще са много важен фактор\", заяви Везенков.", "date": "2017.11.24", "title": "Баскетболистите се насочват с надежди към квалификациите за световното"}
{"url": "http://www.dnevnik.bg/bulgaria/2017/11/24/3079801_za_saleiha_shaab_i_drugi_istorii_ot_centura_v_harmanli/", "text": "Път Е85 влиза в Харманли и първото нещо, което вижда е бетонна ограда. Част нея е изрисувана с графити на тъмно син фон. На тях се вижда бухал, събрани на едно място хора в типични за професионалните графити артисти причудливи форми. От другата страна на оградата има съвсем различни рисунки. На тях се виждат динозавър, син кит, слон, жираф и други животни и сюжети, нарисувани от детски ръце. За да се види тази \"обратна\" страна на оградата трябва да се влезе вътре - в регистрационно приемателния център. Най-големият център за бежанци в страната е запустял, хора не се разхождат из уличките на бившата казарма, въпреки че времето е приятно. Тревните площи са обрасли поради неподдържане. Вътре все пак си личат усилията за подобряване на мястото. За това помагат основно неправителствените организации. Всички те вече имат свои помещения в центъра. Нуждаещите се от помощ обаче сега са малко - под 300 човека, при над 5 хиляди през изминали периоди.  Недокрай използваният капацитет в центъра си личи и от лятната сцена, на която военнослужещите са се наслаждавали на културни занимания. На стената зад нея могат да се прожектират и филми. Сега обаче тя е опасна, защото се руши. Шааб Абумиляд излиза от един от многото фургони в двора на лагера. Той държи и показва една катеричка, за която твърди, че я е взел със себе си от Сирия. \"Джони е името ѝ\", казва той на арабски. Мъжът я милва и с искрящи от радост очи я показва на всеки, който мине покрай фургона му. Разрешава и на другите да я помилват. След това се прибира обратно във фургона, където живеят с Джони, докато Абумиляд чака края на процедурата си по издаване или отказ от статут. Центърът е пълен с различните истории на хората, които са преминали през него или още са там. Някои от тях остават и се препредават. Като тази за сириец, търсещ убежище, който се е усмихвал на раздиращите въздуха гръмотевици. След въпроса защо се усмихва, той отговаря, че шумът му напомня на Сирия. Дори е поискал да приклекне. Тъй като дори лошите усещания връщат спомените за напуснатата родина с умиление. Или за детето аутист, запомнило разстоянието от Сирия до България чрез пътните знаци. При среща с психолог, който е поискал да нарисува нещо от придвижването си до страната, детето е изобразило всички пътни знаци подред. Силна миризма на застоял въздух и на стол за храна едновременно посрещат при влизането в сградата на Афганистанското училище. Намира се в не добре поддържаната част на центъра. Коридорът, който води до класната стая, е мрачен. Стените ѝ са изписани на арабски с химикал или маркер, има дупки по тях, от които се вижда изолационен материал. При влизане в класната стая през сетивата минават тотално противоположни усещания. Стаята е светла и приветлива. Цари спокойствие. Салейха, учителката, която поддържа училището, се усмихва широко. От едната страна на стаята са рисунки на животни, имената на които са изписани отдолу на няколко езика, на другата са разположени шевните машини, до които има платове във всякакви цветове, от третата страна е азбуката на български, както и дъска за писане, а на четвъртата е детския кът с играчки. Двама ученици шият тихо. Детето на Салейха също е тук - младо момиче, което се притесни дори, че вдига шум, защото изтърва нещо на пода. Двете идват от Кабул, Афганистан. Макар България да дава много рядко статут на афганистанци, Салейха вече е получила такъв за 5 години. В родината си тя също е преподавала. Освен това е била директор на училище. Тя е с едва наметната на главата забрадка, усмихва се постоянно, и въпреки цялото спокойствие, което излъчва, въодушевлението ѝ се усеща във всяка една дума, с която описва работата си в училището. Благият ѝ поглед предразполага и учениците, които идват да се учат, както на науки, така и на други занимания. Преподават им се различни предмети като математика, български и английски езици. Училището се посещава, както от 10/11-годишни, така и около 5/6-годишни. Идват и по-възрастни. От 10.30 до 13 часа е времето на тинейджърите между 10 и 15 години. Тези около 5 години идват по обяд - между 12 и 13.30 часа, за да се учат на базисни неща. За възрастните има обучение по български език от 14 до 17 часа Отново следобед идват децата, които ходят в местните училища в Харманли, за да се упражняват и да си пишат домашните работи. Отделени са класовете по български език за младите момичета и жените. По-късно следобед пък има клас по английски език на основно ниво, който е между 17.30 и 18.30 часа. Веднага след него е и класът за следващото ниво по английски език. \"Ние имаме миксирани класове от иранци, афганистанци и сирийци\", разказва Салейха. Училището е създадено с помощта на \"Каритас\" и Международната организация по миграция. Салейха иска да остане в България. \"Ще помагам с каквото мога на училището. Трябва да мисля обаче и за дъщеря ми. Тя скоро ще трябва да започне обучение в университет и тогава искам да се преместим в София. Ще ѝ давам уроци, тя иска да учи. Сигурно и аз ще се отида там, за да имам възможност да ѝ помагам. Иначе ще се опитам да взема, колкото може по-бързо документите си, след като ми дадоха статут, за да мога да пътувам и да посетя семейството си за малко. Майка ми е болна, липсва ми. Ще тръгна за месец, но ще се върна. Следващата година училището ще продължи с моята инерция и аз ще помагам\", завърши Салейха. Сред другите инициативи в центъра се нарежда и треньорът по футбол, който помага на малки и големи. \"Каритас\" пък са организирали екскурзии до Стара Загора, както и до Батак на настанените в центъра. За първи март децата са били научени как се изработват мартеници. Същото се прави и за техните религиозни празненства. В центъра има представители на всички неправителствени организации в помощ на бежанците с изключение на \"Съветът на жените бежанки\". Социалните работници от БЧК например се занимават с превод от арабски език при лекарски прегледи най-вече, както и със социални дейности и хуманитарна помощ като доставка на памперси и лекарства. \"Лекари на света\" пък работят с непридружените деца, които в момента са 18. Процедурите при тях зависят от индивидуалния случай. В едни случаи се търсят приемни семейства извън центъра в други случаи им се назначават попечители сред настанените в центъра. Най-често децата предпочитат втората възможност, за да изчакат процедурите си по издаване на статут, защото обикновено имат роднини в чужбина и искат да отидат при тях. Близо до шарената ограда от външната страна на лагера има черен микробус. От него няколко души раздаваха детски обувки, осигурени от евангелистката църква.  Глъчката около автомобила беше голяма и на няколко пъти децата и родителите им бяха призовавани за ред и търпение. Обувки имаше за всички. Две деца, които чакаха заедно с баща, след 10 минути се появиха с два чифта нови обувки. Върху един разфасофан кашон едно момиче получи чисто нови бели обувчици, при вида на които се зарадва толкова, че веднага ги обу и започна да скача наляво и надясно. Брат му след днес щеше да бъде с нови маратонки. ", "date": "2017.11.24", "title": "За Салейха, Шааб и други истории от центъра в Харманли"}
{"url": "http://www.dnevnik.bg/kultura/2017/11/24/3084483_treti_mart_ne_e_za_ciganite_filmut_na_adela_peeva_za/", "text": "Най-новият документален филм на известната режисьорка Адела Пеева - \"Да живее България\", ще бъде показан за пръв път пред широка публика днес. Премиерата е от 20.30 ч. в кино \"Люмиер\", в рамките на фестивала \"Киномания\", където филмът ще може да бъде видян още 4 пъти. Той се очертава като важен не само заради творческата биография на Пеева, в която фигурират две номинации за европейските филмови награди (за \"Развод по албански\" и \"Чия е тази песен\") и няколко забранени от социалистическата власт филма. В \"Да живее България\" известната документалистка среща зрителя челно с национализма, който къкри в казана на общото българско недоволство, незабелязан, а често и насърчаван - като ученикът, който в трейлъра заявява, че националният празник 3 март \"не е за циганите\". \"Да живее България\" проследява живота на няколко младежи, самоопределящи се с невинното и изпразнено от употреба \"патриоти\", но по-често и като националисти. Къде е границата между двете, в какво общество ще живеем в бъдеще и кой е отговорен за него - това са част от въпросите във филма. Самата Пеева заяви, че с него не дава оценки. \"В своите филми подхождам с уважение към всички хора. Нямам за цел нито да засрамя, нито да похваля героите си, това не е моя работа. Аз съм неутрална, колкото и това да ви се струва бягство от позиция. Това е моята позиция. От тук нататък всеки има свободата да прецени за кого е или против кого е този филм. Или пък свободата просто да му е мъчно за всичко това. Имах за цел да направя един анализ, една снимка в дълбочина за това какво става в нашето общество и защо тези хора са такива каквито са. Почувствах се задължена да направя този филм\", каза режисьорът на представяне на филма пред студенти в Нов български университет по-рано през седмицата. Освен на \"Киномания\", където ще бъде показан още четири пъти, филмът ще има още две прожекции из страната - в Пловдив на 27 ноември от 19 ч. в \"Лъки синема\" и във Варна на 1 декември от 20 ч. във Фестивалния и конгресен център.", "date": "2017.11.24", "title": "\"Трети март не е за циганите...\": филмът на Адела Пеева за национализма тръгва на \"Киномания\" днес"}
{"url": "http://www.dnevnik.bg/bulgaria/2017/11/24/3084604_elena_ioncheva_za_poreden_put_luje_za_ogradata_obiavi/", "text": "Елена Йончева за пореден път лъже за оградата. Снимката, която е показана, е от края на септември, написа в своя \"Фейсбук\" профил вицепремиерът Валери Симеонов. Според него фотосът,  представен по Би Ти Ви вчера  и показващ паднали елементи от оградата е била черно-бяла, за да не се виждат зелените листа на дърветата, който ще издадат, че е правена през септември, а не този месе. \"Но даже на черно-бялата снимка е видно изобилието на листна маса. Какъв журналист трябва да си, още повече \"разследващ\", след като лъжеш без да ти мигне окото\", пише Симеонов. Той допълва, че фотото е направена малко след проливните дъждове в край на септември, като пораженията от стихията са били отстранени по-малко от седмица след нея. \"Кому служат тези елементарни лъжи и манипулации? Не е ли прозрачен мотивът за студийният слалом на опозорилата журналистиката особа? Имат ли стойност понятията \"професионална част\", \"достойнство\" и \"морал\" за авторката на скъпоплатените телевизионни манипулации на г-жа Телевизионна Лъжа?\", пише още вицепремиерът Какви филмови награди има Симеонов? На твърденията, че не е телевизионен филмов критик, за да оцени филмът на Йончева за оградата, Валери Симеонов казва, че не е нужно да е такъв, за да определи лентата като манипулативна и скучна. \"Все пак, за информация на г-жа Йончева, режисирани от мен филми са носители на някои от най-престижните награди в България, в т.ч. първа награда \"Осмата муза на НДК\" за документалния сериал \"Кольо, това е\" – посветен на великия Николай Хайтов. Носител съм и на редица награди на утвърдени фестивали като \"Българската Европа\", включително за \"Най-добри новини за рядко-срещана разследваща журналистика\", няколко награди в категория \"Превенция за борба с корупцията\", както и първа награда за \"Анти-корупция\" за предаването \"Според закона\", и др. Интересно ми е с какви награди може да се похвали г-жа Йончева, освен с руски?\", подчерта вицепремиерът, който е и собственик на телевизия \"Скат\". На края Симеонов посочва, че Йончева дори не знае точните параметри, свързани с оградата, тъй като дължината и е 235.661 километра, а не 200 км, струва 180 милиона лева, а не 200 млн. лв, а средна стойност на линеен метър е 750, а не 1000 лв.", "date": "2017.11.24", "title": "Елена Йончева за пореден път лъже за оградата, обяви Валери Симеонов"}
{"url": "http://www.dnevnik.bg/evropa/novini_ot_es/2017/11/24/3084601_es_i_iztochnoto_partnyorstvo_obsujdat_dnes_poveche/", "text": "Държавните и правителствените ръководители от Европейския съюз и страните от Източното партньорство (Армения, Беларус, Азербайджан, Грузия, Молдова и Украйна) ще обсъдят днес в Брюксел общи проекти, предаде БТА. Предвижда се в срещата единствено Беларус да бъде представена на равнище външен министър след отказа от участие на президента Александър Лукашенко. Участниците ще обсъдят възможностите за повишаване на свързаността между техните страни в областта на пътищата, енергетиката, комуникациите. Сред предложенията са уеднаквяване на таксите за роуминг. ЕС отбелязва, че суверенно право на всяка от държавите е да прецени до каква степен да се възползва от възможностите на Източното партньорство. По отношение на Армения, Азербайджан и Беларус ЕС предлага да бъдат прилагани на \"мерки по кройка\". Предвижда се на форума да бъде подписано споразумение за задълбочено сътрудничество ЕС-Армения. ЕС е в преговори по рамково споразумение с Азербайджан.", "date": "2017.11.24", "title": "ЕС и Източното партньорство обсъждат днес повече свързаност помежду си"}
{"url": "http://www.dnevnik.bg/evropa/2017/11/24/3084605_stachka_na_italianski_i_germanski_slujiteli_na_amazon/", "text": "Гигантът в онлайн търговията \"Амазон\" (Amazon) е изправен пред тежък Черен петък в Италия и Германия, където персоналът на дистрибуторски центрове на компанията ще стачкува днес, предаде \"Ройтерс\" цитирана от БТА. В Италия ще бъде засегнат основният дистрибуторски център, чиито служители ще настояват за по-добри заплати и условия на труд в ключов за продажбите ден. Също като останалата част от Европа, през последните години и италианците възприеха американската традиция за големи отстъпки в цените в деня след Деня на благодарността - т. нар. Черен петък. По информация на водещите италиански синдикати над 500 работници от обекта в Кастел Сан Джовани, в северната провинция Пиаченца, няма да изпълняват задълженията си от 6 ч. сутринта в петък до 6 ч. сутринта в събота. В изявление профсъюзите критикуват американската мултинационална компания за това, че отказва да преговаря за по-високи заплати и бонуси въпреки \"огромния растеж\" на \"Амазон\" на италианския пазар, на който работи от седем години. \"Има пари за преразпределяне\", твърдят синдикатите. В Германия синдикатът Ферди (Verdi) съобщи, че служителите от шест дистрибуторски центрове също ще стачкуват като част от отдавнашен спор за възнагражденията и условията. \"Най-големият онлайн търговец на дребно в света иска да постигне рекордни продажби на този ден, но служителите трябва да се представят рекордно не само в този ден, за да може всичко да въври, както \"Амазон\" иска\", коментира Щефани Нутценбергер, член на борда на Ферди.", "date": "2017.11.24", "title": "Стачка на италиански и германски служители на \"Амазон\" заплашва Черния петък"}
{"url": "http://www.dnevnik.bg/sport/2017/11/24/3084600_kakvi_sa_variantite_pred_ludogorec_za_izlizane_ot/", "text": "Лудогорец\" изпусна втора възможност да си осигури класиране за 1/16-финалите в Лига Европа. Българският шампион направи грешна стъпка в Разград, като  отстъпи с 1:2 срещу \"Истанбул Башакшехир\" . Още в предния кръг воденият от Димитър Димитров отбор имаше възможност да излезе от групата, но тогава изпусна да победи \"Брага\" и мачът завърши 1:1. Така след двата неуспешно завършили домакински мача остава да се чака положителна развръзка от гостуването на \"Хофенхайм\" на 7 декември. \"Изключително много ме е яд. Фортуна ни обърна гръб. Имахме много положения през второто полувреме. В Германия трябва така да играем, че да вземем минимум равенство. Ще направим всичко възможно\",  заяви Димитров пред БНТ . Кръг преди края   - с победата си с 3:1 срещу \"Хофенхайм\" \"Брага\" вече е сигурен участник в 1/16-финалите. Другото сигурно е, че германците са отпаднали от надпреварата. А какви са възможностите пред \"Лудогорец\"?  В този случай българският отбор ще събере 11 точки и ще се класира за следващата фаза. Евентуална победа в Германия е единственият вариант, при който българският отбор може да спечели групата, но за целта \"Брага\" трябва да загуби в Истанбул или да завърши наравно. При равенство в точките между \"Лудогорец\" и \"Брага\" разградчани ще завършат на върха заради предимството си в преките двубои.  В този случай \"Лудогорец\" ще събере девет точки и ще се класира за 1/16-финалите, без да има значение резултатът в другата среща. При подобен развой ключов ще е резултатът от другия мач. Ако \"Истанбул Башакшехир\" победи класиралия се вече \"Брага\", ще събере осем точки, с колкото е и \"Лудогорец\", но ще го измести заради превъзходството си в преките двубои. При равенство или победа на португалците българският отбор ще продължи в Лига Европа. \"Лудогорец\" все още остава в добра позиция за излизане от групата си. От всички възможни резултати, само в един случай разградчани ще отпаднат и това е при загуба от \"Хофенхайм\" и победа на \"Истанбул Башакшехир\" срещу \"Брага\".", "date": "2017.11.24", "title": "Какви са вариантите пред \"Лудогорец\" за излизане от групите в Лига Европа"}
{"url": "http://www.dnevnik.bg/kultura/2017/11/24/3084466_otkus_ot_pragut_na_boian_tonchev/", "text": ". Прекарах още около половин час в компанията на тази приятна жена, ако усещането ми за време тук изобщо вършеше някаква работа. Исках да науча още много неща от моята първа позната, но тя беше заета да посреща следващите несретници, които тъкмо щяха да разберат, че са изпели и последната нота от лебедовата си песен. Тя ме успокои, че правилата в този свят не позволяват да бъда оставен да се оправям съвсем сам в непознатата обстановка. Най-вероятно някой мой починал роднина вече е осведомен, че съм пристигнал, и ме чака на изхода на сградата, в която се намирахме. Изведнъж ме обзе трескаво нетърпение. Дадох си сметка, че най-вероятно след няколко минути щях да срещна и да прегърна отново човек, за когото до преди броени часове бях убеден, че никога повече няма да видя. Не се и съмнявах, че отвън ще бъде точно той. 4 Баща ми търпеливо ме чакаше в началото на градината. В първия момент не ме забеляза, така че имах време да го разгледам добре, едва сдържайки импулса си веднага да се хвърля да го прегръщам. Макар че как ли се прегръщат двама души, лишени от тела?  Когато почина, татко тъкмо беше минал шейсетте, но сега изглеждаше на не повече от четиридесет. Имаше здрав, достолепен вид, такъв, какъвто го помнех като дете, преди болестта бавно да започне да го яде отвътре. Беше красавец, а очите му излъчваха същия сериозен и хладен блясък, който имаха и приживе. Стори ми се, че в момента, в който срещнаха моите, от тях се изтърколи едва проблясваща на светлината сълза. \"Не е възможно, сълзите са физиологична течност. Сигурно е светлинен ефект от слънчевите лъчи\", помислих си веднага. – Добре дошъл, сине! – поздрави ме сърдечно той, след което се прегърнахме така, все едно от тук нататък смятахме да останем в тази поза завинаги. При все липсата ни на тела. В крайна сметка необходимостта от прегръдка е най-често душевна. После дълго време стояхме и просто се гледахме. Не можех да му се наситя. – Как разбра, че съм пристигнал? – имах толкова много въпроси да му задавам, че от нетърпение започнах с най-маловажния. Той се зае напоително да обяснява, в типичния си подробен маниер: – Скоро ще проумееш, че администрацията тук не е като онази, с която си свикнал. Нашата работи почти безотказно. В момента, в който някой напусне предишния свят, се задейства механизъм за уведомяване на най-близките роднини или приятели на починалия. Още сутринта ми се обадиха, че си пристигнал. Дори успях да ти подготвя стаята, в която ще се настаниш, докато не избереш сам къде да живееш. Баща ми ме прегърна през рамо и ме поведе по алеята между съвършено подрязаните храсти. Бях забравил какво е да разчиташ на помощ от татко си. Чувство, което нищо не е в състояние дори далечно да наподоби. – Имаш с много неща да свикваш – каза той. – В началото всичко ще ти изглежда идеално подредено, но само защото все още неволно ще го сравняваш с онова, към което си привикнал в предишния си живот. Но този свят също си има своите недостатъци, не си прави илюзии за съвършенство. – Запознайте се с баща ми – вечният песимист! – възкликнах полу на шега. – Който и в Рая би намерил кусури! Той се усмихна, но очите му останаха сериозни. Винаги знаеше точно какво говори и не обичаше да го оспорват. – Е, най-добре е да не ти пълня главата отсега с подробности. Така или иначе в този свят основната движеща сила е свободната воля. Всеки има право да подрежда собствения си живот според вкуса и разбиранията си. – Интересно! И докато бяхме живи, си мислехме така! – не пропуснах да отбележа. – Несъмнено – кимна той. – Ако двата свята си приличат по нещо, то е, че няма открит начин да сме сигурни дали сме прави, или грешим. Доброто ми настроение малко се поразвали. Надявах се собственият ми баща да ми вдъхне малко повече увереност в новото за мен предизвикателство. Вместо това той за секунди пося в душата ми съмнението, че нещата не са толкова гладки, колкото тъкмо бяха започнали да ми изглеждат. Непознатото отново прие обичайния си застрашителен вид. За известно време спрях напиращото желание да му задавам милиони въпроси, за да не получа милион унили отговори. Затова отново се опитах да разведря обстановката: – Веднага се сещам за една положителна страна – сега не изпитвам и най-малкото съмнение, че някой ден отново ще видя дъщеря си! – Да, това е едно от предимствата ни пред хората, които остават от другата страна на Прага между двата живота. Ти си спокоен, че раздялата ви е временна, докато тя сега с мъка се опитва да свикне с факта, че повече никога няма да те види! Тази представа обаче ме натъжи и окончателно уби желанието ми да разговарям. Много бързо си спомних колко мрачен и вбесяващо сериозен ми се струваше най-често баща ми, когато бях малък. Тогава си мечтаех поне веднъж да се отпусне и да се закача по детски с мен. Вместо това той постоянно ме критикуваше и поучаваше, дори когато бях убеден, че съм направил всичко както трябва. И все пак фактът, че имах неподозираната възможност отново да съм с него беше по-въздействащ от всички неприятни емоции около умирането ми. Най-накрая излязохме извън пределите на градината. Инстинктивно започнах да се оглеждам за някакво транспортно средство – колата на татко, спряло такси или поне спирка на автобус. Той видя това и се засмя: – Най-напред трябва да свикнеш с факта, че вече нямаш тяло. Само на телата им трябват други тела, за да ги пренасят в пространството. Единствената причина да вървим дотук е, защото сами поискахме да се разходим. Сега направо отиваме там, където желаем. Моята къща е точно на едно премигване от тук. Ти само извикай в ума си представата за някакво хипотетично място, което аз обитавам, останалото остави на мен. Той сложи ефирната си ръка там, където, преди да прекрача Прага между двата живота, се намираше рамото ми. \"Как ли изглежда неговата къща?\", помислих автоматично, а в следващия миг вече и двамата бяхме в нейния хол.", "date": "2017.11.24", "title": "Откъс от \"Прагът\" на Боян Тончев"}
{"url": "http://www.dnevnik.bg/bulgaria/2017/11/24/3084612_purviat_uspeh_na_predsedatelstvoto_e_fakt_oshte_predi/", "text": "Първият успех на българското председателство на Съвета на ЕС е факт, още преди то да започне, каза днес по БНТ ресорният министър Лиляна Павлова. Тя поясни, че става дума за вкарването на темата за развитието на Западните Балкани в дневния ред на председателство. Според Павлова по време на българското председателство ще се работи по финансовата рамка на бюджета на ЕС за 2020 година, като още при подготовката му и Западните Балкани трябва да са във фокуса. Според министъра за България е важно да знае, че всички страни в ЕС спазват определени изисквания и критерии, тъй като в момента имало чувството, че страната ни е неравно третирана. Лиляна Павлова обяви, че не приема политическите боричкания, като риск за европредседателството, защото те били в рамките на нормалната парламентарна практика, а страната получила висока оценка за подготовката си от Европейския парламент, Европейската комисия и Европейския съвет. \"Дори в България няма критики, че не сме готови. Имаме приоритети, даже сме се обединили около тях\", каза Лиляна Павлова. Според нея председателството е уникален шанс България да си направи индиректна реклама, като туристическа дестинация, като покаже своята култура, атракции, винен, балнео и ски туризъм. Дори кухнята била вариант за индиректна реклама, затова и менюто щяло да бъде базирано на българската кухня и ще се консумират български напитки. \"Всеки българин ще е рекламата на България\", обобщи Лиляна Павлова.", "date": "2017.11.24", "title": "Първят успех на председателството е факт още преди то да започне, обяви Лиляна Павлова"}
{"url": "http://www.dnevnik.bg/evropa/novini_ot_es/2017/11/24/3084608_pravitelstvoto_v_irlandiia_moje_da_padne_predi/", "text": "Ирландското правителство е на ръба да падне, тъй като партията, на чиито гласове разчита премиерът Лео Варадкар за прокарване на закони, каза, че ще предприеме действия за отстраняване на вицепремиера, което е в нарушение на споразумението им за сътрудничество, предаде \"Ройтерс\", цитирана от БТА. Кризата идваседмици преди срещата на върха на Европейския съюз на 14 и 15 декември, на която ирландското правителство има фактическо вето върху въпроса дали има напредък в преговорите за Брекзит, по-конкретно в частта си за границата между Ирландия и Северна Ирландия. Опозиционната партия \"Фина фойл\" заяви, че ще гласува вот на недоверие на вицепремиерката Франсис Фицджералд, защото не е предприела адекватни действия във връзка със скандал в полицията, който доведе през 2014 г. до оставката на тогавашния министър на правосъдието. Това ще развали споразумението, което позволи на партията на Варадкар \"Фина гейл\" да сформира миналата година правителство на малцинството с девет независими членове на парламента.", "date": "2017.11.24", "title": "Правителството в Ирландия може да падне преди ключова среща на ЕС за Брекзит"}
{"url": "http://www.dnevnik.bg/na_put/2017/11/24/3083175_fotogaleriia_20_mesta_za_biagstvo_ot_tulpite_na/", "text": "Хаотично блъскащи се тълпи в опит да купят нещо на изгодни цени - така най-общо може да се опише т.нар. Черен петък. Големият ден за пазаруване от години напусна територията на САЩ и истерията по намаленията вече обхваща търговските центрове в почти всички по-големи градове. \"Ройтерс\" и \"Ред бул\" предлагат една алтернатива на шума и суетата - 20 избрани снимки от различни места по света, публикувани от агенцията през годините. Кадрите разкриват величието на природата и напомнят, че най-красивите моменти не струват нищо. На снимката: В палатка под светлините на Северното сияние в Лофотен, Норвегия. 10. ноември 2016 г.", "date": "2017.11.24", "title": "Фотогалерия: 20 места за бягство от тълпите на Черния петък"}
{"url": "http://www.dnevnik.bg/evropa/novini_ot_es/2017/11/24/3084613_partiiata_na_puchdemon_zagovori_za_pregovori_s_madrid/", "text": "Партията на отстранения от испанското правителство лидер на Каталуня Карлес Пучдемон обмисля да заложи на преговори с испанската държава, отказвайки се от едностранно скъсване. Това заяви вчера генералният координатор на партията Марта Паскал, цитирана от \"Франс прес\" и БТА. \"Двустранността е необходима\", каза Паскал пред радио Кадена Сер и така потвърди информацията на испански медии, според която двете основни партии, настояващи за независимост на Каталуня - Републиканската левица на Каталуния и Каталунската европейска демократична партия на Пучдемон - обмислят да се откажат от плановете за едностранно отделяне. \"Липсват ни някои неща за независимостта\", каза Паскал. Едно от тези неща според нея е необходимостта мнозинството, подкрепящо независимостта, да се увеличи. След като на 27 октомври каталунският парламент гласува за едностранно обявяване на независимост на Каталуня, последва реакция на Мадрид, който постави под попечителство автономната област и така бе предизвикана небивала криза в Испания от завръщането на демокрацията през 1978 г. Половината от каталунското правителство е в ареста за бунт, но партиите, настояващи за отцепване на областта, приеха да участват в предсрочните областни избори, нарочени от Мадрид на 21 декември. Депутатите от Републиканската левица на Каталуня, които смятат, че трябва да се спечели повече подкрепа в Каталуня за каузата за независимост, следват по-твърда линия от депутатите от партията на Пучдемон, отбелязва \"Франс прес\". \"Сега процесът на изграждане на република е започнал. Ние искаме той да е предмет на преговори\", заяви пред \"Франс прес\" Роже Торан, говорител на парламентарната група на Републиканската левица на Каталуния. Според него изборите на 21 декември се доближават до референдум. \"Ето защо призоваваме испанското правителство да приеме резултатите от тях\", каза той. На последните регионални избори през септември 2015 г. партиите, подкрепящи идеята за независимост на Каталуния, получиха половината от местата в каталунския парламент (72 от 135), но изразено в проценти те спечелиха само 47.8% от гласовете на избирателите. Партиите, които не се обявяват открито за независимост, тогава получиха повече проценти - над 51. Допитванията показват, че обществото е все така разделено по въпроса за независимостта и се очертава резултатите от изборите на 21 декември да са близки до тези от 2015 г. Сондажите отреждат засега първо място на Републиканската левица на Каталуния.", "date": "2017.11.24", "title": "Партията на Пучдемон заговори за преговори с Мадрид"}
{"url": "http://www.dnevnik.bg/razvlechenie/2017/11/24/3084476_panorama_i_maistorski_klas_na_teodor_ushev_predstaviat/", "text": "3-D версията на номинираната за \"Оскар\" анимация \"Сляпата Вайша\" на Теодор Ушев, негова панорама, както и безплатен майсторски клас ще бъдат част от първите Канадски филмови дни в София, съобщава Домът на киното. Още една представителна подборка с анимационни филми, както и четири игрални и два документални филма ще бъдат показани от 8 до 11 декември в столичния киносалон. Заглавията са избрани от изпълнителния директор на Канадския филмов институт Том МакСорли, както и на Ушев, който живее и работи между Канада и България. Сред филмите има носители на призове от Кан и Торонто и статуетки като \"Оскар\" и \"Сезар\". В игралната селекция влизат \"Нели\", \"Здравей, разрушителю\", \"Следотърсачи\" и \"Това е само краят на света\", а в документалната - \"Профилът на Амина\" и \"Конелин: земята ни хубава\". Пълната програма ще бъде обявена до края на ноември. На следващия ден, 10 декември, ретроспективата ще гостува във Варна (мястото още не е уточнено), а софийските зрители ще могат да видят избрани от него канадски анимации, номинирани за \"Оскар\" през годините. Повече информация за програмата ще има на сайта  на Дома на киното  и на страницата на  съботното събитие във \"Фейсбук\" .", "date": "2017.11.24", "title": "Панорама и майсторски клас на Теодор Ушев представят първите Канадски филмови дни в София"}
{"url": "http://www.dnevnik.bg/biznes/2017/11/24/3084637_chujdestrannite_investicii_shte_sa_poveche_ot/", "text": "Чуждестранните инвестиции през тази година ще бъдат по-високи от предварителната прогноза от над 400 милиона лева, каза днес по БНТ изпълнителният директор на българска агенция за инвестиции Стамен Янев. Той поясни, че до момента се работи по 23 големи проекта, за над 300 млн. лева, които създават потенциал за отваряне на нови 5000 работни места. На финалната права обаче бил проект, оценен на над 300 млн. лева. Според Стамен Янев европредседателство е шанс Българя да покажем добрите примери, така че да привлече нови инвестиции. Той допълни, че фокусът на на мероприятието, което агенцията ще организира в неговите рамки, е върху иновациите.", "date": "2017.11.24", "title": "Чуждестранните инвестиции ще са повече от планираните, прогнозира директорът на ресорната агенция"}
{"url": "http://www.dnevnik.bg/skorost/2017/11/24/3084644_stolichniiat_kat_spria_rabota_s_grajdani_zaradi/", "text": "Временно столичният отдел \"Пътна полиция\" преустановява работата с граждани, съобщиха от пресцентъра на МВР. Причината е възникнал технически проблем. Предприети са действия за своевременното му отстраняване, се казва още в информацията.", "date": "2017.11.24", "title": "Столичният КАТ спря работа с граждани заради технически проблем"}
{"url": "http://www.dnevnik.bg/sviat/2017/11/24/3084647_mnangagva_krokodila_stava_prezident_na_zimbabve_dnes/", "text": "Емерсон Мнангагва се очаква да замени днес на президентския пост в Зимбабве  Робърт Мугабе,  който управлява африканската държава в продължение на 37 години, съобщи ДПА. 93-годишният Мугабе  подаде във вторник оставка след безкръвен военен преврат, при който бе поставен под домашен арест. Мнангагва е бившият вицепрезидент и дясна ръка на Мугабе, но по-рано този месец бе обвинен в нелоялност и уволнен, когато влезе в конфликт с амбициозната съпруга на  Мугабе Грейс , която също има апетит към президентския пост. Отстраняването му бе тактическа грешка от страна на Мугабе, тъй като 73-годишният Мнангагва, известен с прякора \"Крокодила\", има подкрепата на армията. Зимбабвийците масово подкрепиха военния преврат, тъй като Мугабе, някогашен герой на борбата за освобождение, ставаше все по-непопулярен заради посегателствата срещу човешките права и икономическата криза в страната. Анализатори обаче изразяват тревога, че Мнангагва може би няма да бъде с нищо по-различен, тъй като е част от дългогодишната управляваща каста. / БТА", "date": "2017.11.24", "title": "Мнангагва Крокодила става президент на Зимбабве днес"}
{"url": "http://www.dnevnik.bg/biznes/turizam/2017/11/24/3084653_angelkova_i_simeonov_imali_razlichni_gledni_tochki_no/", "text": "Законът за туризма трябва да се спазва, но и трябва да се внимава как се извършват проверките за придържането към него, смята министърът на туризма Николина Ангелкова. Пред \"Нова телевизия\" тя обяви, че няма проблем с Валери Симеонов и излъчилият го коалиционен партньор,  заради акциите срещу шума по морето от лятото  и  планираните такива по зимните курорти . \"Но по някои теми имаме различни гледни точки, което е абсолютно нормално. Както в една къща, така и в едно управление министрите могат да имат различни мнения по една тема. Така че е важно тези различия да се дискутират и да се вземе решение, което е максимално добро за обществото\", допълни Ангелкова. Коментирайки проекта за изменение и допълнение на Закона за черноморското крайбрежие, тя посочи, че Министерството на туризма е за специален статут на националните курорти и за въвеждане на ред при преместваемите обекти. \"Трябва да се разчистят тези обекти, които не отговарят на определените схеми\", обясни министърът. Според Николина Ангелкова, след като през последните години е отчетен устойчив ръст в туризма, държавата е на прав път. Тя си пожела България да стане целогодишно устойчива дестинация, която да има ръст в сектора между 6 и 8%.", "date": "2017.11.24", "title": "Ангелкова и Симеонов имали различни гледни точки, но не и проблеми"}
{"url": "http://www.dnevnik.bg/evropa/novini_ot_es/2017/11/24/3084631_iotinger_ne_izkljuchva_zabaviane_na_reformite_v/", "text": "Еврокомисарят за бюджета, германецът Гюнтер Йотингер, заяви вчера, че очаква закъснения в реформите на еврозоната заради политическата криза в Германия, предаде \"Франс прес\", цитирана от БТА. По всички въпроси за бъдещата роля на Европейския стабилизационен механизъм (ЕСМ) - чиято роля е да помага на изпадналите в затруднения страни от еврозона - за общ бюджет или за министър на финансите на еврозоната, \"не можем да взимаме решения без Германия\", изтъкна Йотингер пред журналисти в Брюксел. \"Следователно вероятно ще има закъснения\", предупреди той, като подчерта, че е \"крайно време да се вземат решения по тези въпроси\". \"По-сложно е без германско правителство, отколкото с едно съвсем ново правителство\", посочи високопоставен европейски източник. Според друг европейски източник \"няма да настъпи краят на света, ако отложим реформите с няколко месеца\". Тези изявления се различават коренно от официалната позиция на Европейската комисия, отбелязва \"Франс прес\". Вчера говорител на комисията увери, че Европа \"няма да прави пауза\" въпреки германската политическа криза. Брюксел не отмени представянето на 6 декември на плановете за реформа на еврозоната, които след това ще бъдат предмет на предварителни дискусии (които също не се отлагат) на срещата на върха на държавните и правителствени ръководители от ЕС на 15 декември. Говорителят на френското правителство Кристоф Кастанер отбеляза, че \"всяка слабост на Германия може да бъде тежък удар\" за европейските амбиции на Париж. На пресконференцията в Брюксел Йотингер предупреди за опасността от последствията от \"сегашното деликатно положение на германското правителство\". По думите му, при временно правителство има ограничения в изявленията. Той призова за бързо съставяне на ново правителство в Германия. Йотингер предположи също така, че това може да е допринесло за неуспеха на кандидатурите на Бон и Франкфурт да приемат двете агенции на ЕС, които трябва да напуснат Лондон заради Брекзита.", "date": "2017.11.24", "title": "Йотингер не изключва забавяне на реформите в еврозоната заради германската криза"}
{"url": "http://www.dnevnik.bg/sviat/2017/11/24/3084655_ungarskata_operatorka_ritala_migranti_poluchi_zabrana/", "text": "Унгарската операторка, която бе заснета през 2015 г. как рита мигранти, е получила забрана да работи в парламента на Унгария, след като обиди депутат по време на интервю, съобщи агенция \"Асошиейтед прес\". Началникът на пресслужбата на парламента Золтан Силади публикува писмено изявление, в което съобщава, че забраната за  Петра Ласло  ще остане в сила до края на настоящия парламентарен сезон, който приключва в средата на декември. През януари Ласло бе осъдена на три години пробация за непристойно поведение, след като бе заснета как рита и спъва бягащи мигранти на границата със Сърбия през 2015 г. На видео от понеделник се вижда как Ласло, която работи за проправителствен уебсайт, се кара в една от залите на парламента с Дьорд Силади от крайнодясната партия \"Йоббик\". По време на  инцидента от 2015 г.  Ласло работеше за телевизия, близка до \"Йоббик\", откъдето бе уволнена. / БТА", "date": "2017.11.24", "title": "Унгарската операторка, ритала мигранти, получи забрана да работи в парламента"}
{"url": "http://www.dnevnik.bg/bulgaria/2017/11/24/3084668_golemiia_shlem_stana_turski_shlem_shansut_ni_e_v/", "text": "Някъде се пошегувах, че \"Големия шлем\" стана \"Турски шлем\". Сега имаме малки шансове да се върнем в мача – да построим \"Белене\" и да вземем част от \"потока\" – не 64, а 15-16 млрд. кубика (газ)\", това каза днес по Би Ти Ви президентът (2002-2012 година) Георги Първанов. Коментарът му беше по повод енергийните проекти на Балканите. Като президент през 2008 година той подписа с колегата си Владимир Путин четири споразумения, свързани с енергетиката - за газопровода \"Южен поток\", за проектиране, доставка и изграждане на АЕЦ \"Белене\", за създаване на международна проектна компания за нефтопровода Бургас-Александруполис и за отработеното ядрено гориво. Първанов ги определи като \"Голям шлем за България\", по подобие на титлата от тениса, която се присъжда на състезателите, спечелили четирите най-големи турнири през сезона. В последствие нито един от проектите не се реализира. Според Георги Първанов АЕЦ \"Белене\" трябва да се завърши със сериозно държавно участие, ако България иска да бъдем фактор в енергетиката на региона, а за произведения от централата ток имало пазар на Балканите. Коментирайки приватизацията, Първанов посочи, че тя е била проведена калпаво и по начин, заради който държавата не е спечелила почти нищо. Той напомни, че още през 2010 г. е поискал създаването на комисия, подобна на тази по досиетата, която да събира и оповестява информация за сделките от този период. \"Там е голямата зависимост на българската политика\", обобщи Георги Първанов.", "date": "2017.11.24", "title": "\"Големия шлем\" стана \"Турски шлем\", шансът ни е в строежа на \"Белене\", смята Първанов"}
{"url": "http://www.dnevnik.bg/bulgaria/2017/11/24/3084656_televiziia_bi_ai_ti_svali_chestno_kazano_na_kulezich/", "text": "Предаването на Люба Кулезич \"Честно казано\" е свалено от ефира на Би Ай Ти, а договорът на водещата прекратен предсрочно. Това потвърди програмният директор Сашо Диков пред \"Дневник\". Във вторник в телевизията се е провело заседание на директорите, продуцентите и водещите на предавания в медията заедно с единия от двамата собственици Павел Вълнев, обясни Диков. Същата вечер Люба Кулезич разказала в ефир, че собственикът препоръчал Това - подчерта Диков, не е вярно, защото не го е казал собственикът, а го казал изпълнителният директор Симона Ангелова. Пред \"Дневник\"  Кулезич обясни , че е имала остра реакция срещу изказвания на Ангелова по време на събранието, а не в ефир, където се е пошегувала със случилото се на него с думите, че \"днес бях на едно гадно събрание, където пак се опитаха да ме коват, че съм неумерена, но всичко се размина\". (Какво още коментира Кулезич - четете  тук ) Поради изнасяне в ефир на невярна информация за работата на медията договорът на Люба Кулезич, водеща на предаването \"Честно казано\", който бил до 31 декември 2017, е прекратен предсрочно, като ще й бъдат изплатени всички полагащи й се възнаграждения до края на годината, обясни Диков. В средата на декември ще бъдат в София и двамата собственици, които живеят в САЩ, и тогава ще бъде предложена отново работа на Кулезич. \"Дневник\" търси за коментар и изпълнителния директор. Преди седмица по повод на  атаката срещу \"Капитал\" и \"Дневник\"  и единият от издателите на медиите, Люба \"Задаващата се саморазправа с \"Дневник\" и \"Капитал\", трайно непримирими към задкулисните сраствания между държавата и частни апетити, ще потвърди подозрението, че в модела КОЙ се преплитат интересите и зависимостите на самия Бойко Борисов, на Сотир Цацаров и на неколцина олигарси с озвучени имена, допуснати да се разпореждат с обществените ресурси според степента на своята лоялност към мафиотско-политическите сраствания по върховете\", коментира тя. В предаването й беше поканен и  Иво Прокопиев, който в интервюто каза , че \"суверенът на държавата е сменен и тя е държавата на трима души, които решават кое е законно, кой е прав и кой да бъде ударен. Решението на всички проблеми, които коментирахме, е едно и то е политическо: трябва да има силна автентична опозиция на този модел и той да бъде променен.\"  Би Ай Ти (BIT) стартира излъчвания в България през есента на 2015 година, като проектът беше ръководен от Нери Терзиева. Собственици на канала са братята Павел и Румен Вълневи, които имат голяма мрежа за логистична и транспортна дейност в САЩ, където живеят от години. Малко след старта в телевизията започна предаването на Сашо Диков - \"Просто Диков\", който през тази година зае поста програмен директор в медиата, направи промени в програмната схема, а част от журналистите от първоначалния екип напуснаха.  Информация за свалянето на предаването се появи в четвъртък вечер първо в социалните мрежи.", "date": "2017.11.24", "title": "Телевизия Би Ай Ти свали \"Честно казано\" на Кулезич, предаванията трябвало да са \"по-умерени\""}
{"url": "http://www.dnevnik.bg/evropa/novini_ot_es/2017/11/24/3084640_blumburg_es_moje_da_vkljuchi_turciia_v_cherniia_spisuk/", "text": "Европейският съюз може да включи Турция в черния списък с данъчни убежища, където компании и частни лица извършват финансова дейност, избягвайки националното данъчно облагане, съобщава агенция \"Блумбърг\", цитирана от БТА. Според нейни източници специалната работна група в ЕС, съставяща черния списък с \"юрисдикции, които не сътрудничат по въпросите на данъчното облагане\", може да препоръча на министрите на финансите от ЕС да включат в него Турция на съвещанието си на 5 декември. Блумбърг посочва, че ЕС е убеден, че Анкара не полага достатъчно усилия за осигуряване на прозрачност в сферата на облагането с данъци. Страните от общността още не са решили какви мерки да приемат по отношение на държавите, които попадат в черния списък, отбелязва \"Блумбърг\". Работната група разглежда съответствието на данъчните норми на над 90 юрисдикции, според документи, с които се е сдобила агенцията. От тях в списъка могат да бъдат включени 36 страни, сред които Армения, Панама, Сърбия и Тунис.", "date": "2017.11.24", "title": "\"Блумбърг\": ЕС може да включи Турция в черния списък с данъчни убежища"}
{"url": "http://www.dnevnik.bg/sport/2017/11/24/3084610_dani_valverdu_-_tihiiat_pragmatik_koito_izvede_grigor/", "text": "Когато загуби от американеца Стив Джонсън още в третия кръг на миналогодишния \"Уимбълдън\", Григор Димитров беше на кръстопът. Той се намираше в най-тежкия период от кариерата си - без треньор, изпаднал до №40 в света и продължащ да се лута в търсене на формата от 2014 г. Тогава на хоризонта се появи Дани Валверду. Въпреки че беше едва на 30 години, венецуелският треньор имаше страхотна репутация и отлични резултати като треньор на Анди Мъри и Томаш Бердих. Само за 15 месеца той направи истинско чудо с Димитров. Българският тенисист започна този сезон под №17 и без титла от 2014 г. След  четири трофея, 49 победи в 68 мача  и бляскав финал на годината с триумф във финалите на АТП той достигна до  историческото за българския тенис трето място в света. \"Приносът му е огромен. Той свърши страхотна работа с Анди, след това и с Томаш. Дани беше едно от най-големите попълнения в отбора. Той дойде в много труден момент. Ако се замислите, реално ние работим заедно малко повече от година. Мисля, че той разбира страхотно играта, нейната същност. Голяма част от този успех се дължи на него. Абсолютно\",  каза Димитров след триумфа в Лондон. Истински талант  Още преди да е навършил 24 години, Валверду става треньор на Мъри. Двамата се познават още от деца, когато са тренирали в академията \"Санчес - Касал\" в Барселона. Те стават близки приятели и продължават да поддържат отлични отношения след това. Валверду и Мъри поемат в различни посоки. Шотландецът влиза с гръм и трясък в професионалния тенис, докато венецуелецът записва \"Международен маркетинг и финанси\" в университета в Маями. Дипломира се през 2009 г., като междувременно прави отлична кариера на колежанско ниво. Той достига до първото място на двойки в колежанската ранглиста на САЩ и до №3 на сингъл. През цялото време неговите мисли остават насочени към тениса. Валверду обаче не успява да направи силна кариера в световния тур. Той губи чети от петте си мача на ниво \"АТП\", както и 36 от 61 двубоя, които изиграва в турнирите от сериите \"Фючърс\" и \"Сателит\". Венецуелецът достига до №727 в световната ранглиста поеденично и №746 на двойки. Записва шест участия за своята родина в купа \"Дейвис\". През 2008 г. той си партнира с Мъри на двойки в \"Куинс\". Контузия в коляното окончателно слага край на мечтите му за успешна кариера като играч. От това обаче печели тенисът, защото Валверду бързо се доказва като изключителен талант в треньорската професия. В началото на 2010 г. Мъри го кани в екипа си след раздялата си с Майлс Маклаган. Скоро след това Валверду на практика става старши треньор, след като шотландецът се отказва от услугите на Алекс Кореча. Освен че тренира Мъри, венецуелецът организира практически занимания и служи като връзка между всички звена в отбора - от треньорите Дарън Кейхил и Свен Грьоневелд, през кондиционния треньор до физиотерапевта. \"Валверду е тих и скромен. Той разузнава съперниците и изготвя конкретни тактически планове. Въпреки своята младост, той е известен със своя професионализъм и задълбочено познаване на играта\", пише за него Би Би Си в навечерието на \"Уимбълдън 2011\". Тогава венецуелецът е само на 25 години. Валверду остава ключова част от екипа и след пристигането на Иван Лендъл. Той работи с Мъри до есента на 2014 г., когато се разделят по взаимно съгласие. Това е изключително успешен период за британския тенисист, който печели златен медал от олимпийските игри в Лондон през 2012 г. и две титли от Големия шлем - US Open през 2012 г. и \"Уимбълдън\" през 2013 г. Началото  След като напуска екипа на Мъри, Валверду става старши треньор на Томаш Бердих. Двамата работят заедно до май 2016 г., като в този период чешкият тенисист достига до рекордното в кариерата си четвърто място в света. \"Дани е страхотен треньор, но аз вече съм на години и нямам време да изпълня всичките му идеи\", обяснява тогава Бердих. По това време Григор Димитров се лута в търсенето на точния човек за треньор. След раздялата с Роджър Рашийд през 2015 г. той направи неуспешен опит с бившия треньор на Хуан Мартин дел Потро - Франко Давин. Българинът дори пътува без треньор за миналогодишния \"Уимбълдън\". Скоро след това Димитров започна да работи с Валверду. \"Приех работата, защото мисля, че това е дългосрочен проект. Вярвам в този проект и съм уверен, че с постоянство и здрава работа може да постигнем целите си. Моето желание е партньорството ни да бъде дългосрочно\", каза тогава венецуелецът.  Димитров преминаваше през много труден период и вече втори сезон не успяваше да се доближи до резултатите си от 2014 г. Когато влезе в екипа му, Валверду заяви, че много други тенисисти са изпадали в подобна ситуация. \"За доста млади играчи, които успяват рано да достигнат до топ 10, е трудно да осъзнаят в каква ситуация се намират. Това е нещо ново за тях - на и извън корта. Те минават и през лични преживявания, което също влияе на нивото им на корта. Според мен проблемът е в това, че опитваш да намериш своята идентичност, но не успяваш.\" \"Всички знаем, че Григор е играч, който може да достигне високо ниво. Правил го е преди и притежава всичко необходимо, за да го направи отново. Предстоят ни много месеци на постоянна работа, в които той ще трябва да понаведе глава. Сигурен съм обаче, че благодарение на тази работа ще бъде на много по-високо ниво през следващата година\", обяви тогава Валверду. И се оказа напълно прав. В рамките на тази година българинът спечели четири турнира, включително  първия си трофей от сериите \"Мастърс\"  и най-престижното отличие извън Големия шлем - финалите на АТП. \"С Дани се разбираме страхотно. Имаме еднакво виждане за тениса. Връзката ни е силна и ние наистина оценяваме начина, по който се разви годината за нас\", каза Димитров след титлата в Лондон. Опростено и ефикасно  Една от първите задачи, които Валверду си постави, когато започна да работи с Димитров, беше да опрости максимално играта му. \"Когато не си в сложна ситуация, трябва да се фокусираш върху основните си оръжия, които при него са много силни. Точно това се опитвам да направя - да опростя играта му възможно най-много.\" \"Искам той да се чувства комфортно с основните си оръжия. А положителното при него е, че в допълнение разполага с огромен арсенал, с който може да се измъква от изключително трудни ситуации\", каза Валверду в едно от първите си интервюта като треньор на българина. С помощта на Валверду Димитров извървя пътя от играч, който забавляваше публиката с атрактивни отигравания, до играч, който знае кои са силните му страни на корта и как да ги използва ефективно, за да побеждава. Българският тенисист продължава да играе зрелищен тенис, когато ударите му се получават. Вече ги няма обаче всички тези трикове за феновете, с които играта му беше изпълнена. Той винаги е притежавал изключителен арсенал от оръжия на корта, но дълго време не съумяваше да подбере правилните удари в точните моменти. С идването на Валверду това вече е в миналото. Димитров започна да използва много по-ефикасно началния си удар и да разчита повее на най-силното оръжие в арсенала си - форхенда. \"За мен най-важното е да му обясня защо правим дадени неща по определен начин, защо тренираме на корта по осем часа на ден. Стремя се да поддържам силен акцент върху постигането на краткосрочни цели и анализирам представянето след всеки турнир\", каза Валверду след турнира в Лондон.], цитиран от официалния сайт на АТП. \"След година и половина Григор продължава да е също толкова възприемчив, колкото в деня, в който започнахме да работи заедно. През цялото време той е открит към мен, споделя мнението си и гледната си точка за всичко\", каза още треньорът на българина. Здрава психика Друг аспект от играта на Димитров, на който треньорът му обръща специално внимание, е подходът му към мачовете и към тениса като цяло. Докато Димитров е по-емоционален, Валверду е по-прагматичен. Целта на венецуелеца е да се намери среда, в която българинът да съчетае своята емоционалната същност с един практичен подход, за да се създаде печеливша формула. \"Тенисът е начин на живот. Човекът извън корта е същата личност, която преминава през критичните моменти по време на мач. Един играч, който води с 6:3, 2:0, може да реагира по различен начин при резултат 5:5, 40:40. В критичните моменти този играч може да бъде разколебан и изплашен. Човекът, който се справя с трудностите по правилния начин, е този, който е свикнал с тях и притежава манталитета да се чувства комфортно под напрежение.\" Три от петте победи на Димитров в Лондон дойдоха след трисетови битки. Особено критични бяха полуфиналът с Джак Сок и финалът с Давид Гофен, когато българинът беше далеч от най-добрия си тенис, но показа характер и успя да постигне целта си. \"Димитров се пребори с нервите, особено във финала, и намери начин да спечели. Когато той влезе в зоната, играе на много високо ниво. Но ние работим за това да го подготвим да се бори дори в дните, когато нещата не се получават. Във финала всичко беше въпрос на нагласа и Григор успя да отговори на този въпрос\", обясни Валверду. Този сезон българинът е станал много по-спокоен и търпелив. В миналото когато играта му вървеше, той изглеждаше способен да победи всеки. Когато обаче трябваше да се бори на корта, беше уязвим, склонен бързо да се поддаде на разочарованието, в дадени моменти - гневен,  готов да потроши ракетата си , а в други - отегчен. Сега Димитров е много по-уравновесен. Той придоби едно много ценно умение - да не се поддава на разочарованията. Такива не липсваха и през тази толкова успешна за него година. Той допусна болезнени загуби в мачове, в които имаше по четири-пет мачбола - срещу Сок в Индиън Уелс, срещу Тийм в Мадрид и др. През подобни моменти минава всеки един играч. Българинът разбра, че всяка точка, всеки гейм, всеки сет остава в миналото, защото следващият мач чука на вратата. Според Валверду ключова роля е изиграл епичният полуфинал с Рафаел Надал на Australian Open. \"Загуба като тази срещу Надал може да бъде много болезнена за един играч. Григор все още го боли за онзи мач. Той беше толкова близо до първия си финал в Големия шлем, така че за него беше трудно да преодолее тази загуба.\" \"Григор играеше най-добрия си тенис и въпреки това не успя да победи. Но ние превърнахме тази загуба в позитив. Тя ни помогна да преминем през големите мачове по-късно през сезона. Видяхте и в Лондон - Григор започна турнира под голямо напрежение, но показа здрави нерви. Така че в това отношение загубата от Надал му помогна\", коментира Валверду. Без отпускане и разсейване Валверду има ясна философия - да бъдеш спокоен на и извън корта, когато водиш в резултата или когато мачът е завързан. Той също така се стреми да сведе до минимум всякакви външни разсейвания и да изгради чувство за приятелско отношение в екипа. \"Що се отнася до нашия отбор, всички полагаме усилия да запазим основния кръг от хора възможно най-малък. Искаме да се съсредоточим върху това кое е важно и да избягваме всякакви разсейвания. Разбира се, че се забавляваме извън корта, но го правим като екип.\" \"Опитваме да правим нещата около Григор по-леки и весели, но също така го държим на разстояние от хора и неща, които може да отклонят мислите му от това, което е наистина важно. Ако искаш да играеш добре, не можеш да позволиш мислите ти да са някъде другаде. Естествено, когато резултатите са добри, е по-лесно да останеш фокусиран върху играта\", каза венецуелецът. Според него усилията, които е започнал да влага българинът, са причината за възхода му. \"Той винаги е бил топ играч, но в тениса не всичко опира до това да се представиш добре в турнирите. Всекидневната отдаденост, тренировките, стремежът да се подобряваш - всички тези неща трябва да се съберат и при Григор това се получи.\" Представянето на Димитров в Лондон е надминало очакванията на Валверду. \"Това беше много емоционална победа. Димитров има много високи цели. Вероятно нашите очаквания като отбор бяха за добро представяне в Лондон, но той имаше по-високи.\" Валверду очаква още по-труден следващ сезон. \"Ще трябва да работим много здраво и да се състезаваме на най-високо ниво, като в същото време затвърдим нашата висока позиция в ранглистата. Битката през 2018 г. ще бъде още по-голяма. Много от топ играчите ще се завърнат след контузии. За щастие Григор няма да има проблем с удовлетвореността, защото той много обича да печели. Здравата работа извън корта, състезанията, наградите - това ще го държи гладен за успехи.\"", "date": "2017.11.24", "title": "Дани Валверду - тихият прагматик, който изведе Григор Димитров на правилния път"}
{"url": "http://www.dnevnik.bg/sviat/2017/11/24/3084672_frenskata_kompaniia_upravliavashta_tunela_pod_lamansha/", "text": "Брекзит ще донесе промени дори в Ламанша. Заради напускането на Европейския съюз, френската компания Eurotunnel, която оперира в него, ще се прекръсти на Getlink - англосаксонско име, което \"да отбележи прехода към вълнуваща нова ера\", пише в. \"Гардиън\". Говорител на фирмата обясни, че ребрандирането е необходимо, тъй като компанията притежава и бизнеси отвъд Ламанша - транспортната фирма Europorte, която ръководи движението на влаковете през тунела, и ElecLink, която свързва френската и британската електропреносни мрежи. Името е било избрано от директорите на компанията и единодушно одобрено от англо-френския управителен борд. То идва от думите get (стигам или получавам) и link (свързвам). Въпреки промяната, услугата за транспорт на автомобили и пътници под тунела, ще продължи да се нарича Le Shuttle. Инициалите GET вече се използват на борсата, за да обозначат сделки с акции на Groupe Eurotunnel.", "date": "2017.11.24", "title": "Френската компания, управляваща тунела под Ламанша, сменя името си в подготовка за Брекзит"}
{"url": "http://www.dnevnik.bg/politika/2017/11/24/3084692_bsp_iska_izslushvane_na_boiko_rashkov_v_parlamenta/", "text": "БСП иска изслушване на председателя на Националното бюро за контрол на специалните разузнавателни средства (СРС) Бойко Рашков на закрито заседание в парламента другата седмица. Поводът - негови медийни изяви от лятото, че имало \"нерегламентирано послушване на политици, магистрати и журналисти с цел сплашване\". Според депутата от \"БСП за България\" и зам.-председател на комисията за контрол над службите и прилагането на СРС Славчо Велков на закрито заседание на комисията тази седмица на Рашков му бил поставен този въпрос, но той отговорил общо, без да цитира никакви имена. Според Велков на заседанието присъствал и главния прокурор Сотир Цацаров. \"Изявлението на Рашков за нерегламентираното подслушване е тревожна констатация\", каза още Велков.", "date": "2017.11.24", "title": "БСП иска изслушване на Бойко Рашков в парламента заради подслушване на магистрати, политици и журналисти"}
{"url": "http://www.dnevnik.bg/biznes/2017/11/24/3084688_na_zakrito_zasedanie_deputatite_zashtitiha/", "text": "На закрито заседание Народното събрание взе секретно решение, свързано с Българския енергиен холдинг. Всички присъстващи в залата 176 души са гласували единодушно \"за\" предложение, внесено от депутатите от БСП Таско Ерменков и Желю Бойчев. След гласуването Ерменков коментира, че целта е \"да се защити националният интерес\". В кулоарите на парламента се коментира, че решението е във връзка с  делото, което Европейската комисия (ЕК) води срещу Българския енергиен холдинг (БЕХ)  за възможна злоупотреба с господстващо положение на газовия пазар от страна на дъщерните му дружества \"Булгаргаз\" и \"Булгартрансгаз\". По информация на БНР депутатите са одобрили позиция, според която българската страна да не признава нарушения, за които се твърди, и да не поема отговорност за тях, включително за евентуална финансова санкция. С решението Народното събрание възлага на министъра на енергетиката Теменужка Петкова да предприеме всички необходими действия за защита на интересите на страната и на засегнатите дружества, в това число и действия за обжалване на евентуално забранително решение. Брюксел разследва  енергийния холдинг от 2012 г. Преди това - през септември 2011 г.,  Европейската комисия направи внезапна проверка на газовия пазар в България, която обхвана ревизии на четири дружества -   БЕХ, \"Булгаргаз\", \"Булгартрансгаз\" и частната \"Овергаз\".", "date": "2017.11.24", "title": "На закрито заседание депутатите \"защитиха националния интерес\" и енергийния холдинг"}
{"url": "http://www.dnevnik.bg/sport/2017/11/24/3084701_prisudata_na_pistorius_beshe_uvelichena_poveche_ot_dva/", "text": "Върховният съд на Южна Африка увеличи присъдата на Оскар Писториус повече от два пъти. Първоначално звездата от параолимпийските игри получи шест години затвор за убийството на приятелката си Реева Стеенкамп, но сега съдът наложи 15 години затвор, което е минимумът за убийство. Писториус вече е излежал част от присъдата и му остават 13 години и пет месеца затвор. Според становището на прокуратурата  предишната присъда е била \"шокиращо снизходителна\" . Стеенкамп беше убита на 14 февруари 2013 г. в дома на двойката в Претория. 29-годишният модел е била простреляна от Писториус с четири куршума. Първоначално бившият атлет беше осъден на пет години затвор за непредумишлено убийство. Той излежа ефективно само десет месеца, а остатъкът от присъдата трябваше да изкара под домашен арест в луксозната вила на своя чичо - без проследяващо устройство и с разрешение да напуска къщата, за да ходи на работа, да извършва обществено полезни дейности и да посещава важни семейни събития. Прокуратурата обаче обжалва и през декември 2015 г. Писториус беше признат за виновен в предумишлено убийство. След това присъдата му стана шест години.", "date": "2017.11.24", "title": "Присъдата на Писториус беше увеличена повече от два пъти"}
{"url": "http://www.dnevnik.bg/evropa/novini_ot_es/2017/11/24/3084678_sitito_kum_mei_ne_se_pazarete_za_penitata_v/", "text": "Великобритания не трябва да затъва в пазарлъци за \"пенитата\", когато уговаря развода си с Европейския съюз, а вместо това трябва да се фокусира върху \"големите лири\", които търговската сделка с Европа ще донесе, заяви кметът на лондонското Сити Чарлз Боуман, цитиран от \"Ройтерс\". Той призова правителството да вдигне финансовата оферта към Брюксел, за да излезе от задънената улица в преговорите за новата търговска сделка. Бавният напредък в разговорите безпокои бизнеса и буди опасения, че Великобритания може да напусне един от най-големите търговски съюзи в света без сделка. \"Става въпрос за лири срещу пенита. Ако се пазарим за пенитата сега, това означава, че ще изпуснем лирите в бъдеще\", каза Боуман в интервю за \"Ройтерс\". Според много поддръжници на Брекзит Великобритания трябва да напусне преговорите без да плати каквито и да е пари на Брюксел за уреждане на дългогодишните ангажименти в блока. По думите на Боуман обаче Великобритания разполага с пет седмици, за да осигури преходна сделка с партньорите от ЕС или рискува да загуби работни места, тъй като банките преместват дейностите си от Лондон в ЕС. Премиерът Тереза Мей подкрепя сключването на преходно споразумение, но Брюксел настоява Великобритания да се договори първо за сметката, която трябва да плати преди излизането си от ЕС. Комитетът за Брекзит на Мей, съставен от някои от най-влиятелните й министри, заяви, че Великобритания ще спази ангажиментите си към ЕС. Според местни медии тя може да увеличи плащанията до 40 милиарда паунда, което е повече от два пъти спрямо първоначалните оценки от 20 милиарда евро. В риск са 71.4 милиарда паунда от данъци, които британският финансов сектор събира всяка година и 2.2 милиона работни места във Великобритания, коментира Боуман, според когото Лондон все пак ще остане \"най-големия\" финансов център. \"Тук имаме нещо много уникално, едно струпване, което не може да бъде повторено. Ако можеше, вече щеше да е станало. Хората харесват Лондон\", коментира той.", "date": "2017.11.24", "title": "Ситито към Мей: Не се пазарете за пенитата в преговорите за Брекзит"}
{"url": "http://www.dnevnik.bg/biznes/2017/11/24/3084721_namaliavat_putnicite_na_mejdunarodnite_prevozi/", "text": "През третото тримесечие транспортните компании са превозили повече пътници, но на по-кратко разстояние спрямо същия период на миналата година, сочат предварителните данни на Националния статистически институт. Намалението е за сметка на международните превози, докато при вътрешните има увеличение. В сметката влиза и градският електротранспорт. При товарните превози статистиците отчитат увеличение с 2.4%, което се дължи на сухопътния транспорт, докато при морските превози има намаление както на товарите (с 14.2%), така и на изминатото разстояние. Между юли и септември се наблюдава ръст както при превозените товари, така и при извършената работа от товарния сухопътен и воден транспорт, сочи сравнението със същия период на 2016 г. През третото тримесечие на 2017 г. превозените товари от сухопътния транспорт са 34.108 млн. т или с 2.4% повече спрямо година по-рано. Резултатът се дължи на вътрешните превози на автомобилния и железопътния транспорт. Нараства и средното превозно разстояние при международните превози. Превозените товари от водния транспорт намаляват с 14.2% за година като спад има както при речните, така и при морските превози. Извършената работа също намалява с 2.9% поради по-малкото разстояние, на което са били превозени товарите от морския транспорт.", "date": "2017.11.24", "title": "Намаляват пътниците на международните превози"}
{"url": "http://www.dnevnik.bg/evropa/novini_ot_es/2017/11/24/3084703_germanskite_socialdemokrati_sa_gotovi_za_koalicionni/", "text": "Германската социалдемократическа партия (SPD) е готова за коалиционни преговори с други партии, за да помогне за намиране на изход от ситуацията, до която доведе неуспехът на канцлера Ангела Меркел да сформира коалиционно правителство, заяви генералният секретар на партията Хубертус Хайл, цтиран от \"Ройтерс\". Решението на SPD, която по-рано заяви, че ще излезе в опозиция, след като на изборите през септември отбеляза най-слабият си резултат след Втората световна война, прави по-малко вероятно произвеждането на нови избори, отбелязва \"Ройтерс\". \"SPD няма да каже не на дискусиите\", подчера Хайл пред репортери в петък след проължили часове наред разговори с лидерите на партията. Той обаче не посочи с кои партии ще преговарят социалдемократите, нито дали възнамеряват да участват в управляваща коалиция, или просто ще осигуряват парламентарна подкрепа на правителство на малцинството, водено от Меркел. SPD  е изложена на нарастващ натиск  да се откаже от съпротивата си срещу участие в широка коалиция с консервативните Християндемократически и Християнсоциален съюз. Социалдемократите участваха в широка коалиция с консерваторите от 2013 г., но лидерът на партията Мартин Шулц заяви, че трябва да се вслушат във волята на избирателите си и да минат в опозиция", "date": "2017.11.24", "title": "Германските социалдемократи са готови за коалиционни преговори с други партии"}
{"url": "http://www.dnevnik.bg/politika/2017/11/24/3084720_volia_iska_bsp_da_izkljuchi_ivo_hristov_ot/", "text": "За пореден ден лидерът на \"Воля\" Веселин Марешки чете днес декларация от парламентарната трибуна заради депутата от \"БСП за България\" проф. Иво Христов, нарекъл \"80% от българите дебилни\". Този път \"Воля\" поиска БСП да изключи проф. Христов от парламентарната си група, което значи той да остане независим депутат. Миналата седмица депутатите от \"Воля\" обявиха, че напускат парламента до оставката на проф. Христов като народен представител. Тази седмица те се регистрират в пленарната зала, четат декларация, че изказванията на колегата им е БСП по същество са нацистки и напускат демонстративно заседанието. С регистрацията обаче депутатите от \"Воля\" запазват пълния размер на депутатските си заплати, тъй като за неизвинени отсъствия се налага финансова санкция. В четвъртък от \"БСП за България\" обявиха, че проф. Иво Христов се е извинил за думите си и въпросът за тях е приключен.", "date": "2017.11.24", "title": "\"Воля\" иска БСП да изключи Иво Христов от парламентарната си група заради думите, че 80% от българите са дебили"}
{"url": "http://www.dnevnik.bg/detski_dnevnik/2017/11/24/3079197_s_decata_v_pochivnite_dni_25_i_26_noemvri/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Тази седмица още предложенията ни започват още от   за софийските деца и техните родители. Препоръчваме ви да посетите  , който се открива днес в ЦУМ (подробностите са описани малко по-долу), както и традиционното \"бум!\" на пакостниците от Факултета по Химия и Фармация - от 19 часа нови  стратори горят от нетърпение да се запознаят с \"жертвите\" - публиката на  \"Вечер на химията 2017\" . Събота  Националният военноисторически музей организира   от 10 до 18 ч., входът е свободен. Атракции, арт-ателиета, танци и игри ще забавляват всички родители и деца, дошли в музея. Подробности можете да видите  тук .  -   ще се проведе в изложбената зала в ЦУМ (вход откъм Централна баня) от 10 до 19 часа. Торти, пасти, сладкиши, еклерчета, кексчета, сладолед на топчета, шоколад и шоколадови изделия; баклави, локуми; напитки – вино, кафе, био-сокове; бутиков мед, тахан, сушени плодове, здравословни протеинови барчета и др., които изложителите са подготвили за събитието, както и на много изненади, вкусни и привлекателни предложения, специални намаления и дегустации. Очакват Ви и много изненади, томболи с награди, вкусни и привлекателни предложения, специални намаления и дегустации. Организаторите на фестивала ще предоставят благотворителен щанд в полза на кампания за продължаване на лечението на Бобчо, който е на 11 години и страда от полимикрогирия, церебрална парализа и епилепсия. Пълна информация за изложението, списък на изложителите и новини можете да видите на сайта  SofiaDessertFest . - Какъв искаш да станеш? Отговорът на този въпрос е все по-сложен за съвременните деца. Макар все още \"космонавт\", \"балерина\", \"лекар\", \"артист\" са сред първите им желания, детските мечти за работа вече са свързани с реалността и с бъдещето. Професии като специалист дигитални комуникации, директор на фондация, системен инженер и еколог живо интересуват малчуганите. Наблюденията са на организаторите от Българската мрежа на Глобалния договор на ООН на третия поред  Детски базар на професиите , който се провежда в учебния корпус на детския научен център \"Музейко\". Базарът е подходящ за деца и младежи, родители, училища, граждани. Целта му е да създаде възможност за ранно професионално ориентиране на децата, да насърчи съзнателния избор на професия, която носи удовлетворение, да допринесе за решаването на конкретни проблеми и да спомогне за превръщането на България в достойно място за реализация. Входът е свободен, подробности за базара можете да прочетете  тук . Неделя  - Театър \"Цвете\", по проект и финансиране на компанията \"Икономедиа\", е приготвил за деца от 3 до 10 години кукления интерактивен спектакъл   Представлението учи малките зрители колко е важно хората да се грижат за природата, за да може природата да се грижи за тях. То може да се гледа от 12.30 часа в детския научен център \"Музейко\". - \" Вълшебната къща на Ема \" кани деца на възраст от 3 до 5г. и техните родители на работилница   от 11.30 ч. Те ще научат как да рисуват слонче с акрилни бои и специални табла за рисуване. От 16 часа пък започва работилницата \"Панда\" - деца от 4 до 12-годишна възраст ще научат как да рисуват панда, както и много интересни факти за живота й, ще използват акрилни бои и платно. Местата са ограничени, затова е необходимо е предварително записване на тел: 0887764649 или на  nevenadacheva@gmail.com .  -   ще се проведе в изложбената зала в ЦУМ (вход откъм Централна баня) от 10 до 19 часа. Торти, пасти, сладкиши, еклерчета, кексчета, сладолед на топчета, шоколад и шоколадови изделия; баклави, локуми; напитки – вино, кафе, био-сокове; бутиков мед, тахан, сушени плодове, здравословни протеинови барчета и др., които изложителите са подготвили за събитието, както и на много изненади, вкусни и привлекателни предложения, специални намаления и дегустации. Очакват Ви и много изненади, томболи с награди, вкусни и привлекателни предложения, специални намаления и дегустации. Организаторите на фестивала ще предоставят благотворителен щанд в полза на кампания за продължаване на лечението на Бобчо, който е на 11 години и страда от полимикрогирия, церебрална парализа и епилепсия. Пълна информация за изложението, списък на изложителите и новини можете да видите на сайта  SofiaDessertFest . - В ателието  децата ще търсят глинени предмети и улики в природонаучния музей, обявиха от \"Био игри\". Занятията са от 11:00-12:30 ч. за деца между 5-7 годишна възраст и 13:00–14:30ч. за деца между 8-14 годишна възраст. Необходимо е записване на  info@bio-game.org . При необходимост, информация можете да получите на 0882/ 523281. Ще могат да участват само предварително записани деца.  - от 11 до 13 часа в магазин \"Икеа\" децата могат да посетят една щура блестяща, шумяща и лепкава   с изненади. Очакват ги и нови формички, както и коледни и новогодишни рисунки за декориране. Добре дошъл е всеки, който иска да се отдаде на творчество с цвят на зелени борчета и мирис на канела. Няма предварително записване, а децата трябва да бъдат с придружител.  - общината обявява ученически конкурс на тема  . Техниката и размера на картичката са по избор, а участниците от 1 до 12 клас са разделени в пет възрастови групи. Картичките трябва да съдържат коледно пожелание, а отделно авторите им трябва да посочат трите си имена, училище, клас и телефон. Крайният срок за приемането им е 12 декември. Най-добрите ще бъдат наградени и изпратени в Комплекса за социални услужи в село Дълбок дол и Дома за стари хора в село Добродан.", "date": "2017.11.24", "title": "С децата в почивните дни (25 и 26 ноември)"}
{"url": "http://www.dnevnik.bg/bulgaria/2017/11/24/3084719_ljuba_kulezich_vuzrazih_ostro_na_izpulnitelniia/", "text": "Водещата на предаването \"Честно казано\" Люба Кулезич категорично отрече да е споменавала за собствениците на телевизия Би Ай Ти в ефир във вторник вечерта. Това беше посочено като  причина за свалянето й от ефир и прекратяване на договора  от програмния директор Сашо Диков, който обясни, че тя изнесла невярна информация. Кулезич разказа пред \"Дневник\", че във веселата част на предаването в разговор с Димитър Павлов за скечовете и пародиите, които той правел на сексоложката Наталия Кобилкина, Кулезич през смях обобщила: \"Ох, ти ме развесели, че днес бях на едно гадно събрание, където пак се опитаха да ме коват, че съм неумерена, но всичко се размина, ти ми оправи настроението.\" Нито съм уточнявала в ефир какво събрание, нито кой и какво e говорил - дали на етажната собственост, дали на обществена организация, добави Кулезич. Във вторник в медиата е имало събрание, на което са присъствали директорите в телевизията, водещи на предавания и единият от собствениците Павел Вълнев. По време на него започнал конфликт между Кулезич и изпълнителния директор Симона Ангелова. Люба Кулезич разказа, че на събранието Ангелова говорила в присъствието на собственика, как \"се забелязвала една неумереност в телевизията\", цитирала Атанас Буров, който казвал че \"парите обичат тишината\", визирайки малкия брой реклами, изразила притеснения, \"че се говори че имаме политическа обвързаност\" и \"че \"се финансираме отвън\" и т.н. Кулезич се ядосала - и обърнала внимание, че Буров имал предвид банките и парите, които \"обичат тишината\", а не медиите. Добавила, че тя - Кулезич - в лично качество е завела дело срещу Николай Бареков, който говорел, че ги финансира отвън Цветан Василев. \"Дело трябваше да заведете вие от името на телевизията, защото е клевета за медията, а не аз\", обърнала се водещата към изпълнителния директор. Кулезич твърди, че не знае кой точно е свалил предаването, на нея все още не й е обяснено, предполага че е изпълнителният директор, но според нея това било правно неиздържано. \"Аз съм юридическо лице и договорът е сключен с моята фирма \"Дом продакшън\", предаването е външна продукция. Очаквам някое длъжностно лице да ми обясни какво става в юридически смисъл.\" Люба Кулезич смята, че собствениците не са обективно информирани, тъй като идват рядко в България. Според нея информацията, която тече \"по трасето от оперативното ръководство на телевизията до собствениците в Америка\" е причината за свалянето на предаването. Никога не е имало досега никакъв натиск над мен за теми и лица, имах пълната професионална свобода, заяви Кулезич. Но отбелязва, че напоследък доста се е повишила критичната температура в предаванията, включително в интервюто с издателя на \"Капитал\" и \"Дневник\" Иво Прокопиев, след него и с издателя на \"Биволъ\" Асен Йорданов... Тя допуска, че оперативното ръководство е обяснило пред собствениците липсата на реклами за телевизията с високата критичност на предаването, и така се стигнало до свалянето му. Кулезич подчерта, че на събранието изрично се е извинила на собственика Павел Вълнев за острия тон, с който е репликирала изпълнителния директор. Кулезич не може да каже дали би приела да прави ново предаване в Би Ай Ти, защото първо трябвало да бъде прекратен настоящия договор \"според клаузите с които е сключен, а не с импровизации по медиите\". \"Дневник\" търси и изпълнителния директор на Би Ай Ти. Още по темата -  тук .", "date": "2017.11.24", "title": "Люба Кулезич: Възразих остро на изпълнителния директор на събрание, не в ефир (допълнена)"}
{"url": "http://www.dnevnik.bg/bulgaria/2017/11/24/3084730_bulgarski_obshtestvenici_poiskaha_svetiiat_sinod_da/", "text": "Малко след като Македонската православна църква поиска признание от Българската като църква-майка, български общественици започнаха подписка в подкрепа на искането. С петицията общественици, учени, журналисти и потомци на видни фамилии от Македония призоваха Българската патриаршия да приеме и  да се прояви като Майка-църква на Македонската архиепископия . Целта на подписката е обществото да заяви подкрепата си към Българската православна църква за процеса, който е особено деликатен предвид факта, че след отделянето си от Сръбската православна църква през 1967 г. Македонската не е призната от нито една от православните църкви. \"Съзнаваме, че проблемът с признаването на автокефалията на Македонската православна църква не е никак лесен за разрешаване, иначе нейната йерархия не би се намирала в изолация вече петдесет години. Но едновременно с това сме наясно, че Българската патриаршия има всички основания – и исторически и канонически – да поеме тежкия кръст и да помогне на нашите кръвни и духовни братя в Република Македония, за да може тяхната църква да получи своето пълноправно място в семейството на православните църкви\", обрщат се инициаторите на петицията към българския патриарх Неофит и Светия Синод. \"Убедени сме, че ако Българската патриаршия поеме протегнатата ръка от Македонската архиепископия, тя ще изпълни своята историческа мисия на древна и мъдра църква, която винаги е била водена от грижа за своето паство, от любов и милост към нуждаещите се\", се казва още в писмото. Текстът му може да бъде подкрепен от всички желаещи  тук .", "date": "2017.11.24", "title": "Български общественици поискаха Светият синод да признае македонската църква"}
{"url": "http://www.dnevnik.bg/biznes/2017/11/24/3084707_turseneto_na_novi_jilishta_dava_moshten_tlasuk_na/", "text": "Обемът на строителството в 19-те страни, които са част от Euroconstruct , ще се увеличи с 3.5% през тази година. Това е най-силният ръст в сектора в Европа от 2006 г. насам. Това показват данните на базирания в Мюнхен Институт за икономически изследвания Ifo. България не е сред страни, които се изследват по този показател. Търсенето в сектора също отбелязва пик през годината във всички страни от Euroconstruct. От Института специално отбелязват високото търсене на жилища, което е в основата на ръста. Оценката на изследователите е, че обемът на строителството ще продължи да се увеличава до 2020 г. като ще достигне 6% годишно. \"В жилищното строителство и другите сегменти ще се наблюдава постепенен спад в краткосрочен план като водеща роля ще има инженерното строителство\", сочи прогнозата. Според нея гражданското строителство ще нараства с по 4% през 2018 и 2019 г. \"Това също е безпрецедентно\", коментира Лудвиг Дорфмайстер, експерт в Ifo. В същото време новото строителство ще губи темпо в следващите три години като обновяването на съществуващи сгради ще расте по-бързо за пръв път от 2014 г. насам. Конкретно в Германия ръстът в строителството се очаква да е по-силен и от през 2016 г. като основен принос за това има силното търсене на жилища, увеличената корпоративна инвестиционна активност и правителствените вложения в инфраструктура. И въпреки че в краткосрочен план се очаква охлаждане на растежа, се очакват големи инвестиции конкретно в жилища и инфраструктура. Благоприятното развитие на търсенето в сектора се дължи частично на стабилния икономически растеж и неговото положително въздействие върху доходите на домакинствата, печалбите на компаниите и състоянието на публичните финанси. За това допринасят и ниските лихви, миграцията на хора. В същото време има ограничители на този растеж конкретно в Германия - висок дял на незаети работни места или пък прекалено високи цени на имотите. Сред другите страни най-висок ръст в сектора се очаква в Унгария - около 25%, Ирландия - 15%, Швеция (10%) и Полша (9%). Конкретно в Унгария се очаква строителството да отбележи най-високия ръст сред 19-те и през следващите три години - около 33%. В допълнение на държавните субсидии за жилища, по-доброто усвояване на еврофондовете в другите сегменти също ще играе важна роля, отбелязват анализаторите. В тригодишната прогноза се посочва, че след Унгария по ръст в строителството ще се наредят Ирландия (28%), Полша (25%), Чехия (15%) и Португалия (15%). Обхванатите от анализа страни са Белгия, Дания, Германия, Финландия, Франция, Великобритания, Ирландия, Италия, Холандия, Норвегия, Австрия, Полша, Португалия, Швеция, Швейцария, Словакия, Испания, Чехия и Унгария.", "date": "2017.11.24", "title": "Търсенето на нови жилища дава мощен тласък на строителството в Европа"}
{"url": "http://www.dnevnik.bg/skorost/2017/11/24/3084738_infiniti_obiavi_che_puska_nai-neustoimiia_si_model/", "text": "Най-неустоимият модел на \"Инфинити\", така от компанията лансират готовия за премиера на автосалона в Лос Анджелис кросоувър QX50. В него, за първи път в сериен автомобил, дебютира бензиновият турбодвигател с променящо се при нужда съотношение на компресията. За двулитровия мотор се твърди, че комбинира мощността на бензинов турбо двигател с въртящия момент и ефикасността на четирицилиндров дизелов мотор. Съотношение на компресия варира между 8:1 (за високи динамични показатели) и 14:1 (за ефикасност), а агрегатът генерира 268 к.с. и 380 Нм. въртящ момент. Данни за разхода на горива за момента още няма, но се посочва, че моделите със задвижване на предните колела предлагат 35% повишение в ефективността при разхода на гориво в сравнение с предхождащия V6 бензинов мотор в QX50, а моделите със задвижване на четирите колела предлагат 30 на сто повишение в ефективността. Двигателят е комбиниран с вариаторна скоростна кутия, а дългият 4.70 метра кросоувър се ускорява до 100 км/ч за 6.3 секунди. Моделът е изграден върху изцяло нова платформа, в която има сериозно използване на стомана със супер висока якост. Този материал е лесен за моделиране, а и намалява теглото, въпреки повишената издържливостта при огъване. В QX50 се вграждат асистиращите системи, обединени под името \"ПроПайлът Асист\", които позволяват автомобила да се придвижва без намесата на водача при шофиране по магистрала. В салона са използвани висококачествени материали, а плъзгаща се задна седалка, осигурява различни варианти, съобразени с нуждата от повече простор за пасажерите или повече място за багаж. Така обемът на багажника при вдигнати облегалки на седалките е между 895 и 1048 л., а когато задната седалка бъде плъзната максимално напред и сгъната, обемът се покачва на 1669 литра.", "date": "2017.11.24", "title": "\"Инфинити\" обяви, че пуска най-неустоимия си модел"}
{"url": "http://www.dnevnik.bg/kultura/2017/11/24/3077904_otkus_ot_piasuchnata_kniga_na_horhe_luis_borhes/", "text": "\"Пясъчната книга съдържа тринайсет истории, своеобразно ехо на символни образи и теми от по-ранни творби на неподражаемия майстор на краткия разказ Хорхе Луис Борхес – за двойниците, огледалата, лабиринтите, Платоновите архетипи, за една магична всеизразяваща дума, за времето като \"безкрайна плетеница от вчера, днес, утре, винаги и никога\". Фантазното и реалното се преплитат, фактите са само отправни точки за измислиците и разсъжденията. А сънищата, които я населяват, продължават \"да се разклоняват в гостоприемното въображение на читателите\", след като затворят последната страница. Историите на Борхес балансират на границата между изящните философски размишления и стремежа към \"епичност\" на събитията, между хладния, почти математически изчислен алгоритъм на реалността и богатата, изключително нюансирана емоционалност на един истински поет. Хорхе Луис Борхес е аржентински писател, есеист, поет и преводач, смятан за един от най-изтъкнатите творци на XX век и родоначалник на магическия реализъм в латиноамериканската литература. Неговите сборници с разкази и есета ловко съчетават поезия и философия, въвеждат читателя в неразгадаеми лабиринти, въображаеми енциклопедии, онтологични детективски истории и научни коментари, преобръщат всички представи за възможностите на прозата. През 1961 г. Хорхе Борхес печели голямата европейска награда Prix Formentor (споделена със Самюел Бекет) и този успех катализира известността му не само в родната му Аржентина, но и в цяла Европа и САЩ. Публикуван през 1975 г., сборникът \"Пясъчната книга\" е изпъстрен с литературни и митологични препратки, езикът е пестелив, същевременно неизчерпаем извор на мисловни предизвикателства. превод Светла Христова Другият Случката стана през февруари 1969 година в Кеймбридж, на север от Бостън. Не я записах веднага, защото първоначалното ми намерение бе да я забравя, за да не си изгубя ума. Сега е 1972 година и ми се струва, че ако я опиша, другите ще я четат просто като разказ, а с годините навярно и сам ще почна да я възприемам така. Зная, че докато траеше, бе почти кошмарна, а през безсънните нощи, които я последваха, стана дори по-страшна. Това не означава, че описанието ѝ би могло да развълнува страничен човек. Трябва да беше някъде към десет сутринта. Седях облегнат на една пейка с лице към река Чарлс. На около петстотин метра вдясно от мен се издигаше висока сграда, чието име никога не узнах. Сивите води влачеха големи късове лед. Реката неизбежно ме накара да мисля за времето – хилядолетния образ на Хераклит. Бях се наспал добре – учебният ми час предния следобед бе успял, струва ми се, да събуди интереса на студентите. Наоколо нямаше жива душа. Изведнъж изпитах чувството (което според психолозите е свързано с различните състояния на умора), че вече съм преживял този миг. Някой бе седнал в другия край на моята пейка. Предпочитах да съм сам, но не исках да стана веднага, за да не изглеждам невежлив. Другият бе започнал да си свирука с уста. Тъкмо тогава се случи първата от множеството тревожни случки, изпълнили онази сутрин. Онова, което подсвиркваше – или се опитваше да подсвирква (никога не съм се отличавал с особено верен слух), бе популярното креолско парче \"Ла тапера\" на Елиас Регулес. Мелодията ме върна към един отдавна изчезнал вътрешен двор и към спомена за Алваро Мелиан Лафинур, покойник от дълги години. После дойдоха и думите. Бяха от началното десетстишие. Гласът не бе Алваровият, но се мъчеше да му подражава. Разпознах го с ужас. Приближих се до човека и рекох: – Господине, уругваец ли сте, или аржентинец? – Аржентинец, но от четиринайсета година живея в Женева – отвърна той. Последва дълго мълчание. Накрая запитах: – На \"Маланю\" номер 17, пред руската църква ли? Отговорът бе утвърдителен. – В такъв случай – заявих решително – вие се казвате Хорхе Луис Борхес. Аз също съм Хорхе Луис Борхес. Сега е 1969 година и се намираме в град Кеймбридж. – Не – отвърна той със собствения ми глас, който звучеше малко далечно. След няколко мига настоя: – Аз съм си тук, в Женева, на една пейка на няколко крачки от Рона. Странното е, че си приличаме, но вие сте много по-възрастен от мен, косата ви е побеляла. Отвърнах му: – Мога да докажа, че не лъжа. Ще изброя няколко неща, които един непознат не би могъл да знае. У дома има сребърна чаша за мате с подставка от змии, която нашият прадядо е донесъл от Перу. Има и сребърен леген, окачен на дъга от седло. В шкафа в стаята ни има две редици книги: томовете на \"Хиляда и една нощ\", в превод на Лейн, с гравюри върху метал и бележки със ситен шрифт между отделните глави, латинския речник на Кичерат, Тацитовата \"Германия\" – на латински и в превод на Гордън, един екземпляр на \"Дон Кихот\" от издателство \"Гарние\", \"Окървавената сцена\" на Ривера Индарте с посвещение от автора, \"Сартор Резартус\" на Карлайл, една биография на Амиел и скрита зад останалите, една неподвързана книга за сексуалните обичаи на балканските народи. Не съм забравил и онази привечер на един първи етаж на площад \"Дюбур\". – Дюфур – поправи ме той. – Добре де, Дюфур. Това достатъчно ли е? – Не – отвърна. – Тези доказателства всъщност нищо не доказват. Ако ви сънувам, съвсем естествено е да знаете каквото и аз знам. Многословният ви списък е напълно безполезен. Възражението му бе основателно. – Ако това утро и нашата среща са само сън – отговорих, – всеки от двама ни трябва да си помисли, че сънуващият е именно той. Може би ще престанем да сънуваме, а може би не. Междувременно наш очевиден дълг е да приемем съня, както сме приели и вселената, и факта, че сме се родили на този свят, че гледаме и дишаме... – Ами ако сънят продължи? – тревожно попита той. За да успокоя и него, и себе си, демонстрирах престорена самоувереност, каквато изобщо не изпитвах. – Сънят ми продължава вече седемдесет години – рекох. – В края на краищата, щом се събуди, всеки човек се среща със самия себе си. Тъкмо това се случва сега и с нас, само дето сме двама. Не искаш ли да знаеш нещо от миналото ми, тоест от бъдещето, което те очаква? – Той безмълвно кимна. Продължих малко объркан: – Мама е жива и здрава у дома в Буенос Айрес, на ъгъла на \"Чаркас\" и \"Майпу\", но татко почина преди трийсетина години. Умря от сърце. След инфаркта половината му тяло се парализира и това го довърши; лявата му ръка, поставена върху дясната, изглеждаше като детска ръчичка върху дланта на някой великан. Отиде си, нетърпелив да умре, но без да се оплаче нито веднъж. Баба ни бе починала в същата къща. Няколко дни преди края тя ни повика всичките и рече: \"Аз съм една много стара жена, която умира твърде бавно. Не искам никой да се тревожи заради нещо толкова просто и естествено\". Сестра ти Нора се омъжи и има две деца. Впрочем как са всички у дома? – Добре са. Татко все се шегува с религията. Снощи каза, че Иисус е бил като гаучосите, които не искат да се обвързват с нищо, и затова е проповядвал с притчи. – След кратко колебание ме запита: – Ами вие? – Не зная точния брой на книгите, които ти ще напишеш, но зная, че са много. Ще съчиняваш стихове, които ще ти носят несподелена наслада, и разкази с фантастично естество. Ще преподаваш уроци също като баща си и като мнозина други от нашата кръв. – Зарадвах се, че не ме попита нищо за провала или за успеха на книгите. Промених тона и продължих: – А що се отнася до историята... Имаше и друга война, кажи-речи, между същите противници. Франция скоро капитулира; Англия и Америка пак проведоха срещу един немски диктатор на име Хитлер цикличната битка при Ватерло. Около 1946 година Буенос Айрес роди втори Росас, твърде подобен на нашия родственик. През 55-а година провинция Кордоба ни избави както по-рано Ентре Риос. Днес нещата вървят зле. Русия се мъчи да завладее планетата; Америка, спъвана от суеверието на демокрацията, не се решава да бъде империя. С всеки изминал ден страната ни става все по-провинциална. По-провинциална и по-горделива, сякаш си затваря очите пред фактите. Не бих се изненадал, ако вместо латински в училищата започнат да преподават гуарани. Забелязах, че почти не ми обръщаше внимание. Първичният страх от невъзможното и все пак несъмненото изцяло го бе сковал. Аз, който никога не съм бил баща, изпитах силен прилив на обич към това бедно момче – то ми бе по-близко, отколкото ако бе рожба на собствената ми плът и кръв. Видях, че стиска в ръце някаква книга. Попитах го коя е. – \"Обладаните\" – или, струва ми се, \"Бесове\" – на Фьодор Достоевски – отвърна той донякъде суетно. – Това май ми се губи. Какво представлява? Едва бях изрекъл тези думи, когато усетих, че въпросът ми е същинско богохулство. – Великият руски писател – сериозно рече той – е проникнал по-дълбоко от всеки друг в лабиринтите на славянската душа. Този реторичен опит ми се стори доказателство, че вече се е успокоил. Запитах го кои други произведения на маестрото е прелиствал. Изброи две-три заглавия, сред които и \"Двойник\". Поинтересувах се дали при четенето различава добре персонажите както в случая с Джоузеф Конрад и дали смята да изучи цялото творчество на Достоевски. – Да си призная честно, не – отвърна ми с известна изненада. Запитах го какво пише в момента. Призна ми, че подготвя стихосбирка, която щял да нарече \"Червените химни\". Обмислял и още едно заглавие – \"Червените ритми\". – Защо пък не? – рекох. – Можеш да се позовеш на добри предшественици. Например синият стих на Рубен Дарио и сивата песен на Верлен. Без да обърне внимание на думите ми, поясни, че книгата му щяла да възпее братството на всички хора. Поетът на нашето време не можел да обръща гръб на епохата си", "date": "2017.11.24", "title": "Откъс от \"Пясъчната книга\" на Хорхе Луис Борхес"}
{"url": "http://www.dnevnik.bg/photos/2017/11/24/3084632_fotogaleriia_isteriiata_cheren_petuk/", "text": "Тръгналата от САЩ инициатива \"Черен петък\", при която редица стоки се пускат с намалени цени, постепенно обхвана целия свят. В тази галерия е събрана шопинг истерия от САЩ, Бразилия и Великобритания. Снимката е от магазин в Сао Пауло, Бразилия", "date": "2017.11.24", "title": "Фотогалерия: Истерията \"Черен петък\""}
{"url": "http://www.dnevnik.bg/evropa/novini_ot_es/2017/11/24/3084780_peripetiite_na_gurciia_shte_svurshat_prez_avgust/", "text": "Гръцкият премиер Алексис Ципрас изрази увереност, че \"перипетиите\" на Гърция ще свършат през август догодина, когато изтича срокът на спасителната програма на страната, съобщи в. \"Вима\", цитиран от БТА. \"За първи път вярвам, че това вече не е мечта. Гърция плати една много тежка цена за европейската криза и гръцкият народ бе подложен на големи жертви през последните седем години. Допуснати бяха много грешки, както от гръцка, така и от европейска страна. А те бяха заплатени много скъпо\", казва Ципрас в интервю за в. \"Фигаро\". Той посочва, че с колективни усилия неговото правителство е успяло да избегне най-лошото и страната да остане в твърдото ядро на еврозоната. \"С общи усилия избегнахме разделения в Европа и обърнахме гръб на онези, които готвеха този сценарий. Две години по-късно растежът в Гърция се завръща - до 2 на сто през 2017 година, а прогнозите за 2018 г. са за 2.5 на сто. Ограничихме социалната несправедливост и работим усилено с европейските си партньори и всички сили в страната, за да може \"перипетиите\" за Гърция да свършат през август догодина\", каза премиерът. Алексис Ципрас твърди, че Европа трябва да стане по-привлекателна за младите хора. \"Нужно е европейските институции да станат по-демократични. Не може повече всички решения да се взимат при закрити врата\", допълни той.", "date": "2017.11.24", "title": "Перипетиите на Гърция ще свършат през август догодина, смята Ципрас"}
{"url": "http://www.dnevnik.bg/sport/2017/11/24/3084651_cska_-_sofiia_stana_osnoven_pretendent_za_bazite_na/", "text": "ЦСКА - София\" се превръща в основен претендент за ползването на базите на фалиралия ПФК ЦСКА АД. Критериите за участие в конкурса за отдаване под наем на стадион \"Българска армия\" и тренировъчната база в Панчарево бяха обявени от спортния министър Красен Кралев, а победителят ще бъде оповестен на 3 януари 2018 г. Критериите са такива, че на практика поставят третодивизионния \"ЦСКА 1948\" в губеща позиция. Това е така заради изискването футболният клуб, който кандидатства,  . Справка в Търговския регистър показва, че капиталът на ръководения от Гриша Ганчев \"ЦСКА - София\" е 6.6 млн. лева, а на \"ЦСКА 1948\" е 50 хил. лева. \"ЦСКА - София\" беше създаден след сложни юридически действия, включили \"Литекс\" и \"Чавдар\" (Етрополе), заради което клубът би изпълнил условието за оборота. На въпрос дали конкурсът не е предрешен, Кралев отговори: \"Наясно съм, че критериите гарантират икономическа стабилност. Гарантират, че наемателят, който ще получи базите за ползване, ще бъде достатъчно добър стопанин.   Тази условия гарантират държавния интерес\". Думите на министъра дойдоха в по-остър тон, след което той благодари и си тръгна. Базите ще се дадат за  , като този, който ги ползва, ще трябва да плаща поне по 60 хил. лева без ДДС на месец и отделно да инвестира 1 млн. лева в тях в съотношение 70 към 30 между \"Българска армия\" и Панчарево. При инвестиция вложените суми се приспадат. Друго изискване е 800 хил. лева от наемната цена да се платят авансово на четири вноски по 200 хил. лева до 31 декември 2020 г. Сумата ще отиде за  . При влизането в сила на новия закон за спорта срокът може да бъде увеличен на 30 години, посочи министърът. Той добави, че фалиралото дружество е имало добре изготвен договор за ползване на базите си, но заради лошото управление на клуба базите са били в тежко състояние. Целта според Кралев е предлаганите обекти да придобият \"европейски вид\". Кой може да участва в конкурса Конкурсът не задава ограничения по местоположение, което теоретично дава възможност в него да се включи, например, \"Лудогорец\" или всеки друг клуб, който отговаря на изискването за оборот от 15 млн. лева без ДДС в последните години. Също така участниците не трябва да имат задължения към \"Сердика спортни имоти\" ЕАД, НАП, държавата и общината. \"Толкова са приблизително бюджетите за издържане   за последните три години\", заяви Кралев. \"Искаме ясни гаранции, произход на капитала, доказана икономическа история, за да може кандидатите наистина да гарантират, че ще се справят с управлението на тези имоти и с инвестиционната си програма\", каза спортният министър. Кандидатите могат да предоставят предложенията си до 11 декември, а офертите ще бъдат отворени два дни по-късно. Победителят ще бъде обявен на 3 януари 2018 г., а  . Всеки желаещ трябва да внесе депозит от 100 хил. лева. При определянето на победителя най-голяма тежест има предложената цена, която носи максимално 60 точки. Инвестиционната програма е с 30 точки, а общественият принос и стратегия са за до 10 точки, добави спортният министър. Предисторията  Интерес към конкурса за \"Българска армия\" и базата в Панчарево неколкократно изразиха от \"ЦСКА - София\", състезаващ се в Първа лига, и третодивизионният \"ЦСКА 1948\". Базите бяха апортирани в новосъздаденото държавното дружество \"Сердика спортни имоти\" ЕАД. То беше вписано в Търговския регистър тази седмица с капитал 73 217 089 лева, формиран от включването на няколко имота – спортен комплекс \"Българска армия\", спортно-тренировъчната база в Панчарево, спортния комплекс \"Червено знаме\", както и част от спортния комплекс \"Къро\". При откриването на зала \"Фестивална\"  министър-председателят Бойко Борисов коментира темата . \"Базата на ЦСКА си е на ЦСКА и за нищо друго не може да се ползва. Отборът им върви повече от добре\", каза Борисов. Думите му оставиха усещане, че говори за ръководения от Гриша Ганчев \"ЦСКА - София\". След фалита на ПФК ЦСКА АД \"Българска армия\" и базата в Панчарево бяха дадени за ползване на \"ЦСКА - София\" с договор за наем за общо малко над 80 хил. лева месечно. Спортното министерство  е признало на клуба инвестиция от 1.150 млн. лева . Волейболният ЦСКА  е проявил интерес към дългосрочно ползване на зала \"Васил Симов\" , която е част от комплекс \"Червено знаме\" и също е апортирана в новото държавно дружество.", "date": "2017.11.24", "title": "\"ЦСКА - София\" стана основен претендент за базите на ЦСКА след обявяването на критериите"}
{"url": "http://www.dnevnik.bg/bulgaria/2017/11/24/3084796_nad_560_sa_registriranite_sluchai_na_hepatit_a_ot/", "text": "От началото на 2017 г. досега на територията на област Пловдив са регистрирани общо 568 случая на хепатит А, информира министърът на здравеопазването Кирил Ананиев по време на парламентрания контрол. Той отговори на депутатски въпрос във връзка с бума на заболели от хепатит А в общините Раковски и Садово. От началото на юли досега в двете общини са регистрирани общо 144 заболели, като те са деца до 15-годишна възраст от ромските махали. От началото до края на октомври в община Раковски е имало два епидемични взрива на хепатит А, а в Садово - един. През втората половина на годината взривове на хепатит А е имало и в общините Марица и Асеновград. \"Основната причина е неспазване на личната хигиена, няма случай от храна или вода\", увери здравният министър. \"От 21 ноември до днес има само един единствен случай на заболял в община Раковски\", каза още Кирил Ананиев, изтъквайки, че заболеваемостта вече намалява. Той посочи, че при регистриране на хепатит А се вземат различни мерки, като издаване на предписания до кметовете на общини за отстраняване на нерегламентирани сметища, контрол на търговските обекти и др., до детските заведения за мерки за дезинфекция и всекидневен филтър и т.н.", "date": "2017.11.24", "title": "Над 560 са регистрираните случаи на хепатит А от началото на 2017 г. в област Пловдив"}
{"url": "http://www.dnevnik.bg/sviat/2017/11/24/3084778_ispanski_sud_opravda_14_bulgarski_moriaci_ot_koraba_sv/", "text": "Върховният съд на Испания е освободил 14 от 21 членове на екипажа на кораба \"Св. Николай\", който беше задържан с 2.7 тона кокаин на 13 август 2012 г., пишат медии в страната. Намалена от 10 на 9 и половина години е и присъдата на капитана, българина Иван Станчев заради решението му да направи самопризнания, което според съда смекчава вината му. Решението е в отговор на обжалване от защитата на  българските моряци , на които миналата година Националният съд на Испания наложи  между 6 и 10 години  затвор. Първото наказание беше за членовете на изпълнителския състав, а второто - на тези на командния. От информация, разпространена от в. \"Ел паис\", следва, че освободените са от изпълнителния състав, които тогава получиха присъди от 6 години и 1 ден затвор и глоба от 300 милиона евро. Според магистратите от Националния съд някои от тях са принадлежали на престъпната организация, организирала превозването на кокаина, а други - не, но всички са знаели какво превозват. Върховният съд обаче не споделя това становище и смята, че доказателствата не са достатъчно силни, за да се приложат за целия екипаж. Съдия Хуан Рамон Бердуго изтъква още, че присъдата не изяснява кои членове на екипажа са участвали в превозването, нито успява да изясни кои всъщност са били въвлечени в схемата. Според него е възможно моряците да са били запознати с нея в различна степен към момента, в който наркотикът е бил натоварен на \"Св. Николай\". Издането \"Ла вос де Галисия\" (което внимателно следи делото заради \"галисийската\" връзка в престъпната организация) отбелязва, че върховните съдии поставят под въпрос аргумента на колегите си, според който би било опасно за трафикантите да не осведомят целия екипаж какво превозват. Напротив, толкова логична, колкото и предишната, че организацията не би ристувала да направи достояние на всички лица на борда факта, че на кораба са се превозвали близо три тона кокаин.\" Потвърдени са присъдите на галисийския клон на испанско-колумбийската организация, която според магистратите стои зад опита за трафик на стоката на стойност 500 милиона евро. Така надзиравалият натоварването Мануел Прадо Лопес и служилият като \"свръзка\" между галисийците и колумбийците Франсиско Лема Линарес ще прекарат по десет години в затвора, както реши Националният съд миналата година. Съдът същевременно е намалил от 15 и половина на 12 години присъдата на бившия командир от испанската гвардия Хосе Алварес Отеро, възползвал се от служебното си положение, за да подпомогне превозването на кокаина. За разлика от колегите си от Националния съд магистратите не смятат, че той е бил активно въвлечен в организацията като началник или администратор, а единствено е злоупотребил с позицията си, като не е възпрепятствал операцията. Наложена му е и допълнителна глоба от 1800 евро. Още когато делото беше пред Върховния съд, прокуратурата настояваше той да получи 22 години затвор. \"Св. Никола\", плаващ от Гана към Галисия, е задържан на няколко десетки мили от брега на Испания.", "date": "2017.11.24", "title": "Испански съд оправда 14 български моряци от кораба \"Св Николай\", превозвал кокаин"}
{"url": "http://www.dnevnik.bg/evropa/novini_ot_es/2017/11/24/3084791_mei_nareche_rusiia_vrajdebna_durjava_na_koiato_triabva/", "text": "Британският премиер Тереза Мей нарече Русия враждебна държава и заяви, че трябва да се противостои на действията й, съобщиха \"Франс прес\" и ТАСС, цитирани от БТА. \"Трябва да бъдем бдителни към враждебните действия на държави като Русия, които застрашават потенциалното развитие на Източното партньорство и които се опитват да разкъсат на части нашата колективна мощ. С нетърпение очаквам днес подновяването на ангажимента на европейските страни за взаимодействие, за да се противопоставим на общите предизвикателства в областта на сигурността и развитието\", каза Мей  преди срещата на върха със страните от Източното партньорство . Според министър-председателя Великобритания възнамерява да играе \"водеща роля в опазването на европейската сигурност\". \"Може да напускаме Европейския съюз, но не напускаме Европа\", подчерта тя. Мей засегна и темата за отношенията на страната си с ЕС след Брекзит, като напомни, че днес ще се срещне с председателя на Европейския съвет Доналд Туск. Министър-председателят каза, че се надява на \"дълбоко и специално партньорство\" с ЕС след излизането на Обединеното кралство от съюза.", "date": "2017.11.24", "title": "Мей нарече Русия враждебна държава, на която трябва да се противодейства"}
{"url": "http://www.dnevnik.bg/zdrave/2017/11/24/3084851_zdravnoto_ministerstvo_propusnalo_da_si_iska_pari_za/", "text": "В Министерството на здравеопазването (МЗ) не са постъпвали задължителни по закон средства за финансиране на националните програми за ограничаване на тютюнопушенето, злоупотребата с алкохол и наркомании. Това се разбра от думите на здравния министър Кирил Ананиев по време на петъчния парламентарен контрол. Според Закона за здравето всяка година министерството следва да получава 1% от постъпленията в бюджета от акцизи върху алкохол и цигари, а средствата - да се използват за финансиране на националните програми. Днес Ананиев така и не отговори на въпрос от депутата от БСП Георги Гьоков какъв е размера на средствата, получени в здравното министерство по този текст за 2015 и 2016 г. Той единствено увери, че по бюджетите на министерството и на здравната каса се разпределя значителен ресурс за профилактика и наблюдение на редица обществено значими заболявания, включително за тези програми. Според Георги Гьоков само за 2016 г. по този текст от закона в министерството е трябвало да постъпят около 23 млн. лева, но тези пари не се отделят, а ведомството не ги е и търсило. Кирил Ананиев, който доскоро бе заместник-министър на финансите, отговори, че цифрата била по-голяма от посочената от левия депутат и добави, че било правилно, че ведомството не ги е искало. \"Аз мисля, че и Министерството на здравеопазването е постъпило правилно като не си е поискало тези пари, и Министерството на финансите е постъпило правилно, като не ги е предвидило в бюджета\", заяви Ананиев и обясни, че конкретният текст от Закона за здравето влизал в противоречие със Закона за публичните финанси. \"В момента се нарушава българският Закон за здравето. Дайте да променим закона, да кажем на обществото, че тези пари са много и да ги намалим\", изтъкна Гьоков.", "date": "2017.11.24", "title": "Здравното министерство пропуснало да си иска пари за превенция на пушене и наркомании"}
{"url": "http://www.dnevnik.bg/bulgaria/2017/11/24/3084830_bnb_puska_sreburna_moneta_posvetena_na_mosta_na_kolju/", "text": "От 27 ноември 2017 г. Българската народна банка пуска в обращение сребърна възпоменателна монета на тема \"150 години от построяването на моста на Колю Фичето край Бяла\". Тя ще се продава на касите на БНБ за 66 (шестдесет и шест) лева, съобщи централната банка. Номиналната стойност на монетата е 10 лв., теглото е 23.33 грама, диаметърът - 38.61 мм, тиражът е 3000 броя. Автор на художествения проект е Ваня Димитрова - Хаджигаева. Мостът на Колю Фичето край Бяла е паметник възрожденската архитектура с национално значение. Последната му реставрация е от 80-те години на миналия век. мостът се руши, а общината от миналата година е обявила дарителска сметка за реставрацията му. ", "date": "2017.11.24", "title": "БНБ пуска сребърна монета, посветена на моста на Колю Фичето край Бяла"}
{"url": "http://www.dnevnik.bg/zelen/2017/11/24/3084876_nai-vrednite_goriva_za_bitovo_otoplenie_shte_budat/", "text": "Стандарт за горивата, използвани за битовото отопление в България ще бъде в сила от следващия отоплителен сезон – през 2018 г. С това се ангажира в отговор на журналистически въпрос министърът на екологията Нено Димов по време на конференция за въздуха, с участието на всички отговорни министри, вицепремиера Валери Симеонов, кмета на София Йорданка Фандъкова. Стандартът трябва да контролира количеството съдържание на пепел и сяра във въглищата и брикети, използвани за горене. Контролът дали стандартът се спазва ще бъде упражняван чрез взимане на проби и анализ, обясни началник на дирекция \"Околна среда\" Георги Михайлов. В момента обаче в Закона за качеството на въздуха липсва каквато и да е нормативна рамка и регулация за горивата. До средата на 2018 г., по думите на Михайлов, експерти от МОСВ ще са готови с проект за промени в закона, които да уреждат кой ще е контролиращият орган, който ще следи за този стандарт, както и какви ще са санкциите за нарушителите му. В последствие ще бъде изготвена и наредба. Експертът обясни, че за разрешаване на проблема с мократа дървесина, която отделя с 40-50% повече вредни емисии, голяма роля играят общините и министерство на земеделието, защото дървесината идва от общински гори. Димов увери, че е постигнато съгласие за въвеждането на този сертификат между отговорните министерства, чиито представители обсъждат в междуведомствена работна група мерки за решаване на проблема с опасно мръсния въздух в страната, свързани с битовото отопление. Идеята за подобен стандарт и регулиране на най-вредните въглища с ниско качество се обсъжда поне от две години, първо в друга междуведомствена работна група, създадена по време на мандата на екоминистър Ивелина Василева. Тази група обаче не успя да постигне консенсус. \"Въвеждането на стандарта ще е много трудно, защото няма никакви европейски стандарти или нормативна база, на които България да стъпи,\" предупреди Георги Михайлов, началник дирекция \"Околна среда\", който участва в междуведомствената работната група за въздуха и битовото отопление. По думите му в момента единствено можем да ползваме полския опит - до 1% сяра и 12% пепел, но много малко от въглищата, произведени в България отговарят на тези нива. \"Ще разчитаме на вносните въглища, които и сега не са малко,\" обясни Михайлов. Другата важна мярка е подмяната на печките, на които се отопляват домакинствата. Това може да стане с влизането в сила на европейското задължение от 2022 г. всички отоплителни уреди до 50 kw, които могат да се продават на българския пазар, ще отговарят на екодизайн – според нивата емисии, които произвеждат. Засега обаче не е обсъждана мярка как да се стимулират или задължат частните домакинства да използват по-модерни и безвредни отоплителни уреди. Социалният министър Бисер Петков потвърди, че ведомството му ще подкрепи въвеждане на стандарт за горивата. Той посочи, че в момента помощи за горива се отпускат на 205 хил. домакинства. 80% от тях се отопляват на твърдо гориво. По думите му това означава, че ограничаването на най-нискокачествените горива ще има значим ефект за подобряване на качеството на въздуха. Столична община ще инициира законодателни промени, за да се справи със случаите не нерегламентирано горене на гуми, пластмаса и дрехи втора употреба, които замърсяват сериозно въздуха. Това обясни кметът Фандъкова.Причината е, че столичните инспектори нямат право на достъп в домовете, където се гори нерегламентирано без съдействие на служители на МВР. По думите на зам.кметът Йоанна Христова от МОСВ ще инициират тези законодателни поправки. По време на откриването Нено Димов припомни, че основните замърсители с фини прахови частици във въздуха са битовото отопление и транспорта. По думите му за битовото отопление трябва да има ясни изисквания за съдържанието на пепел и сяра за продаваните горива, да е по-ниска влажността на дървесината, която се ползва за отопление и въглищата и брикетите да се продават пакетирани. За битовото отопление основна причина са некачествените твърди горива и остарелите и неефективни отоплителни уреди. Според министъра трябва да има ясен режим за санкции, както и да се стимулира и подкрепя подмяната на уредите за отопление. При автомобилния транспорт причината е остарелият автомобилен парк и техническата неизправност на колите. По думите му, за индустрията и енергетиката относителния дял на замърсяването е малък.  При транспорта, трябва да се контролира и проверява изпускането на вредни емисии от автомобили и камиони. Една от ефективните мерки е КАТ да отказва първа регистрация на коли с липсващ катализатор. КАТ трябва и да контролира по пътищата за наличието на катализатор в автомобилите. Трябва да се промени законодателството, така че пунктовете, които изкупуват отпадъци, да не могат да изкупуват катализаторите, изброи Димов.", "date": "2017.11.24", "title": "Най-вредните горива за битово отопление ще бъдат ограничавани от следващата зима (допълнена)"}
{"url": "http://www.dnevnik.bg/sviat/2017/11/24/3084890_zaradi_malta_i_portugaliia_shveicariia_gubi/", "text": "Швейцария е изгубила част от привлекателността си сред собствениците на много големи състояние. Някои от тях, установили се в Конфедерацията от дълги години, напуснаха страната, съобщи в днешния си брой швейцарското списание \"Билан\", цитирано от сайта romandie.com. Конкуренцията с други притегателни центрове за най-заможните хора като Люксембург или Великобритания, както и Малта и Португалия, се засили, допълва изданието, цитирано от БТА.  Сред милиардерите, напуснали Швейцария, е шведът Ингвар Кампрад, чието състояние според \"Билан\" е 48-49 милиарда шв. франка. След като бе жител на кантона Во, Кампрад се прибра в родината си, уточни списанието в изданието си 2017 \"300-те най-богати в Швейцария\". И британецът Джим Ратклиф, собственик на химическата компания Инеос (Ineos), чието богатство е оценено на 5-6 млрд. шв. франка, се прибра у дома. Ан-Мари Латсис, която в управителния съвет на И Еф Джи банк юропиан файненшъл груп (EFG Bank Europian Financial Group) със състояние от 3-4 млрд. шв. франка, също замина за Великобритания. Руският милиардер Василий Анисимов (2-3 млрд. франка), който напусна кантона Швиц, замина за Русия; австриецът Райнолд Гайгер (1-1.5 млрд.), генерален директор на френската верига за козметични продукти Л'Окситан (L'Occitane), се премести в Люксембург. \"Конкуренцията се засили. Редица юрисдикции станаха по-интересни от данъчна гледна точка. Сред тях са Малта и Португалия\", пояснява списанието. Неговите експерти обаче са установили, че в Швейцария пристигат нови милиардери: белгийският граф Марк-Освалд Ван Дер Стратен-Понтоц (1.5-2 млрд. шв. франка), който е наследник на създателите на бирата Стела Артоа, произвеждана вече от Ей Би Инбев (AB Inbev); британският гражданин Генадий Боголюбов (1-1.5 млрд. шв. франка) в кантона Женева.  Между другото и 13 милионери са се преместили в Швейцария, допълва изданието. ", "date": "2017.11.24", "title": "Заради Малта и Португалия Швейцария губи привлекателност сред милиардерите"}
{"url": "http://www.dnevnik.bg/evropa/novini_ot_es/2017/11/24/3084892_es_e_na_put_da_izpulni_proekta_za_energien_sujuz/", "text": "Благодарение на напредъка тази година, ЕС е на път да изпълни проекта за енергиен съюз, като създава работни места, икономически растеж и инвестиции. Това показва доклад, представен днес от Европейската комисия, предаде пресслубата на институцията. Изпълняват се подходящи действия в подкрепа на социално справедлив преход към чиста енергия, посочва комисията. В доклада за състоянието на енергийния съюз се потвърждава, че енергийният преход не е възможен без съобразяване на инфраструктурата с нуждите на бъдещата енергийна система. Енергийната, транспортната и телекомуникационната инфраструктура стават все по-взаимосвързани. Местните мрежи ще стават все по-важни във всекидневието на европейските граждани, които във все по-голяма степен ще преминават към електромобилност, децентрализирано производство на енергия и оптимизация на потреблението, се казва в доклада. Има значителни постижения, но остават пречки, особено в областта на електроенергетиката, се допълва в съобщението. За справяне с тях Еврокомисията си постави цел за междусистемна електроенергийна свързаност от 15 % през 2030 г. и прие нов списък с проекти от общ интерес. В коментар за доклада Марош Шефчович, заместник-председателят на Европейската комисия, отговарящ за енергийния съюз, заяви: \"Енергийният съюз ще се реализира успешно само ако всички ние насочим усилията си в една и съща посока. Целта е да изпълним ангажимента си за приключване на изграждането на енергийния съюз до края на текущия мандат на Комисията\". По думите му \"до 2019 г. енергийният съюз трябва да престане да бъде само политика, а да се превърне в ежедневие, от което има полза всеки гражданин на ЕС. Това ще изисква по-голяма ангажираност от всички обществени групи. Поради това смятам, че следващата година ще бъде година на поемане на задължения\". Основни моменти По-малко от три години след представянето на рамковата стратегия за енергиен съюз, Еврокомисията представя мерки за чиста енергия за всички европейци на принципа \"енергийната ефективност на първо място\", за подкрепа на ЕС като световен лидер в защитата на природата и възобновяемите източници на енергия, и за осигуряване на справедливи условия на потребителите. Завършването на енергийния съюз изисква участието и тясното сътрудничество между Еврокомисията, държавите от ЕС и обществото, се посочва в съобщението. Затова до началото на 2018 г. държавите ще трябва да завършат проектите си за национални планове в областта на енергетиката и природата след 2020 година. Въпреки намерението на ръководството на САЩ за оттегляне от Парижкото споразумение, ЕС ще продължи да потвърждава своя ангажимент към водената в световен мащаб борба срещу измененията в природата и към укрепването на съществуващите световни партньорства, посочват от Брюксел. Енергийният съюз вече дава резултати, но ключът към постигането на останалите задачи е трайният ангажимент. Необходимо е всички законодателни предложения за енергийния съюз, представени от Еврокомисията, да бъдат разглеждани от Европейския парламент и Съвета на ЕС приоритетно, се посочва в съобщението.", "date": "2017.11.24", "title": "ЕС е на път да изпълни проекта за енергиен съюз, обяви Брюксел"}
{"url": "http://www.dnevnik.bg/sport/2017/11/24/3084787_cska_1948_smiata_usloviiata_na_konkursa_za_bazite_za/", "text": "Условията на  конкурса за отдаване под наем на стадион \"Българска армия\" и базата в Панчарево  са безумни, смята един от основателите на аматьорския \"ЦСКА 1948\" Ивайло Мишев и автор на проекта, с който клубът се готви да кандидатства. Пред \"Дневник\" той се изказа критично за обявените изисквания към кандидатите за базите, ползвани във времето от фалиралия ПФК ЦСКА АД. \"Някой е написал нещо за някого\", каза Мишев. Архитектът и неговото \"АТМ Студио\" са създатели на проекта, с който \"ЦСКА 1948\" възнамерява да участва в конкурса. Той е за стадион с капацитет 33 400 места, отговарящ на четвърта категория, като плановете са за поетапно изграждане за две години. Пречката пред третодивизионния клуб е изискването участниците в конкурса да имат 5 млн. лева капитал и да имат минимален оборот от общо 15 млн. лева без ДДС за последните три финансови години. \"ЦСКА 1948\" има капитал от 50 000 лева, показва справката в Търговския регистър, като не изпълнява и другото условие. След обявяването на изискванията везните бяха наклонени към другия изразил желание за участие - \"ЦСКА - София\", който се състезава в Първа лига. Има изискване кандидатът да е член на Българския футболен съюз (БФС). \"ЦСКА 1948\" е с временно членство, но според Мишев това не е проблем. \"Чакаме конгреса през февруари, за да бъдем приети. Изкарахме една година в областната група, а сега сме начело в Трета лига и се борим за директна промоция за Втора професионална лига. За мен няма проблем.\" \"Интересни са датите, които са посочени. Чакахме шест месеца да се структурира дружеството (държавната \"Сердика спортни имоти\" ЕАД, в която са апортирани базите), а сега се дават няколко дни за купуване на документите\", заяви Мишев. Той вижда проблем и в гарантирането на изпълнението на обещаните инвестиции. \"Аз мога да обещая и 300 млн. лева, но има ли банкова гаранция? При инвестиция от 100 млн. лева или 60 млн. лева се искат 100 хил. лева за участие в конкурса. Така за емблемата бяха обещани 8 млн. лева, които ги няма\", каза Мишев. Според него \"ЦСКА 1948\" е единственият напълно подготвен участник в конкурса що се отнася до проекта за изграждането на стадиона в Борисовата градина. \"Ръководството на клуба ще вземе решение днес. Ще се впуснем в битката. Който го е страх от мечки, не ходи в гората, нали? Много е просто - или ще спечелим, или ще загубим\", добави Мишев. Той уточни, че третодивизионният клуб има и план Б за развитието си, в случай на неуспех в конкурса. От \"ЦСКА 1948\" публикуваха в сайта си че \"заради изключително важния мач утре – с \"Вихрен\" в Сандански\", официалната позиция на клуба ще бъде обявена в понеделник. \"Едно е ясно – ЦСКА ще се върне рано или късно в своя дом – \"Армията\". Другите ги чака автобус \"Случаен превоз\" към Ловеч\", допълва текстът. При създаването си  \"ЦСКА 1948\" се определи за клуб на феновете и посочи, че е нов клуб, стъпил на ценностите, изграждани в годините от ЦСКА . В последните седмици клубът започна остра кампания чрез медийната си политика, като вече се посочва за наследник и правоприемник на фалиралия ПФК ЦСКА АД. В прохождането на клуба Мишев беше представен като изпълнителен директор. Сега той посочи, че не заема пост.", "date": "2017.11.24", "title": "\"ЦСКА 1948\" смята условията на конкурса за базите за безумни, но има резервен план"}
{"url": "http://www.dnevnik.bg/bulgaria/2017/11/24/3084741_mvr_zapochva_ednomesechno_obsujdane_na_izcialo_nov/", "text": "МВР започва едномесечно обществено обсъждане за изготвяне на изцяло нов Закон за движение по пътищата. Вътрешното ведомство планира досегашният закон да бъде разделен на три отделни нормативни акта - Закон за движение по пътищата, Закон за пътните превозни средства и Закон за водачите на моторни превозни средства. Това се разбира от консултационен документ, публикуван на портала за обществени консултации strategy.bg. Според вносителите на документа регламентирането на обществените отношения в три отделни закона ще доведе до ясно разграничаване на функциите и правомощията на транспортното и вътрешното министерства. Целта на законопроекта е подобряване на пътната безопасност и намаляване на катастрофите. По-ясни правила за движението по пътищата и отговорността на шофьорите. Създаване на закон, който да е по-достъпен за участниците в движението по пътищата. Засилване и ясно регламентиране на контролната дейност на МВР. Идеята за изцяло нов закон идвала в изпълнение на правителствената програма за периода 2017 -2021 г. Документът е публикуван пет дни след като министър-председателят Бойко Борисов свика спешна среща след  три тежки катастрофи в Ловешка област , при които загинаха десетки. След срещата при премиера вътрешният министър Валентин Радев обеща предписания и подобрения за опасните участъци по пътищата. Повече четете  тук . Главният секретар на МВР Младен Маринов пък обяви, че пътните полицаи са инструктирани, ако констатират  тежко нарушение, веднага да изведат шофьора от движението и да го заведат в най-близкото районно управление . Мярка, която според юристи няма да заработи, защото полицаите нямат законово основание за задържане. Отвеждане до най-близкото поделение на МВР може да се прави само при извършено нарушение на пътя, което представлява престъпление по смисъла на Наказателния кодекс. Не всички тежките пътни нарушения обаче са престъпления като шофирането с превишена скорост и изпреварването в насрещното движение. Днес в парламента Валентин Радев заяви, че има ръст на загиналите по пътищата през последната седмица, които са 31.", "date": "2017.11.24", "title": "МВР започва едномесечно обсъждане на изцяло нов Закон за движение по пътищата"}
{"url": "http://www.dnevnik.bg/sviat/2017/11/24/3084896_kremul_tursi_liberali_i_biznesmeni_za_protivnici_na/", "text": "В Кремъл обсъждат въпроса за участие в президентските избори догодина на \"либерален кандидат\" и \"представител на бизнеса\", пише  руският вестник \"Ведомости\" , цитиран от БТА. Това е втората подобна публикация на изданието за няколко месеца, след като по-рано съобщи, че е възможно президентската администрация да се \"спре\" на известната руска водеща Ксения Собчак като  \"женски спаринг партньор\"  на президента Владимир Путин, а  новината се потвърди  на изборите по-късно. Изданието се позовава два източника, близки до администрацията на президента. Трети източник отказал да потвърди това, но заявил, че в предизборната кампания \"ще има още изненади\". Решението за необходимостта от либерален кандидат щяло да се вземе според конкретните обстоятелства - дали Владимир Путин ще се кандидатира от партия или като независим. Макар че окончателното решение по този въпрос вече е взето, то не е известно на редовите служители в президентската администрация.  \"Ведомости\" цитира твърдението на социолог от Центъра \"Левада\", че обществото няма нужда от либерален кандидат, но някои групи граждани имат потребност от кандидат от бизнеса. Според проучване на центъра предприемачите смятат, че \"правителството произнася правилните думи, но от това нищо не произтича\". Според цитирани от изданието политолози наличието на кандидат от бизнеса е необходимо за разширяването на дневния ред на кампанията и разнообразяването на списъка с конкурентите, и друг, според когото либералният кандидат би придал \"вътрешен и външен\" авторитет на изборите. \"Твърде скучен сценарий с вял вот ще понижи доверието в обществото,\" казва той. Вестникът припомня, че през февруари 2016 г. Григорий Явлински стана пръв измежду либералите, изразил намерение да се кандидатира за президент. През декември м.г.  Алексей Навални  започна кампания, но през февруари т.г., след втората присъда срещу него, той отново изгуби пасивното си избирателно право. \"Сякаш има слон в тъмна стая\" През октомври Собчак изрази желание да бъде \"кандидат срещу всички\", но част от старата либерална гвардия е недоволна от \"ниската интелигентност\" на щаба на Собчак и би гласувала за кандидат с по-високи позиции в този спектър, отбелязва \"Ведомости\". Вестникът цитира източник, близък до Кремъл, според когото един от \"сериозните варианти\" е издигането на бившия министър на финансите Алексей Кудрин, понастоящем ръководител на Центъра за стратегически разработки и Комитета за граждански инициативи, заключава \"Ведомости\". Все пак дали плановете и намеренията на Кремъл ще се материализират, все още е под въпрос. \"Системата в Кремъл сега работи, сякаш има слон в тъмна стая: един човек го държи за хобота, втори - за крак, трети - за ухо. Всеки може да хване сво част, без да има представа за всичко, което се случва,\" твърди източник на изданието.  По същата тема \"Московский комсомолец\" извежда в заглавие, че \"Кремъл търси либерали и бизнесмени за съперници на Путин\". Изданието интерпретира публикацията на \"Ведомости\" и в прав текст констатира, че администрацията на Путин продължава да му търси конкуренти и сега се обсъжда дали сред тях да има по някой либерал и бизнесмен.", "date": "2017.11.24", "title": "Кремъл търси либерали и бизнесмени за противници на Путин на изборите, пише \"Ведомости\""}
{"url": "http://www.dnevnik.bg/sviat/2017/11/24/3084937_atentat_v_djamiia_v_egipet_ubi_nai-malko_155_dushi_i/", "text": "Най-малко 155 са загинали, а десетки са ранени, след като бунтовници задействаха бомба и откриха огън в джамия в северната част на Синай, съобщи \"Ройтерс\", като се позова на египетски медии и очевидци. Независимият сайт Mada Masr съобщава за 120 пострадали. По-рано местни издания говореха за 85 убити и над 80 ранени, по-късно - за 115 жертви.  Според свидетели, цитирани от агенцията, линейки са извозвали от джамията \"Рауда\" в центъра на градчето Бир ал Абед в северната част на полуострова, предава агенция MENA. Недалеч е град Ариш, административен център на Северен Синай. Източници на Министерството на здравеопазването, цитирани от саудитската телевизия \"Ал Арабия\", съобщават, че нападателите са открили огън и по линейки. Очевидци твърдят за телевизията, че те са били облечени във военни униформи и са пристигнали на мястото на атаката с джипове. Информацията не е официално потвърдена. Според Mada Masr джамията е свързана със суфисткия орден \"Джаририя\" (египетската версия на името е \"Гаририя\"), който има силно влияние в северната част на Синай. Изданието отбелязва, че през 2013 г- бунтовници задействат взривно устройство в гробницата на суфистки шейх в синайското село Мазар - недалеч от град Бир ал Абед. \n     Президентът Абдел Фатах ас Сиси вече е свикал спешна среща за сигурността според държавната телевизия. Правителството обяви тридневен траур заради случилото се. Непосредствено след атентата никоя групировка не беше поела отговорност. Атаката е сред големите нападения на цивилно население от последните месеци - бунтовниците, обявили лоялност към  , се прицелват основно в полицията и военнослужещи, откакто напрежението ескалира в последните три години. Правозащитници обвиняват властите, че операцията на полуострова е \"непозрачна\" и че налагат медийно затъмнение за сметка на съмнителни успехи срещу бунтовниците. В други, макар и по-редки случаи на прицел са коптски храмове и поклонници.", "date": "2017.11.24", "title": "Атентат в джамия в Египет уби най-малко 155 души и рани десетки"}
{"url": "http://www.dnevnik.bg/politika/2017/11/24/3084963_borisov_pregurnah_merkel_za_kuraj_dano_sustavi/", "text": "Министър-председателят Бойко Борисов заяви, че е жизненоважно Германия да състави правителство и се надява канцлерът Ангела Меркел да успее. Борисов направи коментара пред журналисти в Брюксел, където участва в срещата на високо равнище по Източното партньорство на ЕС (Армения, Азербайджан, Молдова, Украйна, Грузия и Беларус). Източното партньорство е основна инициатива на ЕС в рамките на европейската политика за съседство, която има за цел постигането на политическа асоциация и икономическа интеграция на източните съседи на съюза. Тя е и сред приоритетите на Българското председателство на Съвета на ЕС в рамките на програмата на Триото – Естония, България и Австрия. \"С Ангела се прегърнахме да й дам кураж, дано състави правителство\", каза премиерът, цитиран от БТА. \"Докато Германия е блокирана с тези преговори, нищо не върви както трябва. Важно е в Германия да има правителство, важно е и в Австрия, но в Германия е жизненоважно\", коментира още той. Попитан дали Москва се плаши от днешната среща, Борисов заяви, че Русия не е от страните, които лесно се плашат. \"В този регион (на Източното партньорство) винаги има проблеми, но както в Западните Балкани - никой не е идеален. Когато сме на една маса - президентите на Армения и на Азербайджан спокойно пият в коридора кафе, говорят си и е много по-добре, отколкото когато войските им са на Нагорни Карабах\", заяви Бойко Борисов. По думите му сядането на една маса дава възможност да се обсъждат проблемите и всичко става в диалог, по европейски начин. Той изтъкна, че за България като външна на ЕС е важно повече държави да спазват правилата. Черно море с газопроводи от няколко места \"С Азербайджан са свързани основните ни надежди за диверсификация. Оптимист съм за това, което се случва. По-добре да сме заедно и в диалог, отколкото да отсъстват хора от масата на преговорите, надявам се този подход да бъде приложен и за Западните Балкани\", добави премиерът. Според него страната има прекрасно сътрудничество с държавите от Източното партньорство, което може само да се задълбочи. \"Черно море е прекрасно място, то може да стане място, откъдето да минават газопроводи от няколко места, може да има пристанища, бизнес, връзката с Дунав дава огромни възможности\", изтъкна министър-председателят. Борисов не е оптимист за преговорите за Брекзит На въпрос за бъдещето на преговорите на ЕС с Великобритания и възможността развръзката да настъпи по време на българското председателство на Съвета на ЕС, Борисов посочи, че за съжаление все повече се говори, че преговорите може да завършат без споразумение. Той уточни, че не ангажира никого с мнението си, но това е усещането му. \"Надявам се да поддържаме добри отношения с Великобритания. Нека оптимизмът да надделее и да има благоприятен сюжет, а най-добре е да си останат в ЕС\", добави премиерът. Готов ли е за извънредни събития по време на председателството Попитан дали страната е подготвена за неочаквани събития по време на председателството, той заяви, че ако каже, че е подготвена, това би означавало, че се надценяваме. \"Който и премиер тук да попитате, и той ще ви каже, че не са подготвени. Ще ни се струпа много - Източно партньорство, Западни Балкани, Брезкит, бюджетните рамки, европейската сигурност и отбрана, киберсигурността\", смята той. \"Разчитам и на колегите в България - и на президента, и на председателя на Народното събрание, и на партиите в парламента. Месец преди председателството да казваш, че трябват предсрочни избори - само преди шест месеца им дадох да управляват, дадохме оставка. Не виждам това да е добър тон, но си е тяхна работа\", заяви Борисов.", "date": "2017.11.24", "title": "Борисов: Прегърнах Меркел за кураж, дано състави правителство"}
{"url": "http://www.dnevnik.bg/kultura/2017/11/24/3084980_renesansov_sintezator_s_manivela_shte_zvuchi_tazi/", "text": "Един от най-необичайните инструменти в историята на музиката - електрическо хърди-гърди, ще звучи тази вечер от 21 ч. в Студио 1 на БНР. \"Ренесансовият синтезатор с манивела\", както го наричат от Обществото на редките и странни инструменти, идва в България със своя собственик, френския композитор и изпълнител Гилем Деск, който ще изнесе концерт в рамките на есенната серия от събития на \"Аларма пънк джаз фест\". Първите варианти на хърди-гърди (познат като Drehleier на немски или Vielle a roue на немски) датират от XII в. Това е струнен инструмент, който обаче има клавиши и манивела - а във варианта на Деск е и електрически. Концертът му ще е и първият на хърди-гърди у нас. Французинът комбинира традицията със съвременната музика в първия си албум, който излиза на 30 ноември, а организаторите описват звука му като \"гайда с жужене на насекоми\" и \"левантинска музика, преплетена с пънк\". Концертът ще започне в 21 ч. и както обикновено ще звучи и по радиото в рамките на предаването \"Аларма\" по програма \"Христо Ботев\". Входът за събитието в Първо студио е 25 лв. на врата.", "date": "2017.11.24", "title": "\"Ренесансов синтезатор с манивела\" ще звучи тази вечер в Студио 1 на БНР"}
{"url": "http://www.dnevnik.bg/sviat/2017/11/24/3084964_polskiiat_parlament_zabrani_na_magazinite_da_rabotiat/", "text": "Полските депутати одобриха закон, който постепенно ще забрани на всички, освен на най-малките магазинчета, да работят в неделя – ход, подкрепян от мощната в страната Католическа църква. Текстът бе гласуван основно с подкрепата на консервативните управляващи от \"Право и справедливост\" и задължава почти всички търговски обекти да стоят затворени две недели в месеца. От 2019 г. моловете ще могат да работят само една неделя в месеца, а от 2020 г. Ще имат право да развиват дейност само 7 недели в годината. За онлайн пазаруването, бензиностанциите, ресторантите, кафетата и кината не се предвиждат ограничения. Мотивът на \"Право и справедливост\" е, че пазаруването през почивните дни трябва да бъде намалено, за да може служителите да прекарват повече време със семействата си. 58% от поляците подкрепят мярката, показва проучване на държавната социологическа агенция CBOS. Епископалното събрание на Полша приветства хода на правителството. \"Нека да не пренебрегваме Бог в обществения живот и нека не допускаме, че имаме правото да организираме националния живот, сякаш Бог не съществува\", заявиха те.", "date": "2017.11.24", "title": "Полският парламент забрани на магазините да работят в неделя"}
{"url": "http://www.dnevnik.bg/politika/2017/11/24/3085002_bjudjetnata_komisiia_namali_subsidiiata_na_partii/", "text": "Държавната субсидия на партиите извън парламента за следващата година да бъде намалена от 11 на 1 лев на глас реши бюджетната комисия в четвъртък, потвърдиха пред \"Дневник\" депутати от \"БСП за България\" и \"Обединени патриоти\". Предложението за намаляване на субсидиите на партиите извън парламента е на \"Воля\". То ще бъде гласувано в пленарна зала като текст от проектобюджета за 2018 г., който предстои да се обсъжда на второ четене. Според народни представители от бюджетната комисия в четвъртък, когато проектобюджетът е приет на второ четене от комисията, текстовете и предложенията между първо и второ четене са гласувани бързо и част от депутатите не са се ориентирали какво точно се гласува. В последните години и парламентарно представените партии, и партиите, спечелили подкрепата на поне 1% от гласоподаватели на последните парламентарни избори, получаваха по 11 лева на глас. След предсрочните избори на 26 март т.г. единствената партия извън Народното събрание, която получава субсидия, е \"Възраждане\" на Костадин Костадинов, който поиска да се откаже от държавното финансиране. През лятото той дари първия транш от 133 718 лева на Фонда за асистирана репродукция. Ако предложението за намаляване на субсидията на партиите извън парламента бъде одобрено в пленарната зала, годишната субсидия на \"Възраждане\" ще бъде намалена от 416 856 на 37 896 лева. Лидерът на \"Воля\" Веселин Марешки е със свален депутатски имунитет заради наказателно дело, че е нанесъл лека телесна повреда на Костадин Костадинов, пише  в. \"Капитал\" . ", "date": "2017.11.24", "title": "Бюджетната комисия намали субсидията на партии извън парламента на 1 лев на глас"}
{"url": "http://www.dnevnik.bg/sviat/2017/11/24/3084981_ikonomikata_na_evrozonata_e_pulna_s_iznenadi/", "text": "Изненадващата икономическа звезда на 2017 година, когато тя приключи идния месец, ще се окаже еврозоната: растежът изглежда ще бъде 2.2% спрямо прогноза от едва 1.4 %, направена по същото време миналата година. Като съчетаем това с четиригодишен спад на безработицата и инфлация извън обезпокоителната дефлационна зона, взимащите решенията и политиците има с какво да се похвалят. Дали се случва нещо съществено или това е поредната лъжлива надежда за икономика, постигнала под 1,6 % средногодишен растеж в 18-годишната си история? Скептиците биха казали, че всичко това е просто цикличност и скоро ще се обърне. Или, че просто това е резултат от 2.2 трилиона евро стимули. Европейската централна банка (ЕЦБ) вече ги ограничава, но те накараха една много склерозирала икономика да се раздвижи. И двете определено изиграха роля, но макар да има рискове, това не означава, че тласъкът на растежа не е различен от предишните подеми или че няма да приключи бързо. Аргументът за цикличността, например, идва от тенденцията еврозоната да изостава от икономиката на САЩ, проявявайки склонността да поема нагоре, когато американската забуксува. Действително сегашният цикъл на еврозоната е с четири години след американския. След като са налице някои признаци, че дългото икономическо възстановяване на САЩ може да е достигнало връхната си точка - напоследък проучванията отчитат застой към спад, а облигациите дават предупредителни сигнали - скептикът би заявил, че в обичайния стил еврозоната е започнала, точно когато \"Топ Гън\" е приключил. Само че има разлики спрямо, да кажем, 2006 година, когато след четири години на изоставащ растеж еврозоната изпревари Съединените щати, но спадна рязко, когато финансовата криза удари и двете икономики. Едно от различията е, казва Паола Субаки, старши сътрудник в Chatham House, e възприятието в Европа, че растежът понякога се нуждае от подкрепа. \"Сега има разбиране - дори във (фискално твърдолинейната) Германия, че търсенето трябва да бъде подпомагано\", посочва тя. \"За разлика от преди 10 години, или дори преди пет, има схващане, че не можеш просто да седнеш и да чакаш растеж\", допълва тя. Не става дума за това, че мерките за строги икономии, въведени след финансовия крах, бяха масово изоставени, а по-скоро някои правителства са по-склонни да прибавят нещо към микса, особено след като много гласоподаватели се отказаха от традиционните партии. Германия, например, увеличи държавните разходи за пътища и мостове, по-бърз интернет и социални жилища, превръщайки правителствените харчове в един от най-важните двигатели на растежа в икономическата \"централа\" на еврозоната през последните две години. Инерция Някои структурни реформи бяха предприети след години на безрезултатни призиви от централните банкери, Международния валутен фонд и други. По-гъвкавото трудово законодателство - особено в Испания и Ирландия - спомогна за стимулиране на растежа, отбелязва Флориан Хенсе, европейски икономист в банка Berenberg. \"Нарастването на заетостта поддържа нещата\", твърди той. Тук аргументът за продължаване на растежа е, че има изобилие от свободен капацитет на работна сила. Макар и доста под максимума си от 12.1%, достигнат в средата на 2013 година, равнището на заетостта в еврозоната все пак сега е задоволително - 8.9%, коментира Хенсе. Ще минат още две години преди да се стигне до недостиг на работна сила. Правят се опити и за подобна реформа. Във Франция президентът Еманюел Макрон вече подписа укази за ограничаване на плащанията при нелоялни уволнения, давайки в същото време на компаниите по-голяма свобода да наемат и освобождават служители. Балансът за реформаторите в еврозоната ще бъде как да изпълнят плановете си срещу вълна от нагласи против върхушката сред избирателите, ядосани, че не са усетили възстановяването след финансовата криза. Новият климат на растеж в еврозоната е подпомаган и от стимулите на ЕЦБ, но тяхното свиване може да не бъде толкова вредно, колкото бе през 2011-2012 година. Сара Хюин, главен икономист за Европа в Standard Bank, е на мнение, че ЕЦБ изтегля стимулите твърде рано и че балансът ѝ - активите, които държи, се е свивал през 2012-2014 година, когато еврозоната изпадна във втората си рецесия. Само че това бе и пикът на дълговата криза в еврозоната, голяма част от която бе преодоляна. Неотдавнашното решение на ЕЦБ да намали наполовина размера на изкупуванията (на облигации - бел. прев.), предизвика известна тревога, тъй като темпото е бавно. Стимулите ще продължат - балансирани спрямо растежа, а ниските лихвени проценти до голяма степен крепят еврозоната. Розово И така, розово ли е всичко? Не. Рискове остават, включително съществени като евентуално глобално забавяне, начело с Китай. Най-новото безпокойство е перспективата от политически разрив в Германия предвид неуспеха на канцлера Ангела Меркел да сформира коалиционно правителство. Прибавете към това и възможна рязка промяна в Италия след изборите догодина и е налице същата политическа несигурност като в началото на 2017 г., когато имаше опасения от победа на антиевропейските кандидати в Холандия, Франция и Германия. Засега обаче икономистите изглежда възприемат това само като шум, осланяйки се на основите на растежа в еврозоната, за да прогнозират леко забавяне догодина след тазгодишната изненада. \"Ще бъде нужен голям политически обрат на някои места по света (за да се сложи край на това)\", заключава Хенсе от Berenberg. /Превод от английски: Цветомира Марин", "date": "2017.11.24", "title": "Икономиката на еврозоната е пълна с изненади"}
{"url": "http://www.dnevnik.bg/sport/2017/11/24/3085074_pirin_izluga_cherno_more_vuv_varna_s_gol_v_94-ata/", "text": "Със стабилна игра в защита и гол дълбоко в добавеното време \"Пирин\" победи \"Черно море\" с 1:0 в първия двубой от 17-ия кръг на Първа лига. Тимът от Благоевград спечели гостуването си във Варна след страхотно изпълнение от пряк свободен удар на юношата на \"Арсенал\" Конър Хендерсън. Двубоят на стадион \"Тича\" предложи футбол в ниско темпо и малко положения за гол. \"Черно море\" владееше топката през повечето време, по-настоятелно търсеше попадението и имаше значително повече шансове да отбележи. \"Пирин\" обаче беше дълбоко прибран и добре организиран в отбрана. Тимът на Милен Радуканов беше концентрирал всичките си усилия в защита и рядко позволяваше на съперника да създаде реални опасности пред Благой Макенджиев. През първото полувреме нямаше нито една възможности за гол пред двете врати. Макенджиев трябваше да се намесва за пръв път в 52-ата минута, когато Антон Огнянов стреля отляво, а топката рикошира в крака на бранител. Вратарят внимаваше и изби на сигурно в корнер. При последвалото центриране се стигна до разбъркване и шанс за Георги Илиев да стреля от воле в близост до вратарското поле. Изстрелът му обаче беше доста неточен. В 60-ата минута Макенджиев излезе неразчетено при центриране отдясно, а Илиев успя да го прехвърли с глава от границата на наказателното поле. Стилиян Николов обаче се намеси решително пред голлинията. В 61-ата минута отново Илиев се озова на добра позиция. Капитанът на \"Черно море\" овладя топката по чудесен начин пред вратарското поле, но след това опитът му за изстрел от воле не се получи. В 70-ата минута Атанас Зехиров отправи добър фалцов изстрел към далечната греда, но топката профуча на около половин метър встрани от целта. В 72-ата минута и Мариян Огнянов получи възможност да отбележи. Топката беше свалена с глава от Илиев, а бившият играч на \"Левски\" стреля директно от въздуха, но не успя да уцели вратата. Така се стигна до четвъртата минута на добавеното време, когато \"Пирин\" получи пряк свободен удар около дъгата на наказателното поле. Хендерсън се зае с изпълнението и отправи чудесен изстрел с левия крак, при който топката се отби в напречната греда и се озова във вратата. Това беше единственият точен удар на гостите и един от общо трите им в този мач. \"Черно море\" отправи осем изстрела, но седем от тях преминаха покрай вратата на Макенджиев. Варненци записаха седма загуба през сезона и пропуснаха шанса да се изкачат в първата шестица. Отборът, воден от Емануел Луканов, остава на седма позиция с 24 точки, с две по-малко от \"Верея\" и \"Ботев\". \"Пирин\" сложи край на серията си от три поредни загуби и общо осем последователни двубоя без победа. Благоевградчани не бяха печелили мач от 9 септември, когато разбиха \"Локомотив\" (Пловдив) с 5:0. С днешния успех те събраха 16 точки, които им отреждат единадесетата позиция.", "date": "2017.11.24", "title": "\"Пирин\" излъга \"Черно море\" във Варна с гол в 94-ата минута"}
{"url": "http://www.dnevnik.bg/bulgaria/2017/11/24/3085070_sled_13_godini_prokuraturata_povdigna_obvineniia_na/", "text": "Повече от 13 години и половина след потъването на кораба \"Хера\" Софийската градска прокуратура (СГП) повдигна обвинения на Милен Балчев и Стефчо Минчев за извършено престъпление по транспорта, при което е последвала смърт на 19 моряци. Двамата са обвинени, че в периода от юли 2002 г. До 13 февруари 2004 г. са допуснали да се повреди плавателния съд, което е довело до трагичния инцидент. Милен Балчев е бил генерален директор и ръководител \"Експлоатация\" на фирма \"Провидънс шипинг енд трейдинг\" ООД. Това дружество е менажирало кораба \"Хера\", собственост на \"MAESTRA SHIPPING S.A.\", и плаващ под флага на Камбоджа. Милен Белчев е бил и пълномощник на собственика на фирмата. Стефчо Минчев пък изпълнявал длъжността \"Технически директор\", ръководител \"Материално техническо снабдяване\", ръководител на бреговата структура на търговско дружество \"Провидънс шипинг енд трейдинг\" ООД и ръководител \"Морски операции\". Двамата обвиняеми не извършили необходимия ремонт на кораба и отказали планирани подобни дейности. През септември 2002 г. във Варна те приели без забележки и последващи рекламации ремонта на \"Хера\". Същевременно разследването е установило, че била извършена замяната на листове ламарина от палубната обшивка и дънния настил с ламарини с дебелини, по-малки от редуцираните остатъчни дебелини спрямо новите построечни такива. В края на август 2003 г., след извършването на класификационен преглед, възложили и допуснали извършването на преустройство на кораба чрез свалянето на 16 товарни стрели с прилежащото им оборудване, като не уведомили упълномощената от Камбоджанския корабен регистър класификационна организация - Български корабен регистър (БКР). Освен това двамата не снабдили капитана на кораба с актуална информация за състоянието му. В резултат на всичко това бурята, в която попаднал корабът при потъването си, причинила деформация повече от допустимата в корпуса. От това е последвало разхлабване на крепежа на люковото закритие на хамбара, при което в него е навлязла много вода. На 19 февруари 2010 г. разследването по делото беше спряно, тъй като не бяха събрани категорични доказателства за самоличността на извършителя. Разследването обаче беше възобновено на 9 май 2013 г. Двамата обвиняеми са с мярка за неотклонение \"Подписка\", като им е наложена и забрана да напускат страната.", "date": "2017.11.24", "title": "След 13 години прокуратурата повдигна обвинения на двама души за потъването на кораба \"Хера\""}
{"url": "http://www.dnevnik.bg/sport/2017/11/24/3085086_basketbolistite_zapochnaha_svetovnite_kvalifikacii_s/", "text": "Българските баскетболисти допуснаха драматична загуба в първия си мач от квалификациите за световното първенство в Китай през 2019 г. Националите, водени от Любомир Минчев, отстъпиха с 80:82 срещу Финландия в зала \"Арена Ботевград\". Първото полувреме беше много равностойно и почти през цялото време резултатът вървеше кош за кош. Българите спечелиха първата четвърт с 19:17, а в средата на втората стигнаха до най-големия си аванс - 25:20. Финландците обаче направиха обрат и се оттеглиха на почивка с преднина от три точки - 39:36. В третата четвърт българският отбор допусна да изостане с 13 точки след серия от тройки и контраатаки на Финландия. Гостите поддържаха комфортен аванс до последните три минути на мача. Домакините обаче се вдигнаха на щурм в края. Те бяха много близо до драматичен обрат, но не успяха да се възползват от шанса си. Българските баскетболисти стопиха изоставането си до една точка при 79:80. Te имаха 24 секунди за атака при 32 секунди до финалната сирена. Домакините обаче пропиляха две възможности да стигнат до кош и след това бяха принудени да пратят Джамар Уилсън на наказателната линия. Натурализираният американец не сгреши и даде три точки аванс на Финландия. В оставащите пет секунди Павел Маринов пробив към коша и беше фаулиран. Той вкара първия изстрел, а при втория умишлено стреля в ринга. Александър Везенков стигна пръв до топката и я изпрати в коша. Съдиите обаче отмениха попадението, което щеше да прати двубоят в продължение. Те прецениха, че Везенков е навлязъл в подкошието по-рано от позволеното според правилника. Това реши изхода на двубоя при оставащи 1.7 секунди до сирената. Стрелбата от тройката се оказа голямата разлика между двата отбора. Финландците вкараха 14 от 31 изстрела от далечно разстояние, а българите реализираха само пет от 18 опита. Уилсън беше най-полезен за успеха на скандинавците с 20 точки, седем асистенции, пет борби и три откраднати топки. Изключително силно се представи и Анти Канерво, който вкара пет от шестте си опита от тройката и завърши с 18 точки. Kaпитанът Шон Хъф добави 14 точки. Станимир Маринов беше най-резултатен в българския състав с 18 точки. Александър Везенков отбеляза 16, към които добави седем борби, три асистенции и две откраднати топки. Павел Маринов приключи с 15 точки и пет борби. В другия мач от група F Чехия постигна категорична домакинска победа над Исландия с 89:69. В следващия кръг, който ще се изигра на 27 ноември, българските баскетболисти ще гостуват на исландците, а финландците посрещат чехите. Програмата за оставащите мачове Финландия - Чехия Исландия - България България - Чехия Исландия - Финландия Финландия - България Исландия - Чехия Чехия - Финландия България - Исландия Чехия - България Финландия - Исландия", "date": "2017.11.24", "title": "Баскетболистите започнаха световните квалификации с драматична загуба"}
{"url": "http://www.dnevnik.bg/bulgaria/2017/11/24/3085085_bulgarski_evrodeputat_stana_purvata_jena_nachelo_na/", "text": "Българският евродепутат от ГЕРБ Ева Майдел беше избрана за председател на Международното европейско движение, съобщиха от нейния офис. Това е мрежа от проевропейски организации от 39 държави, в това число неправителствени организации, синдикати, бизнес организации, политически партии, местна власт. Организацията е създадена преди повече от 70 години, а за първи път неин председател става жена. Майдел спечели подкрепата на различни политически сили, сред тях ЕНП, социалисти и АЛДЕ. \"Изключително важно е да работим за гражданите, а идеите, които осъществяваме, да идват от гражданите, т.е. да събудим истинския дебат в Европа, за бъдещето на Европа, с участието на гражданите\", коментира Майдел. Друг важен акцент на нейната работа ще бъде поставен върху активността на младото поколение.", "date": "2017.11.24", "title": "Български евродепутат стана първата жена начело на Международното европейско движение"}
{"url": "http://www.dnevnik.bg/bulgaria/2017/11/24/3085090_dobrite_otnosheniia_s_erdogan_sa_vajni_za_bulgarskiia/", "text": "Министърът на външните работи и вицепремиер Екатерина Захариева заяви пред БНТ, че добрите отношения с турския президент Реджеп Ердоган са важни за българския национален интерес. Тя уточни, че южната ни съседка е важен търговски партньор на страната ни и това се отразява на икономиката. По думите ѝ след сключването на споразумението между Европейския съюз и Турция за бежанците натискът по българската граница е намалял над 89%. Точно заради това отношенията между двете страни трябвало да се запазят на това ниво. \"Няма мекушавост от наша страна. Не ни и липсва и характер\", добави Захариева. Тя уточни, че единият от тримата български граждани,  които бяха задържани в Одрин  по подозрения в трафик на хора, е отказал семейството му да бъде уведомено. За другите двама в момента се правят опити да се срещнат с близките им. Захариева каза още, че България трябва да подобри отношенията си със страните от Близкия изток. Според нея в последните години те са се променили негативно.", "date": "2017.11.24", "title": "Добрите отношения с Ердоган са важни за българския национален интерес, заяви Екатерина Захариева"}
{"url": "http://www.dnevnik.bg/politika/2017/11/24/3085092_dps_se_podgotvia_za_niakolko_vota_na_nedoverie_sreshtu/", "text": "ГЕРБ да се подготвят за няколко вота на недоверие. Това заяви пред БНТ председателят на ДПС Мустафа Карадайъ. По думите му неговата партия ще подкрепи БСП в искания от левицата вот на недоверие към правителството, след което ще мисли и за още такива. Той отрече действията на опозицията да са свързани с предстоящото българско председателство на Съвета на Европейския съюз. Според него това събитие не може да е алиби за прикриване на големия проблем в управляващата коалиция, а именно - наличието на \"Обединените патриоти\" в нея. На въпрос дали ДПС иска да ги смени в управляващото мнозинство той отговори, че \"този процес предстои\". След това обаче заяви, че \"не е казвал подобно нещо\", че партията му иска да е във властта. Той все пак посочи, че 90% от предизборната програма на ГЕРБ съвпада с тази на ДПС. \"Те обаче не я спазват. Има отстъпление от европейските ценности\", посочи Карадайъ. Според него това си проличало при посещението на  председателя на Европейския парламент Антонио Таяни , тъй като той не дошъл с председателя на нито една от големите партии в ЕП, каквато практика имало преди началото на всяко едно председателство. \"Някой нещо ни говори политически\", добави лидерът на ДПС.", "date": "2017.11.24", "title": "ДПС се подготвя за няколко вота на недоверие срещу правителството, обяви Карадайъ"}
{"url": "http://www.dnevnik.bg/sviat/2017/11/24/3085093_broiat_na_ubitite_v_konflikta_v_siriia_e_nadhvurlil/", "text": "Над 340 хил. човека са били убити до момента в конфликта в Сирия от неговото начало преди повече от шест години и половина, съобщи Сирийският център за наблюдение на правата на човека, цитиран от БТА. Агенцията отбелязва, че тези нови данни са били съобщени в момент, когато няколко чуждестранни сили увеличават своите дипломатически усилия за слагане на край на кръвопролитната война и броени дни преди поредния кръг от преговорите в Женева под егидата на ООН между сирийския режим и опозиция. Базираната във Великобритания неправителствена мониторингова организация, която разполага с широка мрежа от информатори в Сирия, е документирала гибелта на 343 511 души между средата на март 2011 г. и ноември тази година. Сред убитите са 102 618 цивилни, включително 19 хил. деца и 12 хил. жени. Загинали са над 119 000 бойци от проправителствените сили. Сред тях са 62 000 сирийски военнослужещи и 1556 членове на ливанското шиитско движение \"Хизбула\". Убити са били около 59 хил. бойци на бунтовнически групировки и на Сирийските демократични сили - кюрдско-арабски съюз, подкрепян от САЩ. Загинали са и над 62 хил. джихадисти, включително от \"Ислямска държава\". През четирите месеца след публикуването на предишната равносметка на организацията през юли в Сирия са били убити около 12 хил. души. Сред тях са 3000 цивилни и 4000 джихадисти.", "date": "2017.11.24", "title": "Броят на убитите в конфликта в Сирия е надхвърлил 340 хил. души"}
{"url": "http://www.dnevnik.bg/sport/2017/11/24/3085091_franciia_i_belgiia_razmeniha_po_edna_pobeda_v_purviia/", "text": "Франция и Белгия размениха по една победа в първия ден от финала на световното отборно първенство по тенис за мъже - купа \"Дейвис\". Сблъсъкът на стадион \"Метропол\" в Лил започна с категорични победи на първите ракети на двата отбора - Жо-Вилдред Цонга и Давид Гофен. В първата среща Гофен се наложи над Лука Пуи със 7:5, 6:3, 6:1 за два часа. Белгиецът изигра много солиден мач, като не даде нито една възможност за пробив на съперника. В същото време световният номер 7 имаше 11 шанса и реализира пет от тях - една в първия, две във втория и две в третия сет. \"Той играеше много добре в началото на мача, но след първия пробив започнах да се чувствам много добре. Заиграх по-освободено и пропуснах много малко топки\", заяви Гофен. За него това беше 82-и двубой през сезона, което е рекорд в световния тур за 2017 г. Във втория мач за деня Цонга победи Стив Дарси с 6:3, 6:2, 6:1. Французинът имаше нужда от 106 минути, за да зарадва 25-те хиляди зрители на стадиона в Лил. Той също не даде нито една точка за проби на своя съперник и се възползва при шест от своите 11 възможности. \"Беше много важно да изравним резултата. Все още ни предстои много работа. Трябва да останем фокусирани върху нашата цел, която е титлата, а не само победата в един мач. Резултатът е 1:1 и всичко може да се случи\", коментира Цонга. Франция преследва своя девети трофей в турнира, но първи от 2001 г. Те загубиха последните си три участия в сблъсъка за титлата - през 2002, 2010 и 2014 г. Белгия опитва да спечели купа \"Дейвис\" за пръв път в историята си при третия си финал след 1904 и 2015 г. В събота ще се изиграе мача на двойки, който ще противопостави Ришар Гаске и Пиер-Юг Ербер срещу Рубен Бемелманс и Йорис де Лур.", "date": "2017.11.24", "title": "Франция и Белгия размениха по една победа в първия ден от финала за купа \"Дейвис\""}
{"url": "http://www.dnevnik.bg/photos/2017/11/24/3084788_fotogaleriia_svetovnite_snimki_na_denia_-_24_noemvri/", "text": "Активистка от движение за правата на жените демонстрира пред щанд в магазин на сладкарската компания ''Рошен\" в Киев с искане украинският президент Петро Порошенко, чиято собственост е веригата, да изпълни предизборното си обещание и да продаде сладкарския си бизнес.", "date": "2017.11.24", "title": "Фотогалерия: Световните снимки на деня - 24 ноември 2017 г."}
