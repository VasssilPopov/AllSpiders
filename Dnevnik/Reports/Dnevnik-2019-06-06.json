{"url": "https://www.dnevnik.bg/evropa/2019/06/06/3921650_v_bulgariia_delut_na_vodite_za_kupane_s_otlichno/", "text": "Кипър, Малта, Австрия и Гърция са страните с най-чисти води за къпане в Европа. Това сочи публикуваният днес годишен доклад на Европейската агенция за околна среда (ЕАОС) и Европейската комисия, цитиран от ДПА и БТА. Четири страни са получили отлична оценка за най-малко 95 процента от водите си за къпане, се посочва в документа. В Кипър 99.1 процента от всички води за къпане са с най-високо качество. Тествано е качеството на водите на близо 22 хил. плажа, реки и езера през 2018 година в 28-те страни - членки на ЕС, плюс в Швейцария и Албания. В целия ЕС 85 процента от водните басейни за къпане са получили отлична оценка, което е леко повишение спрямо 2017 година. В   52.6 процента от изследваните водни басейни за къпане са с отлично качество (страна е предпоследна по този показател, след нея е Полша), 37.9 процента са с добро качество, със задоволително качество са 7.4 процента и едва един воден басейн за къпане, или 1.1 на сто, е с лошо качество. Общо са проверени 95 места за къпане в България. По думите на шефа на Европейската агенция за околната среда Ханс Брюнинкс има още предизвикателства пред опазването на чистотата на водните басейни - от справянето със замърсяването с пластмасови отпадъци до опазване на живата природа във водните басейни. Около 1.3 процента, или 301 водоема, са били с лошо качество на водите за къпане, което представлява риск от болести като диария. Това е лек спад спрямо 2017 година. Основни причинители на замърсявания за водите са били канализации и отпадъци от животновъдна и земеделска дейност. Наводненията и обилните валежи могат да увеличат замърсяването в реки, езера и морета, се посочва в доклада. С най-много водни басейни с лошо качество на водата за къпане през 2018 година са Италия (89), Франция (54) и Испания (50). В сравнение с 2017 г. броят на местата за къпане с \"лошо\" качество на водата във Франция е намалял (от 80 през 2017 г. на 54 през 2018 г.), а увеличение на местата за къпане с \"лошо\" качество на водата е имало в Италия (от 79 на 89) и в Испания (от 38 на 50). Общо 95.4% от 21 831-те места за къпане, наблюдавани в 28-те държави - членки на ЕС, са отговаряли на минималните изисквания за качество съгласно правилата на съюза, предаде пресслужбата на институцията. Пълния доклад можете да видите  тук .", "date": "2019.06.06", "title": "В България делът на водите за къпане с отлично качество е 52.6%"}
{"url": "https://www.dnevnik.bg/zelen/2019/06/06/3921668_parlamentarnata_komisiia_po_ustroistvo_odobri_globite/", "text": "Днес парламентарната комисия по регионална политика, благоустройство и местно самоуправление даде зелена светлина на много от оспорваните  от февруари насам  предложения за промени в Закона за устройството на Черноморското крайбрежие. Предстои извънредно заседание за уточняване на отговорностите при констатиране и актуване на нарушенията следващата седмица, но всички останали текстове бяха одобрени или оттеглени като дублиращи се днес. Одобрени бяха глобите за коли и плажуващи върху дюни (освен ако не са ембрионални дюни, които са в процес на формиране), но в същия законопроект депутатите се погрижиха и да осигурят свободният безплатен достъп до плажовете да важи не само за пешеходците, но и за колите. Това противоречие на волята на законодателя сочи, че той явно не смята, че плажовете в България все още имат дюни, до които тези автомобили и пешеходци да стигат безплатно и свободно. Отново нямаше нито предложение, нито изказване за нуждата защитените от \"Натура 2000\" дюни да бъдат пазени чрез глоби от строежи. Определените глоби бяха само за автомобили и плажуващи. За момента Християн Митев оттегли текста си за промени в чл. 17а, за да го доуточни. С него той беше предложил за имоти, в които има картирани и регистрирани дюни, да се разреши строителството, \"ако с проекта на подробния устройствен план и инвестиционния проект е предвидено тяхното опазване и съхраняване\". След оттеглянето на това предложение поне засега забраната за строителство остава, макар и без санкции за нарушителите. Промените  Вносител на първоначалния текст беше правителството, което предложи  промени, разработени от Министерството на туризма . Те включват защита на дюните чрез глоби за човешко присъствие върху защитените от \"Натура 2000\" местообитания. Глобите, които правителството предложи, са за преместваеми обекти от 2 хил. до 5 хил. лв., за плажни принадлежности и за палатки - от 500 до 1000 лв., а за автомобили - от 1000 до 3 хил. лв. Тези промени бяха приети днес. След първо четене в парламентарни комисия различни групи депутати и индивидуални вносители предложиха още промени и допълнителни глоби. По предложение на Валери Симеонов, Християн Митев и Георги Колев (НФСБ) в чл. 10 ал. 2 думата \"пешеходен\" се заличава с цел безплатният свободен достъп до морските плажове да бъде не само пешеходен, но и автомобилен. Също се прие обаче и тяхно противоположно предложение. Така в чл. 17а се създава нова алинея 2, според която се забранява \"поставянето на плажни принадлежности и палатки, а също и преминаването и паркирането и престоят на пътни превозни средства\" върху бели, сиви и залесени дюни (изключение тук са ембрионалните дюни). В крайна сметка чл. 17а забранява преминаването на коли и хора, а чл. 10 гарантира свободен достъп. Остава автомобили и пешеходци да идентифицират ембрионалните дюни и да стигат свободно българското море само там, където те са останали. Депутатите не видяха противоречие в двете разпоредби. Всъщност текстовете не бяха дискутирани, а приемани един след друг, като вариация беше дали групата на БСП се въздържа или не по конкретното предложение - съответно някои текстове бяха приети със 17 гласа \"за\", а други - с 13 гласа \"за\". Бяха приети и предложенията на председателя на комисията Искрен Веселинов да се определят в чл. 10а по специален ред местата, където могат да се разполагат палатки, шатри или да се паркира кемпер или каравана. При първо разполагане на палатка или кемпер извън специално регулирано място глобата ще е 1000 лв., а при второ - до 3000 лв. Това означава, че дори в собствения си имот гражданин не може да паркира кемпера си или да си разпъне навес, ако имотът не е регламентиран като специално място за къмпингуване. Същото важи и за паркинг, който не е регламентиран като \"място за разполагане на кемпери и палатки\". За \"устройване\" на такива места извън реда, посочен от закона, се предвижда първоначална глоба до 5 хил. лв, а при повторно нарушение - до 10 хил. лв. Истина или шега Депутатът от БСП Никола Динков в прав текст коментира, че членовете на комисията гласуват за текстове, от които 70% са термини, които не разбират. Зам.-председателят на комисията от БСП Дора Янкова призова да се отхвърли поне предложението на Министерството на околната среда и водите чрез тези промени за Черноморието да се промени Законът за отпадъците. Тя каза, че практиката да се прескача обсъждането на даден закон, като промените се прокарат през друг, е порочна и превръща комисията в \"пощенска кутия\". Предложението все пак беше прието от мнозинството. Люба Батембергска от гражданската група \"Да спасим Карадере\" посочи, че регламентирани места за къмпинг трябва да има, но в момента повечето частни имоти в близост до плажовете са окрупнени площи, купени от инвеститорски строителни фирми - като например испанската \"Ибердрола\" до плажа за природосъобразен туризъм \"Корал\" (един от само трите останали в България). Частни имоти, които да се използват да регулират места за къмпинг в близост до дюни, има само в община Шабла и там такъв туризъм вече се развива. За останалата част от Черноморието новата разпоредба, приета по предложение на Веселинов, ще предложи два пътя. Единият е държавата да определи имоти, които да се регламентират за разполагане на палатки и кемпери. Вторият път е загубването на туристите, търсещи почивка в близост до пясъчни дюни и изгонването им към други държави. Батембергска не посочи кой от двата пътя намира за по-вероятен. Думата взе и председателят на управителния съвет на Асоциацията на парковете в България Тома Белев, който предупреди, че разграничаването на видовете дюни е въпрос на експертна оценка и актовете по създадения нов регламент ще бъдат лесно обжалваеми в съда. Той напомни на депутатите, че приемат по същество противоконституционни уредби, цитирайки конституционния съдия Красимир Влахов, който преди седмица анализира в свой доклад, че  законите за крайбрежната плажна ивица, които позволяват строежите по нея, противоречат на конституцията . В отговор председателят на парламентарната комисия от \"Обединените патриоти\", който е юрист и инженер, заяви: \"Аз не съм съгласен с Красимир Влахов.\"", "date": "2019.06.06", "title": "Парламентарната комисия по устройство одобри глобите за коли и плажуващи върху дюни"}
{"url": "https://www.dnevnik.bg/sviat/2019/06/06/3921689_kitai_uskori_izgrajdaneto_na_sobstvenata_si_5g_mreja/", "text": "Китай издаде на водещите си мобилни оператори лицензи, за да изградят мрежите от пето поколение (5G) в страната си по-рано от очакваното, съобщи британският в. \"Файненшъл таймс\". Решението означава, че Пекин ускорява изграждането на мрежите въпреки спора със Съединените щати, опитващи се да изолират \"Хуауей\", гиганта в телекомуникацонното оборудване, като забранят на американския бизнес да търгува с него. САЩ и Китай се надпреварват за първенството в разгръщането на 5G мрежите, които се очаква да предизвикат революция в индустрията, съвременните технологии и потребителските навици. \"Чайна мобайл\", \"Чайна юникорн\" и \"Чайна телеком\" днес получиха лицензи от Министерството на индустрията и информационните технологии, съобщиха държавните медии, предаде британското издание. Тази стъпка се очакваше във втората половина на годината, вероятно в последните ѝ месеци. Според някои анализатори обаче това не дава непременно повод за оптимизъм. Лю Бин от инвестиционната фирма \"Ситибанк\" смята, че \"само сваляне или частично сваляне на забраната за американска технология за \"Хуауей\" може да помогне на китайските 5G мрежи да преминат към нормален темп на растеж\". Според Едисън Лий, анализатор от инвестиционната група \"Джефрис\", целта на Пекин е да покаже сила и да изпрати сигнал към Вашингтон, че напредъкът в тези технологии няма да бъде спрян. \"Хуауей\" твърди, че има достатъчно запаси от елементи (произвеждани иначе от американски компании) и собствена технология, за да продължи работа от 6 до 9 месеца. Лий обаче смята, че въпросът могат ли да се справят и след края на годината остава отворен.", "date": "2019.06.06", "title": "Китай ускори изграждането на собствената си 5G мрежа"}
{"url": "https://www.dnevnik.bg/razvlechenie/2019/06/06/3921607_avtorut_na_geografiia_na_blajenstvoto_erik_uainur_shte/", "text": "Американският писател и журналист Ерик Уайнър ще гостува в няколко български града в средата на юни по покана на БТА и българския си издател \"Фабер\". Информация за посещението му бе публикувана на сайта на община Бургас. Уайнър, известен с бестселърите \"География на блаженството\", \"Човек търси бог\" и \"География на гения\", ще бъде специален гост на Световния конгрес на информационните агенции, който се провежда веднъж на три години и шестото му издание с домакин БТА ще бъде в София от 13 до 15 юни 2019 г.. На него той ще изнесе лекция пред журналисти от всички водещи агенции в света като \"Асошиейтед прес\", ТАСС, \"Франс прес\" и \"Синхуа\". Следващата му спирка ще е във Велико Търново, където ще получи титлата Doctor honoris causa на Великотърновския университет. Преди да си замине писателят, ще се включи и в събитие на една от водещите телекомуникационни компании, организирано в нейния нов арт център. В него освен гостуващите 80 души в залата организаторите очакват включването и над 100 хил. абонати на фирмата онлайн. Книгите на Ерик Уайнър се радват на голям успех и са преведени на повече от 30 езика, а в някои училища и университети те са част от учебната програма. Смята се, че той създава собствен жанр, който представлява нов вид интелектуален пътепис, в който са включени само истински лица и исторически факти. След като завършва Университета в Мериленд и специализира журналистика в Станфордския университет, Уайнър става кореспондент на Националното обществено радио на САЩ и на \"Ню Йорк таймс\". Бил е репортер в повече от 30 държави, където е отразявал голяма част от международните събития през последните години. Носител е на няколко награди за журналистика, сред които Angel Award за отразяване на ислямските въпроси в Азия, на Borders Original Voices Award и е част от екипа, спечелил наградата Peabody за журналистическите си разследвания на тютюневата индустрия в САЩ. Сега живее в района на Вашингтон със съпругата, дъщеря си и двете им необуздани котки. Редовно пише колонка за BBC Travel, както и различни материали за \"Лос Анджелис таймс\", \"Уошингтън поуст\", \"Стейт\", \"Ню рипъблик\", \"Форин полиси\" и списанието на \"Ню Йорк таймс\". Води сутрешно предаване в Националното радио на САЩ и има собствен майсторски клас по творческо писане, който се провежда всяко лято в Непал.", "date": "2019.06.06", "title": "Авторът на \"География на блаженството\" Ерик Уайнър ще направи българска обиколка"}
{"url": "https://www.dnevnik.bg/politika/2019/06/06/3921713_bulgariia_moje_da_si_pozvoli_do_2_mlrd_lv_za_8_f-16/", "text": "Максималната нормална сума, която България може да си позволи за 8 изтребителя F-16, е 2 млрд. лв., каза министърът на отбраната Красимир Каракачанов на заседание на парламентарната комисия по отбрана. Във вторник Агенцията за сътрудничество в отбраната и сигурността на САЩ (DSCA) съобщи, че Държавният департамент е дал  принципното си одобрение  за евентуалната продажба за България на 8 нови бойни самолета F-16C/D Block 70/72 при цена 1.673 млрд. долара (почти 2.9 млрд. лв.). Това е над милиард лева повече от одобрената от парламента в София пределна цена от 1.8 млрд. лв (малко под 1.04 млрд. долара). В началото на годината парламентът  даде мандат за преговори със САЩ  и разреши промяна на тази пределна цена.  Каракачанов каза още, че очаква оферта под началната, получена в края на мината година, и че няма да се реже нито от бройката, нито от способностите на самолета. Той подчерта, че Конгресът е гласувал разрешението, което той дава на американското правителство за сделката като таван. \"Това не е сумата, на която да бъде сключен договорът. Американският Конгрес дава максималната сума, на която правителството може да сключи договор с България\", обясни Каракачанов. Министърът на отбраната даде пример със Словакия, за която конгресът е гласувал 2,8 млрд. долара, а словашкото и американското правителство подписаха договор за 1,8 млрд. долара. Това прави сумата 128 571 428 долара за изтребител, тъй като Словакия подписа сделка за доставка на 14 самолета. Каракачанов сметна шанса да няма сделка на 25% \"Ако двете страни не намерят приемлива среда, на която да се срещнат, има такъв шанс. Но го оценявам на не повече от 25%\", каза Каракачанов на въпрос дали има шанс да няма сделка. Той уточни, че в 14-дневен срок трябва да получим официално предложение за цена на изтребителите от САЩ и след това може \"да продължим разговорите, ако то се разминава с нашите очаквания\". Когато се договорят условията, договорът трябва да бъде одобрен и от Министерския съвет и Народното събрание, за да влезе в сила. Ако България постигне при преговорите подобна цена на Словакия, сделката ще влезе в рамките на границата, поставена от Каракачанов. Една от причините, заради които България може да не получи същата цена, е, че няма кредитна история при сделки със САЩ за разлика от Словакия, която е купувала хеликоптери. Цените на ракети и друго въоръжение, дали са за Словакия, дали за друга натовска държава или за ВВС на САЩ, са едни и същи, каза източник на \"Дневник\" от преговорния екип. Той обясни, че според условията на FMS програмата на САЩ (продажба за въоръжение на чужди държави), когато държавата няма кредитна история и няма оръжейни сделки, не може да получава големи отстъпки по отношение на разсрочване на плащане и за снижаване на процента на риска, който е заложен в цената. За да се отговори на изискването на правителството на САЩ за предварително плащане на изтребителите, се обмисля схема, при която България ще депозира цялата сума в банка и САЩ ще теглят суми на всеки етап на изпълнението на договора. Срокът за доставка на изтребителите е 36 месеца. В първоначалното съобщение на САЩ е  изброено относително подробно какво по-точно е поискало българското правителство  от производителя на самолетите \"Локхийд Мартин\" и други производители на въоръжение и техника. Някои елементи и въоръжение са в толкова ограничени количества, че тепърва трябва да се види дали по тяхната по-ниска цена или брой може и има смисъл да се преговаря. ", "date": "2019.06.06", "title": "България може да си позволи до 2 млрд. лв. за 8 F-16 според Каракачанов"}
{"url": "https://www.dnevnik.bg/sviat/2019/06/06/3921615_edva_13_strani_v_es_podkrepiat_chlenstvoto_na/", "text": "По-малко от половината членки на Европейския съюз са подкрепили до момента неофициален документ, който циркулира сред тях и изисква писмено потвърждение на поддръжката за разширяването към Западните Балкани. Това  пише  балканската редакция на \"Свободна Европа\", която твърди, че разполага с документа. В него, обяснява медията, се изисква от страните да потвърдят, че стоят зад ангажимента за европейска интеграция на Западните Балкани, за да няма \"план Б\" за тях. Целта на неформалния документ с инициатор Полша, разпространяван в \"затворени кръгове\" между представители на европейски институции в съответните страни (т. нар. non-paper), е да се \"постигне съгласие за някои спорни политически въпроси\", пише \"Свободна Европа\". Сред потвърдилите 13 (от 28) до момента страни са потвърдили основно страни от Централна и Източна Европа - страни, които спадат към групата на \"новите членове\". Далеч от единодушието Опитът е да се разшири подкрепата преди първата министерска среща по темата (Съвета по общи въпроси) на 18 юни. След това до края на месеца Европейският съвет (лидерите) трябва да реши дали да даде на Албания и Северна Македония дата за начало на преговори, както препоръча Европейската комисия  миналата седмица  (а и  миналата пролет ). Такова решение би мотивирало целия регион и би допринесло за \"укрепване на съпротивата на страните на  външни , вредни интереси на  други актьори  и да гарантира, че ЕС и занапред ще е водещ играч за положителна регионална трансформация\", се казва в документа. Призивът за \"смелото решение\" съдържа и аргумента, че \"политиката на разширяване е най-успешното средство за разпространяване на стандарта и ценностите на ЕС... (и) за провеждане на исканите реформи\". Инициативата разкрива разделенията между страните от ЕС за възможното отваряне на преговорите с Албания и Северна Македония, продължава \"Свободна Европа\". \"Председателят на Европейската комисия Жан-Клод Юнкер призна тази седмица, че засега няма консенсус между страните членки, че се одобрява отварянето на присъединителните преговори\", припомня изданието. За решение на Европейския съвет ще се изисква единодушие, каквото нямаше и на срещата в края на юни миналата година.", "date": "2019.06.06", "title": "Едва 13 страни в ЕС подкрепят членството на Западните Балкани"}
{"url": "https://www.dnevnik.bg/sport/2019/06/06/3921748_djokovich_stigna_purviia_si_polufinal_na_rolan_garos/", "text": "Новак Джокович се класира за първия си полуфинал на \"Ролан Гарос\" от 2016 г. Сърбинът победи със 7:5, 6:2, 6:2 Александър Зверев. В следващия кръг той ще се изправи срещу Доминик Тийм, който спечели с 6:2, 6:4, 6:2 срещу Карен Хачанов. Двата мача трябваше да се играят в сряда, но бяха отложени заради дъжда в Париж. Джокович се справи с огромно предизвикателство в края на първия сет. Зверев проби за 5:4 и сервираше за сета, след което сърбинът отговори с класа и взе три поредни гейма, за да излезе победител. \"Той е първокласен тенисист, с много силни качества и добър сервис. За мен беше предизвикателство да намеря правилния подход. В първия сет играх добре и въпреки това бях догонващ. Повратният момент беше онази точка, при която успях да върна пробива\", каза Джокович пред \"Евроспорт\". \"Радвам се, че отново съм на полуфиналите\", добави водачът в световната ранглиста, за когото това ще е девето участие в тази фаза на \"Ролан Гарос\". В другия полуфинал  предстои тенис класиката между 11-кратния шампион Рафаел Надал и Роджър Федерер .", "date": "2019.06.06", "title": "Джокович стигна първия си полуфинал на \"Ролан Гарос\" от 2016 г."}
{"url": "https://www.dnevnik.bg/politika/2019/06/06/3921747_ot_sankt_peterburg_radev_poiska_pravitelstvoto_da/", "text": "След  среща с руския президент Владимир Путин в Санкт Петербург днес  българският държавен глава Румен Радев призова правителството на Бойко Борисов да бъде \"по-активно\", \"не толкова срамежливо\" и да подходи към преговори за цената на руския газ в България. Той обяви, че е дискутирал въпроса на срещата, на която е присъствал и генералният директор на \"Газпром\" Алексей Милер, но не изземва по никакъв начин функциите на кабинета. По думите му има голям спад на цената на газа в борсите в Западна Европа, както и промяна в ситуацията относно доставчици и диверсификация. \"Очаквам правителството по-бързо да се мобилизира и да търси решение за снижаване на цените. От това зависи и топлофикация, и домакинства, и цена на стоки от първа необходимост, и българският бизнес като конкурентоспособност\", каза още Румен Радев. На въпрос на български журналисти дали руската страна е склонна на отстъпки, държавният глава заяви: \"Президентът Путин беше много ясен, че този въпрос е изцяло в сферата на отговорностите на \"Газпром\", но трябва да седнем и да говорим.Трябва да имаме много по-гъвкави механизми за договаряне, за актуализация и за ценообразуване. В момента в България започват да се сблъскват два различни подхода – единият е дългосрочните договори, когато говорим за тръбна газ за много години напред с фиксирани цени, а другият е моментните доставки, когато говорим за танкери, които доставят втечнена газ. Там се гонят най-добрите условия\". Той допълни, че на срещата е казал, че България вече е закупила 300 млн. кубически метра втечнен газ от Америка, което е 10% от потреблението ни, а цената е била по-изгодна от тази на тръбния газ от Русия. В началото на срещата, която закъсня близо два часа и продължи около час, Румен Радев обяви, че  Русия  има място в изграждането на АЕЦ \"Белене\" . След разговорът българският държавен глава даде брифинг за български медии, по време на който обяви, че руската страна продължава да настоява, че в проект като АЕЦ \"Белене\" трябва да има държавни гаранции, но решението на правителството е да няма. Президентът каза, че не е дискутирал с Путин ефекта от санкциите, наложени на Русия след анексията на Крим през 2014 г., но вероятно ще бъде тема на Международния икономически форум утре. Обсъждан е въпросът за модернизацията на поддръжката на техника за армията, като по думите на Радев руската страна има готовност да продължат отношенията си, докато България има решимост да поддържа руска техника. Румен Радев обяви, че срещата му с Путин, която е втора в рамките на година, е била важна и съдържателна.", "date": "2019.06.06", "title": "От Санкт Петербург Радев поиска правителството да договори по-ниски цени за доставка на руски газ"}
{"url": "https://www.dnevnik.bg/politika/2019/06/06/3921760_do_kraia_na_2020_g_v_bulgariia_moje_da_bude_izvurshena/", "text": "До края на 2020 г. в България може да бъде извършена първата белодробна трансплантация, каза в парламента министърът на здравеопазването Кирил Ананиев. Той представи проект за Национална програма за насърчаване на донорството до 2023 г. Четирима български лекари  вече заминаха за обучение в клиничното отделение \"Гръдна хирургия\"  към Медицинския университет във Виена. Сред тях има кардиохирург, анестезиолог-реаниматор, пулмолог и бронхолог. Лекарите са от ВМА и УМБАЛ \"Св. Екатерина\". Това е първото обучение, договорено с подписаното в края на януари 2019 г. споразумение между двете държави за квалификация и обучение на медицински кадри по линия на Евротрансплант. Към момента в България не се извършват белодробни трансплантации, като основният проблем е, че липсват специалисти. Договорено е също така екип трансплантолози от клиниката във Виена да помагат при провеждането на първите трансплантации на бял дроб в България. Общо 7 болници у нас са лицензирани за извършване на трансплантации. Шест от тях са в София и една във Варна. Ананиев каза, че досега у нас са направени 485 тpансплантации на бъбрек, 149 на черен дроб и 58 на сърце. Министърът коментира, че има сериозен проблем с донорите в мозъчна смърт, които през през 2018 г. са били 16. За да се насърчи донорството, здравното министерство е отпечатало специални карти за съгласие, които желаещите да дарят органи, могат приживе да попълнят и да носят със себе. \"Тези карти нямат юридическа стойност, обаче това е едно взимане на решение, докато човек е жив, дали иска да бъде донор или не, когато той изпадне в ситуация на мозъчна смърт, неговите роднини и близки да вземат мотивирано решение\", каза Ананиев. Общо 33 лечебни заведения у нас са лицензирани да откриват и поддържат донори в мозъчна смърт. От ВМРО обмислят да предложат законови промени, за да може информацията за това дали човек желае да бъде донор приживе да бъде записвана в системата за лични документи. Така при донорска ситуацията няма да се изисква съгласието на роднините, които в такава ситуация са в състояние на шок.", "date": "2019.06.06", "title": "До края на 2020 г. в България може да бъде извършена първата белодробна трансплантация"}
{"url": "https://www.dnevnik.bg/bulgaria/2019/06/06/3921751_asociaciiata_na_evropeiskite_jurnalisti_samorazpravata/", "text": "Асоциацията на европейските журналисти (АЕЖ) излезе с позиция за конфликта между репортери на Канал 3 и активисти на сдружението \"БОЕЦ\" ден след като водачът на движението Георги Георгиев се оплака във \"Фейсбук\", че е бил тормозен от екип на телевизионния канал и публикува видеа от сблъсъци помежду им. Той свърза случилото се с внесените от движението сигнали до различни институции  срещу участието на депутата от ДПС Делян Пеевски в евроизборите  и  срещу изваждането му от списъка на избраните депутати  по негово желание. В същото време ръководството на Канал 3 (свързван с Пеевски) е подало сигнал до Асоциацията на европейските журналисти с искане да реагира на случай на агресия срещу представители на медиа. \"Дневник\" публикува пълния текст на позицията на АЕЖ, огласена на сайта на организацията: В Асоциацията на европейските журналисти – България постъпи сигнал подписан от г-жа Ива Стоянова, програмен директор на телевизия Канал 3. В сигнала от АЕЖ се иска да вземе отношение по предполагаема агресия спрямо екип на телевизията от страна на г-н Георги Георгиев, председател на ГД БОЕЦ. В сигнала се твърди, че на 5 юли във Видин репортерът Пламен Петров и шофьорът Тихомир Георгиев са получили удари и нараняванията им са били освидетелствани в Съдебна медицина. В същото време в социалната мрежа Фейсбук цитираният Георги Георгиев твърди, че той и семейството му от няколко дни са подложени на тормоз от служители на телевизията, които в продължение на три дни дебнат пред работното му място и без позволение са нахлували в сградата на фирмата му. Тези твърдения са придружени от видео клипове, заснети с мобилния телефон на Георгиев. Асоциацията на европейските журналисти винаги е реагирала в случаи на физически посегателства срещу екипи на медиите и смята, че такива категорично са недопустими. В същото време, Асоциацията напомня, че Конституцията на Република България гарантира неприкосновеността на личния живот на гражданите и забранява те да бъдат следени или записвани, въпреки изричното им несъгласие. Защитата на личната неприкосновеност на гражданите е и принцип, гарантиран от чл. 10, ал. 1, т. 4 от Закона за радиото и телевизията. В тълкувателно решение № 7 от 4 юни 1996 г. по к. д. № 1 от 1996 г. Конституционният съд изрично отбелязва, че конституционната защита на личния живот на гражданите \"не означава, че не може да бъде осъществявана публична критика, особено на политически фигури, държавни служители и държавни органи\". В сигнала си до АЕЖ, от Канал 3 посочват, че техният екип работи по разследване и \"спазвайки всички правила на журналистиката\", се е опитал \"да потърси и предостави възможност на засегнатата страна да даде своите отговори по разследваните теми\". Без съмнение, предоставянето на възможност би трябвало да означава, че засегнатата страна може да приеме или да отхвърли тази възможност. С други думи, обектът на репортажа може да реши дали да отговори, или да откаже поканата за интервю. Това важи в особена степен за хора, които не заемат висши държавни постове. Дебненето и преследването на такива хора, след като са отказали да разговарят с медията, би могло да се квалифицира като посегателство срещу личната им неприкосновеност и журналистите не бива да го правят. На един от клиповете, публикувани от БОЕЦ, се вижда, че репортерът на Канал 3 извършва действия, с които пречи на Георги Георгиев да затвори вратата на личния си автомобил и да потегли. Докато прави това, единственият въпрос, който репортерът задава, е \"Ще се прекръсти ли вашето движение от БОЕЦ на Страхливец\". Този въпрос по никакъв начин не може да се отнесе към разследването, което се твърди, че се прави. Това не е журналистически въпрос и изглежда като саморазправа. Изключително неприятно е и че екипът влиза в съприкосновение и със съпругата на Георгиев, за която е известно, че е тежко болна и е на хемодиализа. Пред АЕЖ - България, Георгиев посочи, че е нападнал екипа, след като е видял, че един от тримата нанася удари на съпругата му. Действието се развива в частна собственост, в която по думите на Георгиев служителите на Канал 3 не са имали разрешение да влязат. По никакъв начин не е редно политически лица, обект на публична критика, да използват служители на приближени медии за репресия над свои опоненти. В журналистиката има стандарти и това, че дадено лице държи камера или микрофон не му дава право да използва репресивни прийоми и физически действия за сплашване на критици на собственика или близки до него влиятелни фигури. Саморазправата категорично трябва да бъде изключена като средство за решаване на спорове. Да се нападат екипи на медии е недопустимо. И тук е ролята на държавата да осигури защита на своите граждани. Георгиев посочи, че за трите дни, в които е бил под обсада, на четири пъти е извикал полиция и е обяснил, че не желае да бъде притесняван, но полицаите не са предприели мерки.", "date": "2019.06.06", "title": "Асоциацията на европейските журналисти: Саморазправата не може да е средство за решаване на спорове"}
{"url": "https://www.dnevnik.bg/sviat/2019/06/06/3921744_putin_prizna_za_nesuglasie_sus_sauditcite_za_cenata_na/", "text": "Руският президент Владимир Путин потвърди, че има разлики между позицията на страната му и доминирания от Саудитска Арабия картел ОПЕК за това какво е \"справедлива цена на петрола\", предадоха ТАСС и \"Ройтерс\". На среща с медии за началото на годишния икономически форум в Санкт Петербург, който започна днес, държавният глава каза, че независимо от това ще вземе общо решение с колегите в ОПЕК на среща в близките седмици. Коментарът му предхожда среща на суперкартела ОПЕК+ (водещите производители от ОПЕК и още няколко държави, сред които водеща е Русия), която трябваше да се състои на 25-26 юли, но според руския министър на енергетиката Александър Новак ще се отложи за 2-4 юли. Според \"Ройтерс\" коментарът на Путин подготвя почвата за трудни разговори в ОПЕК+ повече от половин година след  решението за свиване на производството  с общо 1.2 млн. барела дневно от 1 януари като стимул за цените на петрола и баланс на пазара. И тогава до последния момент не бе сигурно дали Москва ще се съгласи с исканото от останалите в суперкартела съкращение. \"Естествено е\" да има различия между Русия и Саудитска арабия за понятието \"справедлива цена\" на петрола, каза Путин. \"Вижте цената на барел, която използва Саудитска Арабия, за да изчисли бюджета си. Тя е значително по-висока, отколкото нашата.\" По думите на президента руският бюджет се прави при цена 40 на барел. Международният валутен фонд смята, че на Саудитска Арабия ѝ е необходима цена от 80-85 долара за барел, за да бъде балансиран бюджетът тази година, а цените към момента са около 60 долара. Според Путин цена от 60 или 65 долара е добра за Москва, а изнасящите петрол съюзници от ОПЕК+ трябва при вземане на решението да имат предвид и спада в продукцията на Иран (заради американските санкции) и Венецуела (по същата причина и заради проблеми в сектора) и нестабилността в Либия и някои райони на Нигерия. Агенция \"Новости\" отбелязва, че коментарът му не е съдържал ясна позиция за срещата на ОПЕК+ и дали сделката са свиване на добива трябва да се продължи с още половин година, но го цитира с думите: \"Трябва да отчитаме всички обстоятелства: спадащият добив в Иран, във Венецуела, в Либия, в Нигерия... и ръста на потреблението в летния период.\" Малко по-рано \"за\" продължаване на сегашната сделка с ОПЕК се обяви главният изпълнителен директор на \"Лукойл\", втория най-голям производител на петрол, Вагит Алекперов. По време на форума той каза, че свиването на добива, за което отговаря Русия - 228 хил. барела на ден - \"е относително малко, а видяхме какъв ефект получихме\". Същевременно ограниченията за износ на ирански петрол и намаляващото венецуелско производство предполагат петролната индустрия да е \"много внимателна\".", "date": "2019.06.06", "title": "Путин призна за несъгласие със саудитците за цената на петрола"}
{"url": "https://www.dnevnik.bg/photos/2019/06/06/3921574_fotogaleriia_novite_lica_ot_jenski_pazar/", "text": "Новите лица от Женски пазар\" е изложба на студенти от бакалавърска програма \"Фотография\" на Нов български университет: Александра Аргирова, Диляна Христова, Иван Александров, Кристиан Кънчев, Малина Панайотова, Михаел Младенов, Михаил Михайлов, Николай Иванов, Цветозар Цанев, Яна Тодорова.", "date": "2019.06.06", "title": "Фотогалерия: Новите лица от Женския пазар"}
{"url": "https://www.dnevnik.bg/sviat/2019/06/06/3921767_papata_odobri_italianska_popravka_v_molitvata_otche/", "text": "Папа Франциск е одобрил ново издание на богослужебна книга на католическата църква, в която е направена корекция в превода на италиански на молитвата \"Отче наш\". Тя ще влезе в сила след няколко месеца, колкото е нужно за отпечатването и разпращането на книгата. Според Евангелие от Матей текстът идва директно от Исус Христос, който отговаря на въпроса на учениците си да ги научи как да се молят. В края на молитвата се казва \"и не ни въвеждай в изкушение...\" (не введи нас во искушение), но през последните години в църквата се оформи дебат, че това създава впечатление, че Бог въвежда човеците в изкушение. Затова през 2017 г. папата заяви, че има нужда от по-точен превод на латинското  . Новият текст е \"и не позволявай (не ни предавай) да се поддадем на изкушение\". Това е същото като корекцията в превода на френски, договорена от френските епископи през март 2019 г. и приета от френскоезичните протестантски църкви - от   фразата е променена на  . Тя ще влезе в сила на 3 декември. Според италианското католическо издание Avvenir върху поправката в италианската версия е работено 16 години. Франциск е казвал, че фразата от молитвата е неточна, тъй като не Бог отвежда хората към грях: \"Не Бог ме хвърля в изкушение и гледа как пропадам. Той не прави това, а ми помага веднага да се вдигна.\"", "date": "2019.06.06", "title": "Папата одобри \"италианска поправка\" в молитвата \"Отче наш\""}
{"url": "https://www.dnevnik.bg/politika/2019/06/06/3921750_menda_stoianova_gerb_ne_moje_da_e_postoianno_boksova/", "text": "Причината премиерът Бойко Борисов да внесе днес проекта за намаляване на партийната субсидии от 11 на 1 лев на глас е, че ГЕРБ търпи негативи заради своята позиция, че държавна субсидия трябва да има. Това обясни в ефира на Би Ти Ви председателят на бюджетната комисия Менда Стоянова. На заседанието на комисията днес  проектът мина на първо четене . Внасянето на проекта  бе обявено сутринта от Народното събрание от самия премиер . Обясни, че чрез медии и неправителствени организации се настройват хората против ГЕРБ, която отстоявала винаги позицията за нуждата от тези субсидии. В крайна сметка не може постоянно отстоявайки принципна позиция да сме боксовата круша, обяви Стоянова. Тя не се ангажира с прогноза дали проектът ще бъде одобрен и в пленарната зала. Обяви, че въпреки принципната си позиция и разбирането си, че това е популизъм, депутатите от ГЕРБ ще подкрепят проекта на правителството. Разказа, че на заседанието на бюджетната комисия днес проектът е подкрепен от ГЕРБ, \"Атака\" и \"Воля\", въздържал се е депутатът на НФСБ, против е бил вотът на ДПС, а БСП изобщо не са участвали в гласуването. Нека сега, поставен по този начин въпросът, всяка политическа сила да се позиционира, призова тя.", "date": "2019.06.06", "title": "Менда Стоянова: ГЕРБ не може да е постоянно боксова круша заради позициите си"}
{"url": "https://www.dnevnik.bg/bulgaria/2019/06/06/3915255_pravoslavnite_praznuvat_dnes_vuznesenie_gospodne_-/", "text": "Според Новия завет 40 дни след възкресението си Христос останал на Земята, за да проповядва своето учение и да беседва с апостолите, движейки се между тях като Богочовек. На 40-тия ден, придружен от учениците си и от Дева Мария, той се изкачва на Елеонския хълм до Ерусалим и оттам пред очите на всички се възкачва на небето. \"И рече им: идете по цял свят и проповядвайте Евангелието на всички твари. Който повярва и се кръсти, ще бъде спасен, а който не повярва, ще бъде осъден. А повярвалите ще ги придружават тия личби: с името Ми ще изгонват бесове, ще говорят на нови езици; ще хващат змии, и, ако изпият нещо смъртоносно, няма да им повреди; на болни ще възложат ръце, и те ще бъдат здрави. А след разговора с тях, Господ се възнесе на небето и седна отдясно на Бога\", свидетелства Евангелието от Марко (16, 15-19). Според християнското разбиране след Възнесението Христос не изоставя хората, а им изпраща Светия Дух на Петдесетница и не престава да се застъпва за тях пред Отца. Спасовден В българската фолклорна традиция денят е известен като Спасовден. Името произлиза етимологически от думата \"спасение\", а празникът е натоварен е с много вярвания и ритуали. В народния календар седемте четвъртъци след Великден се почитат против градушка, а последният от тях - Спасовден, е свързан с култа към мъртвите. Според поверието на този ден се прибират душите на всички покойници, които са на свобода от Велики четвъртък. Според българските народни вярвания на 40-ия ден от Великден идват и самодиви. Те берат и се кичат с цъфналия в нощта срещу Спасовден росен. С него могат да се лекуват болните. Ето защо в навечерието на празника болни и недъгави хора отиват да преспят на росеновите ливади. Народните вярвания гласят още, че ако на Спасовден вали дъжд - годината ще е богата, а реколтата - обилна.", "date": "2019.06.06", "title": "Православните празнуват днес Възнесение Господне - Спасовден"}
{"url": "https://www.dnevnik.bg/politika/2019/06/06/3917478_prezidentut_radev_zaminava_za_sankt_peterburg_za/", "text": "За втори път в рамките на малко повече от година президентът Румен Радев ще се срещне с руския си колега Владимир Путин. Днес българският държавен глава заминава за Санкт Петербург, където първо ще разговаря с Путин в Константиновския дворец, а след това ще участва в Петербургския международен икономически форум. Първата среща между Радев и Путин бе в Сочи през май м.г. и бе последвана от визита на премиера Бойко Борисов в Москва няколко дни по-късно. Не стана известно защо и президентът, и премиерът бяха на посещения в Руската федерация в рамките на седмица. Тогава  Радев обяви, че не се е върнал с празни ръце , и заяви, че след десетгодишно прекъсване е възстановил диалога на най-високо политическо ниво между двете страни, а Борисов каза, че  това, което са транслирали и двамата, е \"нищо\" . И двамата поканиха Путин на посещение в България, но  тази пролет в София дойде премиерът Дмитрий Медведев .  Днес Радев ще бъде приет от Путин в Константиновския дворец в Санкт Петербург, а по програма разговорът между двамата трябва да продължи един час. Ден преди срещата излезе  интервю на българския президент в руската държавна агенция ТАСС , в което той призовава отношенията с Москва да се развиват \"така, както ги развиват западните ни партньори\", независимо от санкциите и контрасанкциите. В него държавният глава заявява позиция, че реализирането на АЕЦ \"Белене\" е неизбежно, \"защото са нужни надеждни източници на енергия за развиване на промишлеността\", както и обявява взаимноизгодно сътрудничество с Русия за поддържане боеспособността на наличното въоръжение. Попитан как оценява перспективата за продължаване на \"Турски поток\", той казва, че газопровод директно до територията на България е \"логичен избор за увеличаване на доставките на руски газ през Черно море\". Очаква се темите в интервюто да са част от темите на разговора с Путин днес, смятат на \"Дондуков\" 2 (бел. авт. - акценти от интервюто четете  тук ). След разговора с Путин Радев ще има и среща с представители на българската общност в Санкт Петербург. В петък българският държавен глава ще участва в президентския панел на Международния икономически форум, който е посветен на изпълнението на целите за устойчиво развитие на Организацията на обединените нации (ООН) до 2030 г. По време на форума той ще проведе срещи с генералния секретар на ООН Антониу Гутериш, както и с министър-председателя на Армения Никол Пашинян. Петербургският международен икономически форум започва днес и ще продължи до 8 юни включително. Събитието се провежда от 22 години, а от 2006 г. е под патронажа на руския президент Владимир Путин. В последните години от българска страна във форума е участвала енергийният министър Теменужка Петкова.  В списъка с участниците тази година са китайският президент Си Дзинпин, премиерите на Армения Никол Пашинян и на Словакия Петер Пелегрини. Според руските власти ще присъстват президентите на Молдова Игор Додон и признатата само от Русия и няколко държави Южна Осетия, председателят на босненското президентство Милорад Додик и вицепремиерите на Беларус, Белгия, Ирак, Казахстан, Катар, Киргизстан, Куба, Люксембург, Монголия, Сърбия и Узбекистан. По същото време западните лидери отбелязват годишнината от десанта на антихитлеристките съюзници в Нормандия през 1944 г. В българската делегация ще участват вицепремиерът по икономическата и демографската политика Марияна Николова и председателят на икономическата комисия в парламента Петър Кънев. Президентът ще бъде придружаван от съпругата си Десислава Радева. ", "date": "2019.06.06", "title": "Радев заминава за Санкт Петербург за среща с Путин и за икономически форум"}
{"url": "https://www.dnevnik.bg/analizi/2019/06/06/3917355_borisov_si_iska_veresiite/", "text": "Той отдавна не е смешен. Свършиха дните, когато се шегуваше и се къпеше в народната любов благодарение на мускулестия си вид и тарикатските си лафове. Той вече е брутален и завършен циник. Стигнал е онази фаза, в която изпитва непоносимост към всичко. Не понася никакви критики за действията си, не понася дори предпазливите намеци на подчинените си, че може да сгреши. Не понася цялото българско племе - това неблагодарно стадо, на което той всичко даде, всичко му построи, всичко му осигури - а то пак недоволно! Затова ги подкара по ред - първо простите избиратели: \"Ма, махни очилата, че не се видиш, ма!\", после \"по-сложните\" - както издаде Ахмед Доган в началото на века. Не забавен джентълмен в смокинг се яви на годишния бал на Конфедерацията на работодателите и индустриалците в България (КРИБ), както вероятно са очаквали домакините. Появи се заплашителна батка и им размаха бухалката от сцената. Той вече си иска вересиите - толкова много им даде! А те от залата се смеят предпазливо и му отговарят на натякващите въпроси като ученици - защото си мислят, че той се шегува. Разбират ли, че в прав текст им се казва - толкова много ви дадох, айде сега дайте и вие! Гарантирайте ми властта нататък, дайте рамо за местните избори, потушете евентуални протести, хвалете ме от зори до мрак. Всъщност разбират. И те дават от години - кой контролиран вот, кой апартаменти, кой името си като подставено лице. В замяна получават, но каквото властта реши. Всички придворни бизнесмени изпълняват определени роли. Един трябва да придобие футболен отбор, друг трябва да купи телевизия. Целта е на терена да не попадне случаен. Обществените поръчки са програмирани. Целият бизнес трябва да е режисиран. И той почти е. Почти. Да, обаче гласовете на избори стават все по-малко - 31% не са \"с малко, но завинаги\". С 31% си на ръба на случайността. Още един скандал като апартамента на Цветан Цветанов и каруцата може да затъне в блатото. И \"селянчето от Банкя\" може да не успее да я изтегли, нищо че джипът му е мощен. Дошло е време бизнесът \"да бъде активен\", чуха гостите на бала на КРИБ. Премиерът се качи на \"мегдана\" им, за да им съобщи под светлините на прожекторите мрачни новини: ако искат да не пипа данъците и да им довърши магистрала \"Хемус\", тоест да остане на власт, да внимават в картинката. И след като ги нашамари на живо, след като ги позаплаши с най-страховитата си физиономия, след като поимпровизира в стил Тодор Живков, ги пусна \"да се почерпят\". Но пък потресаващият монолог беше пуснат във \"Фейсбук\", за да се опияняват избирателите, че частният бизнес ще вдигне заплатите им, защото премиерът е наредил така. че нивото на политическата култура в България е толкова ниско. Докато придворният бизнес правеше реверанси след бруталната премиерска реч в София, в Прага над 100 хиляди души излязоха на протест срещу министър-председателя, затънал в корупционни съмнения. Тук това е невъзможно, независимо че бизнесът има толкова много поводи да въстане срещу тази власт. Десет години, в които административните тежести не намаляха въпреки постоянните обещания. Десет години, в които частни монополи процъфтяха благодарение на правителството. Десет години, в които властта захранва бизнеси по схеми в стил \"ремонт-на-ремонта\", а малки и големи инфраструктурни проекти се разпределяха между кръг играчи, в който качеството падаше заради цената на корупцията. Само през последната година Търговският регистър блокира няколко пъти, а за капак и гръмна. Сума закони въведоха нови и нови бюрокрации - уж заради прането на пари, уж за прозрачност, уж заради честността. Евтини лъжи за неосведомените избиратели. Всички дивотии, които премиерът изприказва и пред избирателите по села и паланки, и пред едрите индустриалци - целят едно: Никой да не Му държи сметка. с недекларираните имоти - включително от него, с раздадените европейски средства на близки до властта играчи, които явно се отплащат с услуги по избори. Този скандал обаче няма лесно да замре, нищо че избирателите преглътнаха на 26 май. Че му \"простиха\". Не всички са. Останалите около 70% от населението искат да разберат в детайли какво търси финансовият министър в чужд луксозен апартамент, защо някои строителни предприемачи продават на безценица апартаменти на висши функционери от ГЕРБ, а други провокират подкупи срещу неудобни като Иванчева. Гражданите изискват пълно разчепкване на цялото кълбо от вземане и даване във властта, заради което животът им става все по-несправедлив. За да се случи това, трябва да бъде сменено ръководството на антикорупционната комисия и на прокуратурата - и двете тотално затлачени от зависимостите си от властта. А това ще стане, когато се смени управлението. Местните избори са наесен и ако ГЕРБ ги изгуби, идват проблемите. Ей тази миниатюрна вероятност вдига кръвното на Борисов и го кара да си иска вересиите.", "date": "2019.06.06", "title": "Борисов си иска вересиите"}
{"url": "https://www.dnevnik.bg/sport/2019/06/06/3917637_bulgariia_e_na_69-o_miasto_po_skorost_na_maratonite/", "text": "България се нарежда на 69-ото място в света по средна скорост на маратоните. Това показва  най-задълбоченото проучване  на масовите шосейни бягания, правено досега. Данни от изследването бяха предоставени на \"Дневник\" от RunRepeat.com, който изготви мащабния доклад съвместно с Международната федерация по лека атлетика (IAAF). Анализът беше представен по време на първата глобална конференция за бягане в Ланджоу, Китай преди дни. Изследването се основава на над 107 милиона резултата в над 70 000 състезания, състояли се между 1986 и 2019 г. в Европа и Северна Америка. При маратоните България се нарежда на 69-о място в света със средно време 4.10:50 часа (взети са предвид резултатите на всички българи, участвали в маратони както в България, така и в чужбина). При жените средното време е 4.30:35 часа, а при мъжете - 4.06:59 ч. Въпреки това българските бегачи са намалили средното си време с 11 минути през последните десет години. САЩ е страната с най-голям брой бегачи, но от страните с най-много участници е най-бавната, сочат резултатите. След 2002 г. Испания е най-бързата нация в графата с маратоните с 3.53:59 ч., следвана от Швейцария (3.55:12 ч.) и Португалия (3.59:31 ч.). Един от акцентите в изследването е, че  2018 г. е първата, в която в световен мащаб жените бегачи са повече от мъжете . За България картината е по-различна, като само 11% от българските участници в маратони са жени.", "date": "2019.06.06", "title": "България е на 69-о място по скорост на маратоните"}
{"url": "https://www.dnevnik.bg/sviat/2019/06/06/3917517_udavena_v_more_ot_bokluk_moskva_vodi_trudna_bitka_za/", "text": "Ето я нашата пирамида!\", шегува се Роман Юдаков, сочейки към планина от отпадъци, висока 157 метра. На това място близо до Москва ще бъде построен завод за изгаряне на боклуците, но според активиста Юдаков, който живее в района, единствено рециклирането ще реши проблема с боклука на руската столица. \"Приоритетът на властите е да изгарят отпадъците, а не да ги събират разделно: никой не е готов за това\", казва 36-годишният електротехник на фона на най-голямото сметище в Русия в Тимохово, което заема 113 хектара. Всеки ден десетки самосвали докарват боклуци на създаденото в края на 70-те години гигантско сметище, намиращо се на около 50 км източно от Москва. След 2013 г. от бунището започват да се носят зловонни миризми, което според местните жители като Роман Юдаков означава, че има отделяне на токсични вещества. Според официалната статистика в Русия се рециклират само седем процента от отпадъците (за сравнение, процентът през 2017 г. е 43 във Франция и 68 в Германия, сочат данни на Евростат). Над 90% от ежегодните 70 млн. тона руски битови отпадъци в крайна сметка се озовават на сметища из цялата страна, подобни на това в Тимохово, без да броим многото незаконни сметища. Сред рухването на Съветския съюз събирането и  преработването на отпадъците  е в пълен хаос и общественият дебат по този въпрос е подновен преди две години при демонстрациите за закриването на препълнени сметища в района на Москва, която произвежда 15 процента от отпадъците в Русия и днес не може да се справи с този проблем. В отговор властите затвориха 24 от 39-те сметища в региона и тези, които продължават да работят, сега са принудени да приемат все повече отпадъци. Освен това властите съобщиха, че ще построят пет завода за изгаряне на отпадъци, един от които в Тимохово. Недоволството обаче не изчезва, защото промените стават много бавно. Извозване на отпадъци в Северна Русия За да разчистят отпадъците, натрупани в руската столица (която според официалните статистики има население от 12 милиона души, а според кмета - двойно повече), властите възнамеряват да извозят цели вагони с отпадъци в Северна Русия, в  региона на Архангелск. Проектът още от самото начало предизвика сериозна съпротива там и в цялата страна, като общият брой на демонстрантите срещу него достигна 15 000 души в началото на декември. Изправен пред тази криза, превърнала се в един от сериозните поводи за недоволство в Русия, президентът Владимир Путин обеща да ускори  рециклирането на боклуците , за да може до 2024 г. процентът на рециклираните отпадъци да достигне 60 процента. Това обещание се посреща със скептицизъм от компаниите, според които само частните инициативи са истински ефикасни. \"Властите нищо не правят. Само дават вид, че говорят за рециклиране, дори забелязах реклама в метрото и проучвания по този въпрос. Към настоящия момент обаче те не бързат да ни подкрепят или да ни помогнат да намерим площадки (за рециклиране на отпадъците). Всичко трябва да правим сами\", казва жителката на Москва Альона Рудюк. Тя работи в център за рециклиране на отпадъци, отворен успешно пред ноември от компанията \"Собиратор\", която събира боклуците, сортира ги и ги препродава. Всеки ден десетки хора идват да предават тук амбалаж. Промяна в закона и в манталитета Освен център за разделно събиране на отпадъци компанията има и камион, който обикаля Москва, за да събира отпадъци по домовете. Това е вариантът, избран от Наталия Умнова. От септември младата майка грижливо събира на балкона си всички отпадъци, които могат да бъдат рециклирани. Когато камионът на \"Собиратор\" дойде да извози отпадъците, на Наталия ще й бъдат платени 1000 рубли (15 евро). \"Проверих къде се намират близките центрове за рециклиране, но те или са затворени, или приемат само един вид отпадъци\", казва Наталия. Основателят на \"Собиратор\" Леонид Синицин признава, че битката е трудна. \"Показваме какво да се прави, но това не решава проблема. Необходими са промени в манталитета и в законодателството\", изтъква той. По силата на реформа, която влезе в сила на 1 януари, бяха създадени регионални оператори, натоварени със задачата да събират и управляват отпадъците. Според критици обаче тя се свежда най-вече до увеличаване на местния данък смет. \"Трябва да се вдига цената на опаковките, а не да се увеличават данъците\", казва недоволно бившият депутат Максим Шингаркин, един от авторите на текста. \"Докато хората са ядосани, няма да имат мотивация да рециклират\". Обещания и добри намерения В отговор на запитване на \"Франс прес\" московските областни власти заявиха, че увеличението е заради поставянето на контейнери за разделно събиране и увеличените цени за транспорт. Според тях има напредък. Пример за това е откриването на три центъра за рециклиране миналата година в рамките на \"рекордно кратко време - от три до шест месеца\" и продължаващият строеж на девет частни центъра. В различни мероприятия тази година са били обхванати близо 713 000 ученици с цел да им се обясни ползата от рециклирането, твърдят властите. Това обаче не е достатъчно, за да повярва Максим Шингаркин на декларираните добри намерения. Според него основният оператор в региона на Москва, \"РТ-Инвест\", дял в който има мощната държавна компания \"Ростек\", няма голям интерес към рециклирането и изгражда четири завода за изгаряне на отпадъци близо до Москва. \"Разделното събиране ще намали количеството на изгорените отпадъци\", твърди бившият депутат. \"РТ-Инвест\" казва в отговор, че строи осем центъра за рециклиране, и уверява, че е \"в неин интерес\" да захранва бъдещите си заводи. \"Само след старателно разделяне на отпадъците тези от тях, които не могат да бъдат използвани отново, ще бъдат извозвани в завода за изгаряне на отпадъците\", каза пред \"Франс прес\" говорителката на компанията Евгения Соколова. /БТА", "date": "2019.06.06", "title": "Удавена в море от боклук, Москва води трудна битка за рециклирането му"}
{"url": "https://www.dnevnik.bg/evropa/2019/06/06/3916267_kakvo_shte_napravi_naslednikut_na_mei_s_brekzit/", "text": "Кои са кандидатите за поста на досегашния британски премиер Тереза Мей и какво са казвали за Брекзит? В края на май  Мей обяви, че се оттегля , задействайки надпреварата за нов лидер на партията и нов премиер. Повечето фаворити за позицията се очаква да настояват за по-категорично скъсване с Европейския съюз. Агенция \"Ройтерс\" представя депутатите консерватори, които досега са заявили, че ще се кандидатират, както и какво са казвали за Брекзит. Те са подредени в реда, посочен от Oddschecker, уебсайт, който комбинира коефициентите на букмейкърите. Борис Джонсън, 54 години Явният фаворит на букмейкърите бе лицето на официалната кампания за напускането на ЕС. Бившият кмет на Лондон подаде оставка като външен министър през юни миналата година в знак на протест срещу стратегията на Мей в преговорите за Брекзит. Във видео от кампанията си той заяви, че Великобритания ще напусне ЕС на 31 октомври  със или без сделка , както и че евентуален втори референдум за еврочленството би бил много лоша идея и би предизвикал разделение. В редакционна статия за вестник той каза: \"Никой разумен не би се стремял единствено и само към изход без сделка. Никой отговорен не би изключил варианта без сделка\". \"Ако сме смели и оптимистично настроени, можем да постигнем добра сделка с нашите приятели отвъд Канала, да излезем добре и навреме – до 31 октомври – и да започнем да отговаряме на всички надежди и амбиции на хората\". Джонсън е завършил колежа \"Итън\" и Оксфордския университет. Майкъл Гоув, 51 години Гоув, един от най-видните активисти за Брекзит по време на референдума през 2016 г., бе министър на околната среда в кабинета на Мей. За Брекзит смята, че може да обедини партията и да го реализира. Каза, че предстои да обяви по-подробните си планове по въпроса, но пред Би Би Си коментира: \"В правителството и в тази работа се заех с подготовката за сценария без сделка, това е един възможен изход Ще сме способни да преминем през него, но в крайна сметка е по-добре за всички нас, ако подсигурим сделка и напуснем по подреден начин\". \"Трябва да напуснем ЕС преди да проведем избори\", написа Гоув в \"Туитър\", добавяйки, че в противен случай лидерът на опозиционната Лейбъристка партия Джеръми Корбин може да стане премиер с подкрепата на шотландските националисти. Гоув е завършил Оксфордския университет. Андреа Ледсъм, 56 години Застъпник за Брекзит, Ледсъм през 2016 г. стигна до финала в надпреварата за наследник на Дейвид Камерън. Оттегли се заради критики след интервю, в което каза, че това, че е майка, й дава повече право да отговаря за бъдещето на страната, отколкото съперничката й Мей, която няма деца. Доскоро бе лидер на Камарата на общините (де факто представител на правителството в долната камара на парламента), но миналия месец  подаде оставка , като заяви, че не вярва, че правителственият подход ще изпълни резултата от референдума за Брекзит. В неделя каза, че ще положи сериозни усилия, за да насърчи ЕС за сделка, \"с която всички да сме съгласни\", но също така заяви, че Великобритания трябва да напусне блока в края на октомври със или без споразумение. Завършила е университета \"Уоруик\", преди да прекара 25 години в банковия и финансовия сектор. Доминик Рааб, 45 години Рааб бе министър за Брекзит в кабинета на Мей, но след само пет месеца на поста миналата година напусна, като каза, че проектът за споразумение за излизане от ЕС не отговаря на обещанията на Консервативната партия. Водеше кампания в подкрепа на Брекзит. Пред Би Би Си коментира, че планира да се стреми към \"по-честна сделка\" с Брюксел, включително предоговаряйки плановете за митниците и границите, отнасящи се до Северна Ирландия. Също каза, че няма да забави Брекзит след октомври и е готов за напускане без сделка. Син на евреин бежанец, Рааб е завършил Оксфордския университет. Джереми Хънт, 52 години Хънт замени Джонсън като външен министър през юли след шест години като здравен министър. Предишната му позиция го направи непопулярен за много избиратели, които работят или зависят от намиращата се в затруднено финансово положение Национална здравна служба. На референдума през 2016 г. бе поддръжник на оставането в ЕС. Сега казва, че макар да предпочита излизане със сделка, смята, че вариантът без сделка е по-добър от варианта без Брекзит. В статия за \"Дейли телеграф\" стана най-високопоставеният кандидат за поста на Мей, отхвърлил заплахата за излизане без сделка до края на октомври. По думите му депутатите биха блокирали подобно действие. \"Всеки премиер, обещал излизане от ЕС до конкретна дата – без време за предоговаряне и приемане на нова сделка – на практика ще се обвърже с избори в момента, в който парлaментът опита да го спре. А опитът за Брекзит без сделка чрез избори не е решение; това е политическо самоубийство\", написа Хънт. \"Затова единственото решение е различна сделка Това значи преговори, които ни извеждат от митническия съюз, зачитайки легитимните опасения за ирландската граница\". Не изключва напълно \"твърд\" Брекзит, но го смята за краен случай. Завършил е Оксфордския университет. Рори Стюарт, 46 години Бивш дипломат, Стюарт наскоро бе повишен в министър на международното развитие. За пръв път бе избран в парламента през 2010 г. и подкрепи оставането в ЕС през 2016 г. Против излизане без сделка е и е поддръжник на споразумението на Мей с Брюксел. Пред \"Скай нюз\" каза, че е привърженик на \"прагматичен, умерен Брекзит\". Заяви, че няма да се стреми към предоговаряне на сделката на Мей, която три пъти бе отхвърлена от парламента. Според него всеки, който казва, че може да го направи до октомври, \"заблуждава себе си или заблуждава страната\". Завършил е колежа \"Итън\" и Оксфордския университет. Саджид Джавид, 49 години Бивш банкер и защитник на свободните пазари, бил е в различни позиции в кабинета и редовно се представя добре в проучвания сред партийните членове. Имигрант второ поколение от пакистански произход. Има портрет на Маргарет Тачър на стената в кабинета си. Гласува за оставане в референдума през 2016 г., но преди това бе смятан за евроскептик. Иска да промени сегашната сделка за Брекзит и да я прокара през парламента, но ще бъде готов за \"твърд\" Брекзит, ако това се окаже невъзможно. \"Трябва да напуснем на 31 октомври. И ако не можем да получим сделка, трябва с огромно съжаление да напуснем без такава, след като сме направили всичко възможно, за да минимализираме безредието\", написа в \"Дейли Мейл\". Против втори референдум е: \"Никога в историята на тази страна не сме искали от хората да гласуват втори път, без да приложим решението им от първия\". Син на шофьор на автобус, завършил е университета в Екситър. Естер Маквей, 51 години Бивша телевизионна водеща и поддръжник на Брекзит, през ноември се оттегли от поста министър на труда в знак на протест срещу сделката на Мей с ЕС. В неделя каза, че Великобритания трябва да напусне на 31 октомври дори и без сделка. За \"Дейли телеграф\" писа, че никое правителство, водено от нея, няма да поиска забавяне на Брекзит след 31 октомври. \"Трябва да спрем да губим време в изкуствени дебати за предоговаряне на \"предпазни мрежи\" или възраждане на нескопосани сделки. Единственият начин да изпълним резултатите от референдума е активно да приемем излизането от ЕС без сделка\". Завършила е университета \"Куин Мери\" в Лондон. Мат Ханкок, 40 години Министърът на здравеопазването Мат Ханкок, бивш икономист в Bank of England, подкрепи оставането през 2016 г. Бе избран в парламента през 2010 г. и е заемал няколко министерски поста. Пред радио Би Би Си каза, че излизането без сделка не е опция, защото парламентът не би го разрешил. Готов е да предоговори сделката на Мей с ЕС, но ще се фокусира върху прокарването й в парламента. За \"Дейли мейл\" писа, че консерваторите трябва да си върнат избирателите и от двата лагера, които са отишли при други партии. Пред \"Скай нюз\" каза, че планира да предоговори бъдещите отношения с ЕС и ще проучи възможността за промяна на споразумението за оттеглянето. \"Трябва да напуснем ЕС преди 31 октомври. Все още мисля, че това е постижимо\", подчерта той. Завършил е Оксфордския университет. Марк Харпър, 49 години Избран е в парламента през 2005 г. след като е работил като счетоводител. Бил е зам.-министър на финансите. Бе главен партиен организатор при управлението на бившия премиер Дейвид Камерън. През 2014 г. подаде оставка като министър на имиграцията, след като се разбра, че прислужницата му не е имала разрешение да работи във Великобритания. На референдума подкрепи оставането в ЕС, но казва, че сега би гласувал за напускане. Пред \"Скай нюз\" заяви, че би удължил процедурата за излизане от съюза, за да има време за сделка. \"Искам излизане със сделка, но ако не можем да получим сделка, която да мине през парламента, трябва да напуснем без споразумение за излизане\". Завършил е Оксфордския университет. Сам Джима, 42 години Единственият кандидат, който подкрепя втори референдум за Брекзит. Бивш инвестиционен банкер и предприемач. Влезе в парламента след изборите през 2010 г. През януари 2018 г. стана министър за университетите, но подаде оставка 10 месеца по-късно заради сделката на Мей за Брекзит. Според него се обсъждат твърде малко възгледи за Брекзит. \"Парламентът е в безизходица, всички знаем това. Искаме да можем да обединим страната, затова мисля, че крайна дума за сделката за Брекзит е начинът това да се постигне. Аз ще съм единственият кандидат в надпреварата, предлагащ тази опция, която се подкрепя от мнозинството хора в обществото\", посочва той.", "date": "2019.06.06", "title": "Какво ще прави наследникът на Мей с Брекзит"}
{"url": "https://www.dnevnik.bg/skorost/2019/06/06/3915827_frank_tiiman_ot_rols-rois_vijdame_v_bulgarskiia_pazar/", "text": "- През 2011 година беше първата. Смисълът е да сме видими дори в страни, в които нямаме представителство. Винаги при тези обиколки даваме възможност за тестове на нашите най-нови модели. Правим ги, защото всеки нов клиент е важен за нас независимо откъде е той. - За да се получат нещата, трябва да има желание и от двете страни. Първото условие е пазарът да има потенциал както като продажби, така и като определен брой автомобили за сервизиране. Другото важно условие е да намериш подходящия партньор и мисля, че това е факт. \"М-Кар\" бяха готови да инвестират в това място и ни ще се опитаме да им помогнем, за да бъдат успешни. С появата на сервизния център вече имаме и място, където хората могат да получат информация за моделите, съдействие за включване в тест драйв или закупуване на автомобил. Другият плюс е, че така ще научим повече за българския пазар - особености, нужди, желания. С нарастващия брой автомобили \"Ролс-Ройс\" в България ще има нужда да сме тук и да предлагаме сервизно обслужване. Още е рано да дадем оценка за работата на сервиза, но вече получаваме добър отзвук от клиентите ни тук. - Сервизи имаме в Истанбул, Букурещ и Виена. Така или иначе има немалко разстояние до най-близкия друг център. Нямаме за цел да сме близо до всеки клиент, тъй като предлагаме и индивидуални решения, бихме могли да докараме до София за сервизиране кола на наш клиент от Сърбия или Босна... - Тази статистика не ми е позната, но тук става въпрос само за регистрираните в България автомобили. А нашите клиенти са граждани на света. Когато бях тук преди две години, се запознах с българин, който има един \"Ролс-Ройс\" тук и един в Южна Франция, където прекарва доста от времето си. Така че той има два, но за статистиката е един. Всеки може да регистрира колата си където поиска и статистиката тук дава някаква представа, но не и пълната картина. С лансирането на \"Кулинан\" в България  усещаме засилване на интереса към марката тук. Често един модел привлича клиенти към марката, след което те си купуват друг модел от гамата. Няма да се учудя, ако това стане и тук. Имайте предвид, че гаражът на нашите клиенти е като гардероба за повечето хора. Така, както ние сутрин избираме каква риза и костюм да облечем, те избират с кой автомобил да излязат в зависимост от случая. Нашите клиенти имат в гаража си пет, шест, осем автомобила. Запознах се и с един собственик на \"Ролс-Ройс\", който имаше около 100 автомобила, при това не ретро коли за изложба, а модерни, готови да бъдат карани всеки ден. - Нашите проучвания показват, че 80% от купувачите на \"Гоуст\" сядат зад волана от време на време. При \"Фантом\", това важи за 60 на сто от клиентите. Разликата е обяснима предвид факта, че \"Гоуст\" е по-неформален автомобил. Средната възраст на собствениците му е 10 години по-ниска, отколкото на притежателите на \"Фантом\". \"Гоуст\" е моделът, който привлече нови клиенти към марката. - Има една консултантска къща \"Кап\" от Германия, тя прави проучвания за богатството на хората по света всяка година. В последното издание те прогнозират повишаване на броя на богатите хора в няколко региона. И за Европа очакванията са, че броят на богаташите ще се увеличи над средното за света. И повод за това очакване са прогнозите, че в страните от Централна и Източна Европа, включително и България, ще се появят нови много заможни хора. Това означава, че ще се повиши търсенето на луксозни продукти, което включва и нашите автомобили. Според \"Кап\" богатите в тези страни ще нарастват с между пет и седем процента на година. Така че в следващите десет години се очаква в тези страни да има 50 до 70% повече богати хора, отколкото сега. - Никога не сме имали подобна политика. Нямаме черен списък на хора, на които не бихме продали автомобил. Кои сме ние, за да кажем кой е от добрите, кой е от лошите. Винаги има нещо между черното и бялото и няма как да сложиш граница между тях. Мотото на \"Ролс-Ройс\" винаги е било 100% уважение към клиента. Ние не сме съдии, за да делим хората на добри и лоши. Според мен това е било мъдро решение още при създаването на марката. - Всъщност повишените продажби се дължат на стабилното търсене на цялото портфолио. Първият нов \"Фантом\" беше доставен през март, така че още дори нямаме пълна година на пазара. Имаме стабилно търсене на всички останали модели. Най-продаваният от тях през миналата година е \"Гоуст\", въпреки че е на пазара вече девет години. Това само показва, че за \"Ролс-Ройс\" не важи жизненият цикъл, който имат нормалните автомобили. Имайте предвид, че нашата цел не е непрекъснато повишаване на продажбите и достигане на петцифрови резултати. За нас е много по-важно да направим няколко сериозни индивидуализации, отколкото да продаваме стандартни коли, доколкото изобщо има стандартен \"Ролс-Ройс\". - Приемът беше много добър. Може би тази година това ще е най-продаваният ни модел. С \"Кулинан\" стигнахме до нови клиенти, което е жизненоважно за един нишов производител на автомобили като нас. В страни като България и нейните съседи клиентите очакваха с нетърпение 4Х4 от нас. Интересът към модела сега е огромен от тези райони.", "date": "2019.06.06", "title": "Франк Тийман от \"Ролс-Ройс\": Виждаме в българския пазар голям потенциал"}
{"url": "https://www.dnevnik.bg/gradska_sreda/2019/06/06/3917675_obsujdaneto_na_plana_za_borisovata_gradina_otkri_dosta/", "text": "Чия е собствеността на важни обекти в Борисовата градина не се знае от проектантския екип, изготвил проекта за Подробен устройствен план (ПУП) на най-големия парк в София, стана ясно на общественото обсъждане. То продължи до късно снощи в Университета по архитектура, строителство и геодезия. Присъстваха над 500 души. На трибуната бяха част от авторите на проекта начело с чл. кор. арх. Атанас Ковачев, главният архитект на София Здравко Здравков и модераторът на обсъждането Миряна Сирийска. На първия ред сред гражданите в зала \"Максима\" седнаха кметът Йорданка Фандъкова и председателите на общинските комисии по околна среда и по устройство на територията. На по-задните редове се разположиха общински съветници от ГЕРБ, а до тях природозащитници прилежно бяха разгърнали карти и наредби и чакаха да вземат думата. Първо проектантът арх. Ковачев представи идеите си, залегнали в изготвения проект за ПУП. Изненадващо темата за стадионите мина без фенски страсти. Повечето експерти се съгласиха с арх. Ковачев, че могат да се реконструират, но в сегашните си размери. Само мъж с шапка на ЦСКА попита, като ще си остане \"Българска армия\" в сегашната \"чашка\", колко нагоре ще може да се вдигат трибуните. \"Разговарял съм със собственика на стадиона и те ще махнат пистата около терена, за да си увеличат местата на трибуните. Не си представям там нови обеми\", обясни проектантът арх. Ковачев. Мъж, представил се за адвокат на ЦСКА, обяви, че има подписка и за 10 дни са събрани 90 хиляди подписа в подкрепа на нов стадион. \"Няма да падне нито едно дърво, ако се изгради. Нашият собственик е сериозен природолюбител и опазва дърветата\", заяви той сред бурния смях на залата. Какво налага възстановяването на изчезналото още през 1936 г. Климатично училище, както и въпросът \"Защо в ПУП-а не е включена зоната \"Софияленд\", отнета от парка през 2000 г. като \"зона за атракции и забавления\", а сега е жилищен квартал? Защо и 35 дка гъста гора в НТЗ \"Хладилника\" до болница \"Токуда\" не е в парка?. Ще пиша предложение тези територии да се включат в него, обяви Воислав Тодоров. Той е общински съветник и е от малкото активни опозиционери на ГЕРБ в градския парламент. \"В \"Софияленд\" е предвидено запазване на съществуващата сграда. А и там няма в момента инвестиционни намерения\", отговори главният архитект Здравков. \"Но утре могат да се появят. И тогава?\", отвърна Воислав. Получи отговор, че ако се появи инвестиционно намерение, то ще бъде разгледано, като стремежът ще е да се запазят дърветата. Недоволството \"Вие прекалявате!\", провикна се към трибуната мъж от залата. Тогава модераторът г-жа Сирийска извика в микрофона \"Ако не спазвате реда, за щастие има полиция и аз ще я призова!\" Тук цялата зала закипя от негодувание и сякаш отправената заплаха окуражи гражданите да задават по-остри въпроси. Андрей Зографски от сдружение \"Спаси София\" изброи всички паркинги, заложени в ПУП-а, и изчисли, че ще има нови 1000 паркоместа. Проектантът се оправда, че те са за публиката, когато има мачове. Негов колега от екипа увери, че само около националния стадион в делничен ден са преброили 500 паркирани коли. Пред един от трите микрофона в залата застана Гергана Пирозова от \"Спаси Борисовата градина\". \"През 2015 г., когато беше конкурсът за ПУП-а, арх. Петър Диков (тогава гл. архитект на София) заяви, че целта на ПУП-а е да върне 300 декара в парка. Колко декара успяхте да върнете, арх. Ковачев?\", попита тя. Кой лъже? Частна собственост са Маймунарника, 10 декара до \"Софияленд\", а до Ловния парк има 500 декара частна общинска собственост, заизрежда Пирозова. \"А в парк тя може да е само публична! Във вашата карта, арх. Ковачев, едни терени са частна собственост, но в друга са общинска. Кой лъже? Казахте за Климатичното училище, че е с неустановена собственост. Предназначението на този терен от 10 декара и три сгради, който е до къпалня \"Мария Луиза\" и има и минерален извор, е \"за курортно-рекреационна дейност\" - пише го в кадастъра! Кажете изключителна държавна собственост ли е или е с неустановена?\", настоя Пирозова. На трибуната се усети объркване. На помощ се притече мъж от залата, представил се като инж. Златаров, геодезист от екипа, изготвил ПУП-а. Той обяви, че кадастралната карта била динамична система и собственикът на даден терен от парка в нея може да се променя. \"Кадастралната карта, която съм ползвал, е от 2010 г. Ако в нея пише един собственик и той се смени, новият може да не се нанесе в картата\", каза инж. Златаров. Маргинализира ли се Борисовата градина Жената от \"Спаси Борисовата градина\" отново запита проектанта знае ли чия е собствеността на Маймунарника, на Климатичното училище – на държавата или е неизяснена. Отговор от проектанта не последва. От трибуната арх. Къдрева обеща, че \"ние постоянно актуализираме собствеността според кадастралната карта\". И уточни, че Маймунарника бил на \"Софийски имоти\", които вземали 11 хиляди лева наем. Активист на Зелените обясни пред микрофона, че кадастърът не прехвърля и не учредява собственост. \"Би трябвало да гледате нотариалните актове на всеки обект\", простичко препоръча той на седналите на трибуната. \"Паркът не е място за високо спортно майсторство. То маргинализира Борисовата градина\", продължи зеленият активист. \"Няма смелост в този проект. От 300 декара, които трябваше да върнете на парка, колко успяхте\", риторично запита той. Последва обещание от арх. Ковачев: \"Ние няма да позволим разширяване на стадионите\". Тепърва му предстоеше да обяснява нужен ли е музей \"Зелената памет на София\" с РЗП от над 1000 кв.м и три нови сгради на Климатично училище с неясен статут. И защо ще възстановява изгорелия ресторант \"Тенекиите\", който е върху частен терен. И как така освен игрища и съблекални на гара Пионер се оказва, че е планирана \"малка зала за културен център\"... За всички тези нови строежи той вече има опоненти в Столичната община – и кметът, и председателят на общинския съвет са против тях. Чакат се писмени предложения Кой ще опази лесопарковата част на Борисовата градина, в която дърветата не са картотекирани, макар това да е задължително в урбанизирана територия. И реките, чиито имена се оказаха сбъркани в проекта. Чуха предложения, че този проект за ПУП ще трябва изцяло да се преработи. От трибуната също не отхвърлиха този вариант и дори бе подсказано да се насрочи \"ново начално обществено обсъждане на преработения проект\". Главният архитект Здравков препоръча на всички граждани и организации да изпратят писмените си предложения за промени в ПУП-а до трите района, на чиято територия е Борисовата градина – \"Средец\", \"Изгрев\" и \"Лозенец\", до 19 юни. Те ще бъдат обобщени и на 26 юни ще се проведе заключителна дискусия на общественото обсъждане. След това проектът ще бъде коригиран с най-смислените предложения от експертен съвет при главния архитект. После ще бъде разгледан в общинските комисии, за да се подготви за гласуване на сесия на Столичния общински съвет. Ако бъде приет, Борисовата градина ще има Подробен устройствен план.", "date": "2019.06.06", "title": "Обсъждането на плана за Борисовата градина откри доста пробойни в проекта (видео)"}
{"url": "https://www.dnevnik.bg/kultura/2019/06/06/3917640_italianski_fotograf_pokazva_onova_koeto_ostava_sled/", "text": "Ключови случаи в Италия с хора, имали смелостта да се противопоставят на системата или на мафията. Станали жертва на съдебната система, лекарски грешки или умрели при съмнителни обстоятелства. Това са някои от историите, които показва изложбата \"Онова, което остава\" на италианския фотограф Алберто Гандолфо, която , съобщават организаторите на събитието. На 19 юли 1992 г., два месеца след убийството на италианския прокурор Джовани Фалконе, покушение е извършено и срещу неговия колега и приятел Паоло Борселино. След смъртта си двамата магистрати се превръщат в символ на борбата срещу мафията, а техните близки и роднини все още търсят справедливост и очакват виновните да бъдат наказани. Историята на семейство Борселино е предадена от брата на Паоло Борселино - Салваторе, в един от 11-те фоторазказа, от които се състои изложбата. Случаите са пресъздадени документално, сякаш действието се развива в момента. Фотографиите запечатват това, което остава, след като медийният отзвук отминава и разказва за съдбата на близките и жертвите до днес. Алберто Гандолфо е воден от убеждението, че показването на лицата на тези хора е част от борбата с несправедливостта. Че това е начин да се информира обществото и да се постигне някаква промяна. 36-годишният Алберто Гандолфо от малък се увлича от фотографията, а жанрът, в който работи основно, е портретът. Участва в изложби и различни проекти в Италия, Франция, Русия. Носител е на почетната награда MIFA за 2016 г. и е създател на  фотоколектива Eglise  в Палермо. Изложбата \"Онова, което остава\" е част от 6-ото издание на фестивала \"ФотоФабрика\" и може да бъде видяна  в галерия \"КО-ОП\", която се намира на бул. \"Янко Сакъзов\" 17.", "date": "2019.06.06", "title": "Италиански фотограф показва онова, което остава след престъпленията"}
{"url": "https://www.dnevnik.bg/skorost/avtomobilna_industriia/2019/06/06/3917811_fiat_kraisler_ottegli_ofertata_si_za_slivane_s_reno/", "text": "Групата \"Фиат Крайслер\" оттегли офертата си за сливане с френската компания \"Рено\" (Renault), след като френското правителство поиска забавяне на решението дали да има сделка, предадоха световните агенции, цитирани от БТА. Управителният съвет на \"Рено\" не е взел решение на заседание, продължило до късно тази нощ. Това стана, след като представители на френското правителство поискаха гласуването да бъде отложено за следваща среща. Френската държава има дял от 15% в \"Рено\", което я прави най-големия акционер в компанията. Офертата за сливане на стойност 35 милиарда долара, отправена от италианско-американския концерн, можеше да създаде третия по големина автомобилостроител в света след германската компания \"Фолксваген\" и японската \"Тойота\". Предложението като цяло бе приветствано във Франция, при условие че бъдещето на работните места и на заводите в страната бъде гарантирано. Анализатори обаче предупредиха за усложнения от евентуалното сливане, включително поради съюза между \"Рено\" и японската компания \"Нисан\", ролята на френската държава като най-голям акционер и потенциалната съпротива на политици и работници срещу каквито и да било съкращения, отбелязва \"Ройтерс\". Министърът на икономиката и финансите на Франция Брюно Льо Мер каза, че Франция \"взема под внимание\" оттеглянето на офертата на Фиат Крайслер (Fita Chrysler) за сливане с Рено (Renault), предаде \"Франс прес\", цитирана от БТА. Той увери, че Париж е работил \"конструктивно\" по проекта. \"От представянето на офертата Франция я прие с откритост и работи конструктивно с всички замесени страни\", заяви министърът в комюнике. Той подчерта, че е било постигнато споразумение по 3 от 4-те условия, поставени от френска страна, преди да се стигне до оттеглянето на офертата. Акциите на \"Рено\" се сринаха \"Франция определи четири условия, за да се постигне окончателно споразумение\", напомни Брюно Льо Мер в комюникето. Условията са сливането да стане в рамките на съюза между \"Рено\" и японската \"Нисан\" (Nissan), запазване на работните места и заводите във Франция, равнопоставеност в управлението между \"Рено\" и \"Фиат Крайслер\" и участието на бъдещото обединение в съвместната инициативата с Германия за електрически батерии. \"Беше постигнато споразумение по три от тези условия. Оставаше да се получи изричната подкрепа на \"Нисан\", подчерта Льо Мер. Той добави, че Париж е поискал съветът на директорите на \"Рено\" да получи допълнителна отсрочка от пет дни, за да се увери в подкрепата на всички въвлечени страни. Министърът на публичните дейности и финанси на Франция Жералд Дарманен каза днес, че се надява вратата за възможното сливане между \"Фиат Крайслер\" и \"Рено\" да не е \"затворена\", предаде Ройтерс. Той добави, че би бил щастлив да преразгледа всяко ново предложение от \"Фиат\". \"Разговорите могат да се подновят по някое време в бъдеще\", заяви днес Дарманен пред радио \"Франсенфо\". В същото време близък до \"Фиат Крайслер\" източник заяви днес, че преговорите са пропаднали заради \"изненадваща и неразбираема позиция\" на френското правителство, съобщи \"Франс прес\". \"Вчера бяха налице всички условия, за да се достигне до положително гласуване\", каза анонимният източник. Той изказа съжаление за \"новите изисквания на френското правителство\". Акциите на \"Рено\" се сринаха със 7.7% в ранната търговия на фондовата борса в Париж, но котировките на конкурентната \"Пе Ес А\" (PSA) се повишиха с 1,6 на сто.", "date": "2019.06.06", "title": "\"Фиат Крайслер\" оттегли офертата си за сливане с \"Рено\""}
{"url": "https://www.dnevnik.bg/evropa/2019/06/06/3917812_liavocentristkata_opoziciia_specheli_izborite_v_daniia/", "text": "Лявоцентристката опозиция печели произведените вчера  парламентарни избори в Дания  с обещания за социални разходи, предаде \"Ройтерс\". Изборите са провал за популистката крайна десница, която крепеше в парламента правителството на либералите и консерваторите. Опозиционният лявоцентристки блок е получил подкрепата на 52.1 процента от избирателите, което му осигурява абсолютно мнозинство от 91 места в 179-членния еднокамарен парламент при преброени 100 процента от подадените бюлетини, съобщи общественото радио. Управляващата дясноцентристка коалиция печели 41 процента от гласовете и ще има 75 депутати. Избирателната активност е била висока - 84.5 процента. Резултатите откриват пътя пред Мете Фредериксен, лидер на социалдемократите - най-голямата партия в лявоцентристкия блок - към премиерския пост. 41-годишната Фредериксен е на път да стане най-младият министър-председател в историята на Дания, отбелязва \"Ройтерс\". ДПА посочва, че тя ще е  втората жена , заела премиерския пост в страната, след друга социалдемократка, Хеле Торнинг-Шмит, в периода 2011-2015 г. Гласоподавателите, изглежда, дадоха израз на недоволството си от мерките за икономии на управляващата дясноцентристка коалиция, отбелязва \"Ройтерс\". Така Дания може да стане третата северна страна, където левицата идва на власт през последната година, след Швеция и Финландия. Проучванията на общественото мнение отреждаха победа на социалдемократите на Мете Фредериксен, която обеща да увеличи социалните разходи след годините на икономии и зае по-твърда позиция за имиграцията. Датската социалдемократическа партия остава първа политическа сила с около 26 процента - резултат, сравним с този от предишните парламентарни избори в страната през 2015 г. Фредериксен нееднократно обеща да се опита да формира еднопартийно правителство на малцинството. Това обаче може да се окаже трудна задача за нея, тъй като по-твърдата й позиция за имиграцията влиза в контраст с тези на повечето леви формации. Подкрепата за Социалистическата народна партия и социално-либералната партия, на които Фредериксен ще разчита, е нараснала над два пъти. Двете формации се обявяват за по-мека имиграционна политика и по-големи усилия за борба с климатичните промени. Дясноцентристката Либерална партия \"Венстре\" на премиера Ларс Льоке Расмусен остава втора с 23 на сто - ръст в подкрепата от 3 процента. Тя обаче не е в позиция да формира управляващо мнозинство. Расмусен призна поражението си въпреки добрия резултат на своята партия. \"Ще отида (днес) при кралица (Маргрете Втора), за да връча оставката на правителството\", каза датският премиер, цитиран от ДПА. Расмусен се е обадил по телефона на Фредериксен, която поиска да формира следващото датско правителство. Либералната партия управлява Дания 14 от последните 18 години, припомня \"Франс прес\". Фредериксен каза, че датските избиратели са взели решение за нова посока и ново правителство. \"Тази вечер победихме ние\", заяви лидерът на социалдемократите, цитирана от \"Асошиейтед прес\". Датската народна партия търпи тежки загуби, като резултатът й от 9 на сто е повече от два пъти по-нисък от 2015 г., когато получи 21 процента, отбелязва ДПА. Крайнодясната антиимигрантска партия осигуряваше парламентарно мнозинство на дясноцентристкото правителство на Расмусен. \"Няма да напусна кораба посред буря, ще поема отговорност, за да възстановя позициите на партията\", заяви нейният лидер Кристиан Тулесен Дал. В датския парламент влиза нова партия. Антиимигрантската формация \"Новите десни\" печели 4 депутатски места, съобщи ТАСС. Антиислямската партия \"Твърд курс\" не преодоля 2-процентовата бариера за влизане в парламента, като получи 1.8 процента от гласовете. Т.нар. северен модел бе стандартът за социална държава за много леви политици в глобален мащаб, отбелязва \"Ройтерс\".  Застаряването на населението  обаче накара правителствата на много страни да започнат да ограничават социалните разходи. Датчаните, както и гражданите на останалите северни държави плащат едни от най-високите данъци в света, за да поддържат социалната държава. Те се безпокоят, че по-нататъшните мерки за икономии ще подкопаят универсалната здравна, образователна и социална система, които отдавна приемат за даденост.", "date": "2019.06.06", "title": "Лявоцентристката опозиция спечели изборите в Дания с обещания за социални разходи"}
{"url": "https://www.dnevnik.bg/evropa/2019/06/06/3917815_sedemdeset_i_petata_godishnina_ot_desanta_v_normandiia/", "text": "Във Франция днес ще се състоят тържества по случай 75-ата годишнина от  десанта в Нормандия  - символ на единството на съюзниците срещу нацистка Германия, предаде \"Франс прес\". Очаква се общо 30 хил. души, 500 от които ветерани, да присъстват на церемониите на 6 юни. На тази дата преди 75 години съюзниците са дебаркирали в Нормандия, Северозападна Франция - ключов етап от освобождаването на Европа от нацизма. Паметните прояви започнаха вчера сутринта в английския град Портсмут с международна церемония с участието на кралица Елизабет Втора и няколко държавни глави и правителствени ръководители: президентите на Франция и САЩ, Еманюел Макрон и Доналд Тръмп, министър-председателите на Великобритания и Канада, Тереза Мей и Джъстин Трюдо, и германският канцлер Ангела Меркел. Тържествата продължават днес от другата страна на Ламанша, на френския бряг в северозападния регион Нормандия. Тази сутрин Макрон и Мей ще се срещнат във Вер сюр мер. Там френският президент ще разговаря с британски ветерани и ще бъде положен основният камък на британски паметник, съобщава парижкият в. \"Фигаро\". По-късно Макрон ще се срещне в нормандския град Байо с двама френски ветерани: 100-годишния Леон Готие и 97-годишния Жак Луи. Следва церемония на американското гробище в Колвил сюр мер в нормандския департамент Калвадос в присъствието на президента на САЩ Доналд Тръмп. Предвиден е \"въздушен парад\" над Омаха бийч - плажа, на който американците дават много жертви. Ще прелетят френски транспортен самолет и 4 двумоторни многоцелеви изтребителя \"Рафал\", както и 7 американски транспортни самолета и 4 изтребителя. Накрая ще има изпълнение на \"Патруй акробатик дьо Франс\" - демонстрационна единица на френските ВВС. Ще присъстват около 12 хил. души. Президентите Тръмп и Макрон ще имат кратки изказвания, преди петима американски ветерани на възраст между 94 и 100 години да бъдат удостоени с френския Орден на Почетния легион. Следобед в Колвил-Монтгомъри, департамент Калвадос, ще има паметна церемония за 177-те френски командоси от батальона Кифер, които също са дебаркирали на 6 юни 1944 г. като част от британска бригада за специални операции. Ще присъстват представителни части на френските ВМС, френският началник-щаб на военноморските сили и техни колеги от САЩ, Канада, Норвегия, Австралия и Великобритания. Церемонията ще завърши с парад. /БТА", "date": "2019.06.06", "title": "Седемдесет и петата годишнина от десанта в Нормандия се отбелязва днес във Франция"}
{"url": "https://www.dnevnik.bg/bulgaria/2019/06/06/3917818_sled_lichna_sreshta_na_iznudvaniia_s_premiera/", "text": "Намерих контакт с Борисов, свързаха ме, видях се с него и за 5 минути му обясних всичко. Така предприемачът Здравко Ангелов обясни днес по \"Нова телевизия\" как е започнала операцията срещу кмета на район \"Северен\" на Пловдив Ральо Ралев. Той беше задържан на 30 май  по обвинение в корупция.  Според специализираната прокуратура  Ралев и негов помагач са поискали 60 хил. лв. срещу разрешително за строеж. На 2 юни Специализираният наказателен съд остави в ареста  кмета на пловдивския район \"Северен\"  Ральо Ралев и освободи под парична гаранция от 60 000 лв. сочения от прокуратурата за помагач Иван Делевски. Здравко Ангелов обясни, че кметът се намесил буквално ден преди да му бъде дадено разрешителното за строеж на жилищен блок. От служители на района той разбрал, че Ралев е прибрал проекта му и бил бесен, че неговите подчинени са придвижили нещата, без да го уведомят. \"През познат се свързах с него. Прие ни в кабинета си. Папките с проекта бяха при него. Държа се арогантно, безобразно, в прав текст ми каза аз ли съм бил най-умният, че да взема тези апетитни имоти\", обясни Ангелов. Той допълни, че на този разговор Ралев не му е поискал пари, но после през посредник разбрал, че трябва да даде 60 хиляди лева, за да реализира проекта си. Парите трябвало да бъдат дадени като капаро по подготвен от хора на кмета договор за изграждане на хале на стойност 150 хиляди лева. Ангелов разбрал, че идеята е проектът да не се реализира и капарото да бъде прибрано. Предприемачът допълни, че 5 месеца се е работило по случая и има достатъчно доказателства, включително и от специални разузнавателни средства, които уличават кмета и неговия помагач. Заради следствената тайна Ангелов не пожела да разкрие повече подробности.", "date": "2019.06.06", "title": "След среща на изнудвания с премиера започнала операцията срещу кмета на район \"Северен\""}
{"url": "https://www.dnevnik.bg/na_put/2019/06/06/3917713_otkude_evropa_triabva_da_chaka_nai-mnogo_turisti_tova/", "text": "Представителите на най-пътуващите нации извън Европа правят все повече планове да посетят Стария континент това лято. Това показват резултатите от изследването \"Барометър за далечни пътувания\" (Long-Haul Travel Barometer), съвместна инициатива на Европейската комисия за пътувания, Европейската туристическа асоциация и сдружението на европейските железопътни компании Eurail. Те са проучили нагласите за пътуване в Европа между май и август 2019 г. на туристите от Бразилия, Китай, Япония, Русия и САЩ. Франция, Италия, Великобритания, Германия са най-търсените дестинации, но съседните на България Румъния и Сърбия са успели да направят пробив на китайския пазар и вече са разпознаваеми там. Руснаците пък залагат на съседната за тях Финландия и морска почивка в Гърция, се вижда от публикуваните данни. Въпреки опасенията за забавяне на световния растеж и политическото напрежение между водещите икономики, нагласите за пътуване към Европа се оказват оптимистични за летния период както в Китай, така и в Бразилия. Според последните резултати индексът за двата пазара се е подобрил с четири пункта спрямо същия период на миналата година, се казва в прессъобщението. Над половината от анкетираните китайци посочват, че искат да посетят Европа през лятото. Според авторите на проучването интересът следва успеха на 2018 г., обявена за Година на туризма между ЕС и Китай постигнатата по-добра въздушна свързаност и визовите облекчения в някои европейски държави. 70% от потенциалните китайски посетители планират да останат в Европа между 7 и 14 нощувки като посетят средно четири държави през това време. Франция и Германия са традиционни лидери по интерес от тяхна страна, но няколко други европейски държави са увеличили значително разпознаваемостта си сред тях през последните 12 месеца. Това са Хърватия, Италия, Унгария, Монако, Румъния, Сан Марино и Сърбия. В Бразилия всеки двама от пет запитани са казали, че планират да посетят Европа. Оптимизмът, породен от смяната на правителството и успокояването на лихвите подкрепя плановете за почивка, но местните потребители все още са предпазливи заради слабото представяне на икономиката, коментират авторите на проучването. Туристите от Бразилия търсят в Европа местната храна, историческите забележителности и природата като Португалия (49%) и Франция (36%) са двете най-желани дестинации. Интересът на руснаците, позатихнал в началото на 2019 г., се съживява като посещението на Германия е приоритет номер 1. По-голямата част (70%) от руските участници в проучването, планират да прекарат между 7 и 14 нощувки в региона. По малко над 10 на сто избират да почиват съответно във Финландия, Гърция, Италия или Турция. Плановете за пътуване в САЩ са по -хладни, а индексът спада от 103 пункта в началото на годината до 96 за летните месеци. Само 27% от респондентите в САЩ възнамеряват да посетят Европа между май - август 2019 г. Мнозинството желаят да отидат във Франция и Италия, където основното им занимание ще е да разглеждат забележителности. Влошаването на японската икономика през първото тримесечие на 2019 г. рефлектира върху доверието на потребителите там и плановете им да харчат за пътуване. Само 18% от участвалите в допитването японци планират да пътуват до Европа през лятото като над половината ще останат за по-малко от седмица. 40% залагат на пътуване до Франция, 26% - до Германия.", "date": "2019.06.06", "title": "Откъде Европа трябва да чака най-много туристи това лято"}
{"url": "https://www.dnevnik.bg/politika/2019/06/06/3917825_premierut_predlaga_subsudiiata_na_partiite_da_stane/", "text": "Вкарваме в парламента закон, с който партийната субсидия ще стане 1 лев, обяви днес премиерът Бойко Борисов. \"Много се наслушахме на популизъм. Ще стане накрая като в Чехия в много страни милиардерите да са и премиери - няма да мине много време и партиите ще станат собственост на бизнесмените\", обяви лидерът на ГЕРБ пред журналисти. Борисов обяви, че спестените пари ще се дадат за строителство на детски градини и ясли. \"Да видим как ще се оправят партиите следващата година. Как ще плащат за изборите, на социолози, политолози... Няма да търпя да се прехвърля всичко на ГЕРБ\", допълни той. \"Толкова ми са ясни тези игрички. Аз бих на изборите за кмет, без един лев. За радост тогава \"Ханс Зайдел\" и \"Конрад Аденауер\" ни спонсорираха\", каза още лидерът на ГЕРБ. Борисов изрази надежда, че всички партии ще подкрепят предложението. Това е втори опит за въвеждане на субсидия един лев.  След кампания , организирана от \"Шоуто на Слави\", през май 2017 година ГЕРБ подготви такова предложение и го внесе за гласуване в народното събрание. През ноември същата година, обаче  намалението на субсидията не мина  през парламента. Така всички партии, получили над 1% от гласовете на парламентарните избори, продължиха да получават по 11 лева на глас Сега темата отново беше повдигната от същото предаване, което съобщи, че  през 2018 г. политическите формации са получавали не по 11 лева, а по 13.23 лева на получен на изборите глас . Финансовият министър Владислав Горанов  оправда това със законови несъвършенства , а БСП заяви, че ще иска оставката му. Днес парламента  трябваше да гласува промени в закона , които да позволят взетите повече пари да се върнат. \"Когато се приеме законът за промяна на субсидиите, всички партии ще върнат всичко наддадено в бюджета\", каза Борисов. На въпрос дали е получил подкрепа от партньорите си за намаляване на субсидията за партиите и коалициите на 1 лв. за глас, Борисов отговори: \"Партньорите са в залата. Мен никой не ме пита за много предложения – чувам ги всеки ден от кого ли не. Ние настоявахме преди години да е 1 лв. субсидията, но явно тогава някои сили надделяха\". Попитан дали го притеснява напрежението между партньорите в коалицията, премиерът заяви: \"Не, напротив. Бяха в много добро настроение\". По повод исканията за намаляване на данъците на основните хранителни продукти и книгите, лансирани поотделно от  БСП  и  ДПС , премиерът каза: \"Аз ако бях журналист, щях да им задам следния въпрос: \"Защо за толкова година управление на ДПС и БСП, поотделно и заедно не направиха това. Защо сега казаха, че има пари, а преди нямаше. Защо не го направиха...\"", "date": "2019.06.06", "title": "Премиерът пак предлага субсидията на партиите да стане един лев (видео)"}
{"url": "https://www.dnevnik.bg/evropa/2019/06/06/3917822_cheshkiiat_premier_nareche_nepriemlivi_protestite/", "text": "Чешкият премиер Андрей Бабиш нарече неприемлив провелия се във вторник масов протест срещу управлението му  с участието на десетки хиляди хора , излезли по улиците, предаде ДПА, цитирана от БТА. \"Когато тези хора викат по площадите, че съм лъжец, измамник и престъпник, това е неприемливо\", каза 64-годишният мултимилиардер ден след  най-големите политически демонстрации  в Чехия от падането на комунизма. Главна арена на протеста беше Вацлавският площад в Прага, където бяха и внушителните митинги на Нежната революция през 1989 г. Според организаторите на митинга, състоял се под наслова \"Милион моменти за демокрацията\", в него са участвали 120 хил. души. Полицията не оповести колко според нея са били протестиращите. Бабиш, който е лидер на популистката партия АНО, се зарича, че ще остане на власт, след като се появиха твърдения, че в своите бизнес дела незаконно се е облагодетелствал от европейските фондове. Заради обвинения в  проект на доклад на Европейската комисия  е заплашен да бъде принуден да върне до 17.4 милиона евро. Бабиш  окачестви като атака срещу страната  подготвяния документ, според който той е в конфликт на интереси. Бабиш смята да изрази недоволство от разследването пред председателя на Европейската комисия Жан-Клод Юнкер. Чешкият премиер заяви, че разследващите са се държали по скандален начин и са некомпетентни.", "date": "2019.06.06", "title": "Чешкият премиер нарече неприемливи протестите срещу него"}
{"url": "https://www.dnevnik.bg/zdrave/2019/06/06/3917823_v_bulgariia_informiranoto_suglasie_pri_operaciia_e/", "text": "В България информираното съгласие за операция е подценено. Темата се неглижира и има неразбиране. За това алармира д-р Стойчо Кацаров от Центъра за защита на правата в здравеопазването в ефира на Би Ти Ви. Поводът е случай на жена, на която е направена отворена гинекологична операция в София без нейно съгласие, показан от телевизията. Случаят е от 2017 г. От репортажа става известно, че от болницата дори й искат 1540 лв., въпреки че тя се поема от здравната каса. Аргументът е, че е ползвала т.нар. допълнителен пакет \"Комфорт\" и избор на екип, за които също липсва съгласие. \"Тотално е подценено това съгласие от всички - лекари, юристи, пациенти - само на един лист, който понякога се подписва и от роднините. В Англия например то на 40 страници буквално предава думите на лекаря и пациента и всички възможни последствия\", добави той. По думите му законът предвижда предварително да се обясни на пациента, че по време на безкръвна операция може да се стигне до отворена и какви ще са последствията. \"Изборът на екип важи за всички, а след операция не може да се искат пари\", заяви Кацаров. Той добави, че освен санкциите, които започват от 500 лв., е наложително и самите лекари да бъдат обучени за важността на това съгласие. \"Ако пациентът, за когото става дума в репортажа, беше починал, тогава най-вероятно щеше да има хора в затвора\", добави лекарят. Пациентът трябва да получи подробна информация за всички стъпки, които трябва да бъдат извършени, негово право е да получи второ мнение. Събуждайки се, трябва да получи на достъпен език информация за състоянието му в момента. Етичната комисия няма право да налага глоби. \"В този случай определено се касае за нарушаване правата на пациента. Има нарушени правила за информирано съгласие, които са част от професионалните и етични взаимоотношения между лекар и пациент. Ние се самосезирахме и изискахме да ни бъде предоставена информация по случая\", заяви д-р Петко Загорчев, зам.-председател на етичната комисия на Българския лекарски съюз, цитиран от медията. Той се ангажира, че още на първото заседание на комисията на 21 юни този случай ще бъде разгледан.", "date": "2019.06.06", "title": "В България информираното съгласие при операция е подценено, алармира експерт"}
{"url": "https://www.dnevnik.bg/evropa/2019/06/06/3917826_italiia_moje_da_svie_dulga_si_edinstveno_s_namaliavane/", "text": "Италия би могла да свие дълга си, намалявайки данъците. Това заяви вчера вицепремиерът и министър на вътрешните работи Матео Салвини, цитиран от \"Ройтерс\". \"Единственият начин да се намали дългът, натрупан в миналото, е да се понижат данъците (...) и да се позволи на италианците да работят повече и по-добре. С въвеждането на ограничения, санкции и мерки за строги икономии се увеличиха задлъжнялостта, бедността и безработицата. Трябва да направим обратното\", написа политикът в \"Туитър\". \"Не искаме чужди пари, просто искаме да инвестираме в работни места, в развитие, изследвания и инфраструктура. Уверен съм, че Брюксел ще се отнесе с уважение към това желание\", заяви Салвини. Европейската комисия  препоръча по-рано вчера  срещу Италия да бъде започната наказателна процедура за прекомерен дефицит. Според зам.-председателя на Европейската комисия Валдис Домбровскис планираното намаление на данъците може да бъде много скъпо и допълнително да влоши италианските финанси. Италианският публичен дълг се увеличи от 131.4% от БВП през 2017 до 132.2% през 2018 г. Еврокомисията изчислява, че той ще достигне 133.7% тази година и 135.2% през 2020, нарушавайки правилата на ЕС, според които трябва да бъде намален. Прогнозите на комисията са по-песимистични от тези на Италия. Рим очаква дългът да се увеличи тази година до 132.6% от БВП и да намалее до 131.3% през 2020 г. Разликата се дължи основно на това, че Брюксел не включва в прогнозите си увеличение на данък продажби следващата година, което италиански правителствени служители многократно заявиха, че ще опитат да избегнат, макар приходите от увеличението да са включени в икономическата прогноза на Рим. Еврокомисията освен това изчислява, че планът за приватизация няма да окаже влияние върху растежа на Италия, за разлика от по-оптимистичните прогнози на Рим.", "date": "2019.06.06", "title": "Италия може да свие дълга си единствено с намаляване на данъците, каза Салвини"}
{"url": "https://www.dnevnik.bg/kultura/2019/06/06/3915826_festivalite_agenti_na_promenite_v_obshtestvoto/", "text": "На 10 юни в зала \"България\" д-р Любомир Кутин е поканен да представи най-тематичното издание – \"Светът на фестивалите\" - В периода 1992-2000 г. бях ангажиран с управлението на първия български фестивал \"Варненско лято\". По същото време Варна преживя своеобразен фестивален бум – джаз фестивала, филмовия фестивал \"Любовта е лудост\", театралното \"Варненско лято\", фестивала за поп музика \"Откритие\", фолклорния фестивал. В годините на ранната демокрация духът сякаш беше отпушен от бутилката. Паднаха забраните, както и сложните процедури на съгласуване с партийни и държавни структури. От друга страна, публиката вместо в залите за артистични събития скандираше по площадите. Организаторите, шокирани и объркани, търсеха различни възможности да ѝ насочат вниманието. Може би затова някак естествено фестивалите се оказаха най-удобната форма да се ангажира публичен интерес. - Един ден през 1994 г. ме потърсиха проф. Розмари Стателова и проф. Росица Йорданова, за да ме поканят да преподавам на студенти по културология във Варненския свободен университет. Тогава за първи път се замислих как придобитият вече опит в организацията на фестивали може да се трансформира в системно организиран курс от лекции и семинарни занятия, посветени на тази тема. Първоначално бях доста объркан. Оказа се, че липсва адекватна терминология, нормативна уредба, класификация на дейностите... Трябваше да минат доста години, докато се оформят в цялост тематичните рамки, които изясняват характеристиката на художествените фестивали.  - Наблюдаваме нарастваща експанзия на фестивали в България. Беше ми интересно да отговоря на въпроса \"Защо?\". Увеличеното им количество води неизбежно до девалвация. Като цяло оценката на културни събития е една доста хлъзгава територия за всеки изследовател и културен администратор. А специално фестивалите пренасят във времето културата на разточителството, която датира от дълбока древност. Да си спомним ритуалите на даряване, чрез които се демонстрира благополучие и власт. От друга страна, като съвременно явление, фестивалите се явяват своеобразни носители на наднационални цивилизационни процеси. Това неизбежно ги лишава от здравословна доза отговорност спрямо мястото, където се провеждат. От трета страна, фестивалите се явяват своеобразни трансформатори, които фокусират артистична енергия... Едно многостранно и противоречиво явление, нуждаещо се от задълбочено осмисляне – особено когато става въпрос за изразходване на публични средства. - Най-големите фестивали в света са онези, които съчетават в хармоничен вид висока и масова култура, творчество и изпълнителско изкуство, локално и глобално, традиция и съвременност, интензивни колективни преживявания и емоции с устойчиви и регулярни активности, партньорства чрез адекватни институции, между частен и обществен интерес, свързан с развитието на градовете и регионите: Залцбург, Единбург, Кан, Авиньон... Това са все проверени от времето примери, които генерират огромен художествен, социален и икономически скок в развитието.  - Първият фестивал в България е създаден във Варна. Любопитно е, че един от неговите учредители – Панчо Владигеров, е близък приятел с Рихард Щраус, Хуго фон Хофманстал и Макс Райнхард. Те след Първата световна война, през 1920 година, поставят началото на съвременния Залцбурски фестивал \"в сърцето на Европа\". Панчо Владигеров е силно впечатлен от тяхната интелектуална и артистична енергия. Опитва се да я пренесе и в България през 1926 година, когато Варна е обявен за курортен град и се поставя началото на първите Народни летни музикални тържества. Така че Международният музикален фестивал \"Варненско лято\" носи едно тежко бреме на традиция, която никак не е лесно да се отстоява като качество на организация, селекция, програмиране... Както всяка дългогодишна инициатива и фестивалът \"Варненско лято\" преминава през ред трансформации. Първоначално неговата програма е в рамките на десетина дни през края на август със симфонична музика, опера, театър и фолклор. Прекъсва по време на войната и едва през 1957 година сякаш е преоткрит. Оттогава датира и сегашното му име. Продължава около три месеца – от юни до август – за \"да задоволи културните потребности на трудещите се\". Програмата сякаш е всеядна – има от всичко и за всекиго по нещо – симфонични и камерни концерти, оперни спектакли, естрадни програми (с поп музика и хумор), театър, балет, фолклор, модни ревюта... През 1967 година властта решава да прогони развлекателните жанрове и да доближи фестивала до неговото начало. Така събитието се профилира за представяне на класическата музика и балет. През последните три десетилетия, разроявайки се на няколко самостоятелни фестивали, \"Варненско лято\" сякаш се връща към втория си период от 1950-те и 1960-те години. Най-успешно според мен се вписа в ситуацията театралният фестивал и то до такава степен, че голяма част от аудиторията вече свързва \"Варненско лято\" с театъра...  - По подобие на регулярния артистичен живот не само \"Варненско лято\", а и фестивалите в България като цяло страдат от сходен синдром. Твърде зле организирани са, защото са разпокъсани помежду си. А една добре структурирана система за функциониране на качествени фестивали в помощ на различни изкуства трябва да има надеждни инструменти да се самоорганизира. Необходимо е да зададе собствени стандарти за качество и да \"прогони самозванците, които срамят занаята\". За съжаление фестивалните организатори са все още твърде далеч от подобен начин на мислене. Публичните институти – Министерството на културата и общините – също са в дълг спрямо фестивалите, защото не са създали солидна система на мониторинг, атестация, оценка. А такива съществуват в повечето развити страни. Когато системата функционира добре, се създават много нови възможности за интелигентно развитие на обществото – за професиите с творчески характер и с висока добавена стойност. Повишава се популярността на местата, където се провеждат фестивали. Генерират се значителни приходи. Хората там започват да възприемат живота си през призмата на трайни и оптимистични перспективи за реализация... Това е сложен процес, който изисква намесата на най-различни обществени и професионални системи: градско развитие, култура, творчески индустрии, образование, туризъм.  - Фестивалът трябва да прилича на добре разказана приказка – да съдържа своеобразна интрига до каква степен участници и публика \"ще се опознаят\", как ще преодолеят най-добрите артисти в широкия смисъл на думата изпитанията, създадени от автори, постановчици, продуценти, какво специално ще се случи, вдъхновено от местната среда и което не трябва да се пропуска. Още по-добре би се вписала идеята във фестивала да се проектира по специален начин определен проблем, за който светът е все още неподготвен, с намиране на трайно решение – екология, агресия, толерантност, глобализация... - Опитал съм се да създам система от типологични характеристики, които определят профила на фестивалите. Някои от тях приличат на карнавалите, които от дълбока древност отменят временно съществуващата йерархия и произтичащите ограничения. Сред тях е фестивалът в Авиньон или нашата созополска \"Аполония\", в които буквално \"избухват\" за определено време разнообразни артистични събития. Други фестивали се доближават до елитен клуб на \"посветени\", чрез който се закрепва съществуващо социално разделение. Вижте Вагнеровия фестивал в Байройт. Той е точно такъв. В България като че ли няма подобен пример, защото фестивалите ни са все още твърде разфокусирани в съдържанието си. Всеки, който се заема да организира фестивал, е добре предварително да се самоопредели, да намери и маркира своя специфична територия. В противен случай рискува посланията и съдържанието на събитията бързо да се банализират.  - Фестивалите изискват твърде много от своите организатори – да имат познания и практика в цялото разнообразие от изкуства, да са чувствителни спрямо съвременните обществени проблеми и да имат въображението да ги трансформират в адекватен артистичен контекст, да са икономически грамотни, да разпознават бързо тези, които могат да допринесат за развитието на фестивалната идея, да са диалогични спрямо институтите за регулярно художествено производство, а също и спрямо местните и държавни власти... Става въпрос за енциклопедични способности и затова е много трудно едно фестивално събитие да придобие необходимата устойчивост. В България през последните години най-успешните фестивални проекти според мен са \"София филм фест\" и Международният театрален фестивал \"Варненско лято\", защото създадоха собствена независима организационна структура, добре осмислена система на селекция и намериха възможности да разпространят и на други места продукциите в програмите си. За съжаление фестивали като \"Софийски музикални седмици\" и музикалното \"Варненско лято\" преживяват период на изпитания. Заплашени са от обезличаване. Юбилейните им чествания са форма и за привличане на вниманието на отговорните институции. Тук е мястото на министерството и общините да внесат ред в регулацията на културните си календари, да се откроят определени акценти в потока на събитията, които са важни и смислени за обществото. Културното поведение изисква, без да се накърнява свободата на изразяване, съобразяването с определена йерархия, която намества ценностните пластове. Сега за съжаление нашият артистичен пейзаж прилича повече на джунгла, в която често се проявява разрушителната сила на неуправляеми стихии.  - Фестивалното излишество е плод на управленски дефицити в администрирането и управлението на културата – отсъстват стандарти за създаване на качество, за съобразяване с високото и ниското в културните събития. Чрез книгата си правя опит да представя инструменти и да предложа решения за излизане от недостойната ситуация, в която често се поставят художествените празници. Отделното събитие по време на регулярния културен сезон има по-ограничен обхват, ангажира преди всичко \"твърдия електорат\", ценителите. Фестивалите излизат \"извън кутията\", за да убедят и по-непосветените, че могат да им предложат нещо специално. Дори и събитията с ясно профилиран характер като Вагнеровия фестивал в Байройт гъделичкат снобизма и на тези, които са относително по-далеч в изповядването на идеите на немския композитор. За част от публиката актът на приобщаването към кръга на посветените е вълнуващо преживяване, което облагородява.  - В тази връзка през последните години се опитах да създам реално измерима система от индикатори и стандарти, по които да се оценяват фестивалите и културните събития изобщо. Някои от тях се изразяват в конкретни препоръки, описани в последната ми книга. Ако трябва да резюмирам, сред най-важните характеристики на качествените фестивални събития са: уникалността на програмата, която не би могла да се осъществи в друго време или място, ангажираността на местната общност, за която артистичните събития не са само източник на доходи и поминък, а нещо повече, ангажирането на големи изпълнители, за които участието във фестивала не е поредна спирка от световното им турне, а нещо специално. Реалното изпълнението на тези три условия изисква огромна енергия, въображение и постоянство.", "date": "2019.06.06", "title": "Фестивалите – агенти на промените в обществото"}
{"url": "https://www.dnevnik.bg/gradska_sreda/2019/06/06/3917830_v_borisovata_niama_da_se_stroi_i_da_se_sekat_durveta/", "text": "В Борисовата няма да се строи и да се секат дървета, а самият план е много консервативен. Това заяви главният архитект на София Здравко Здравков в ефира на \"Нова телевизия\". Причината са опасенията сред обществеността, че според Подробният устройствен план на този район на столицата, там се предвижда голямо застрояване. \"В плана има предвидено застрояване – на музей, на климатично училище и \"на един ресторант\", но кметът Йорданка Фандъкова не подкрепи да има климатично училище до къпалнята \"Мария Луиза\", а кметът на район \"Лозенец\" е против второто\", отбеляза главният архитект на София. По думите му може да се наложи преработка на този план. \"Категорично няма как да се сече гора. Предложението на плана е свързано с развитието на спортна база. Територията трябва да се развива планово\", коментира още Здравков. \"Имаме срок до 19-и, в който могат да постъпят предложения. На 26-и се предвижда да се проведе окончателното обсъждане. Този план е проведен вследствие на архитектурен конкурс и е приет като най-консервативен. Екипът е на проф. Ковачев\", добави още той. Вчера се  проведе обществено обсъждане на  Подробния устройствен план  (ПУП) на най-големия парк в София, на което се поставиха доста неизяснени въпроси. Някои от тях бяха, че все още не е известна собствеността на важни обекти в Борисовата градина, както и проектантския екип, изготвил проекта, който днес беше съобщен от Здравков.", "date": "2019.06.06", "title": "В Борисовата няма да се строи и да се секат дървета, заяви арх. Здравков"}
{"url": "https://www.dnevnik.bg/bulgaria/2019/06/06/3917831_kratki_novini_betonna_mazilka_padna_vurhu_dete_ot/", "text": ". Граничният пункт \"Златарево\" е затворен за 24 часа Заради пожар, който вече е локализиран, за 24 часа остава затворен граничният пункт \"Златарево\", съобщи МВР. Сигналът за пожара е получен след 17.00 часа. На място са изпратени 2 пожарни автомобила със 7 човека личен състав. Огънят е локализиран, установено е, че е тръгнал от ел. табло на първия етаж. Причинени са материални щети. Пътуващите за Македония ще бъдат пренасочвани към съседни гранични пунктове със Северна Македония - ГКПП \"Станке Лисичково\" и ГКПП \"Гюешево\".  Частично бедствено положение е обявено в община Асеновград Със заповед на кмета на Асеновград бедственото положение е обявено в 17.00 часа на 4 юни и ще продължи до 11 юни, съобщи агенция \"Фокус\". Има много поражения и в село Тополово, както и в кварталите Долни Воден и Горни Воден, където също са нарушени асфалтови покрития по много улици. Провокирано е ново движение на свлачището на пътя Лясково – Яврово – Добралък. Има и компрометирани подпорни стени по река Тополовска.  Мъж е задържан за купуване на гласове срещу 15 лв. Той е на 37 год. и обвинен за това, че на 26 май е е предложил на жена 15 лева с цел да бъде склонена да упражни избирателното си право в полза на определена политическа партия, съобщава пресцентърът на държавното обвинение. Обвиняемият е задържан за срок от 72 часа като предстои да бъде внесено искане в съда за вземане на мярка за неотклонение \"Задържане под стража\". Сигналът е подаден от жената, която първоначално се съгласила, но след това сигнализирала за нарушението членове на СИК. Гумите на над 30 коли са били нарязани в столичния кв. \"Западен парк\"  Гумите на над 30 автомобила в столичния квартал \"Западен парк\" са били нарязани тази нощ, съобщава Би Ти Ви. Извършителят е 30-годишен мъж и е задържан. Той е криминално проявен, като е осъждан за наркотици, нанасяне на телесни повреди и палежи. Мъжът е нарязал по 2 или 3 гуми на автомобил. Все още не се знае причината за вандалската проява. За година случаите на лаймска болест са 70 Заразените с марсилска треска са 30, през следващите два месеца ще бъде надмината бройката от миналата година, съобщи главният държавен здравен инспектор Ангел Кунчев пред БНР. Той подчерта, че заради климатичните условия кърлежите са повече, а обработките не са ефективни заради всекидневните валежи\". Кунчев препоръча при излизане в природата или при по-продължителен престой в тревни площи да се използват репеленти или да се носят дрехи с дълги ръкави и крачоли, защото така кърлежът не може да се впие в кожата. Инспекторът препоръча при ухапване от кърлеж да се търси лекарска помощ, особено важно е да се махне колкото е възможно по-бързо. Бетонна мазилка падна върху дете в Пазарджик Пострадалото 17-годишно момиче е в болница и е оперирано без опасност за живота, съобщава Би Ти Ви. Инцидентът е станал, докато е отивало на училище. Това не е първият подобен случай. Хората от квартала разказват, че и друг път е имало подобен инцидент, информира медията. От община Пазарджик спешно извършиха проверка на място и издадоха предписание на собствениците на блока, от чиято фасада пада мазилка.", "date": "2019.06.06", "title": "Кратки новини: Граничният пункт \"Златарево\" е затворен за 24 часа"}
{"url": "https://www.dnevnik.bg/zelen/2019/06/05/3917511_v_gradovete_na_zapadnite_balkani_5000_dushi_umirat/", "text": "Във всички големи градове в страните от Западните Балкани се отчитат притеснителни нива на замърсяване на въздуха заради нивото на развитие и политическата нестабилност. Освен това всеки пети случай на преждевременна смърт в разгледаните градове се дължи именно на замърсяването. Това се казва в  съобщение  на Програмата на ООН за околната среда, публикувано вчера и съдържащо първите изводи от доклад на организацията за Западните Балкани. Документът е изготвен заедно със Световната здравна организация и включва данни за страните от региона, които са извън Европейския съюз - Албания, Босна и Херцеговина, Косово, Северна Македония, Сърбия и Черна гора. В седем града \"замърсяването на въздуха е отговорно за поне 15% от преждевременната смъртност и за 19% в Тетово, Северна Македония,\" продължава текстът. Отбелязва се, че регионът е силно зависим от въглища за голяма част от енергийния си микс. \"Населението на тези държави е изложено на някои от най-високите степени на концентрация на замърсяване на въздуха в Европа - до пет пъти над нивата в националните и европейски препоръки.\" Сред проблемите е достъпът до съвременни възобновяеми източници. Близо 130 хил. години живот Серен диоксид, азотен оксид и прах или фини прахови частици се изхвърлят във въздуха от 15 действащи въглищни централи, някои от които не отговарят на съвременните стандарти. Освен това близо 88% от 7.3 млн. сгради използват децентрализирани отоплителни системи с неефикасна консумация на енергия. Анализирани са 19-те най-големи града. Голяма част от случаите на преждевременна смърт се дължат на смърния въздух, но стойността варира в различните градове. Близо 130 хил. години живот са изгубени за десетилетие заради замърсяване на въздуха. В тези градове \"средната продължителност на живота се намалява с между 1.1 и 1.3 години\", се казва в съобщението. В изследваните градове дневните ограничения за излагане на частици (ПМ10, с диаметър 10 микрометра или по-малко) са били превишени за период между 120 и 180 дни годишно. Националните и европейските закони в момента ограничават броя на такива дни до едва 35 годишно.", "date": "2019.06.06", "title": "В градовете на Западните Балкани 5000 души умират всяка година заради мръсния въздух"}
{"url": "https://www.dnevnik.bg/sviat/2019/06/06/3917835_posledniiat_amerikanski_kruizen_korab_napusna_kuba/", "text": "Последният американски круизен кораб \"Императрицата на моретата\" напусна Куба снощи, след като Вашингтон наложи нови санкции на туристическата индустрия на острова, предаде \"Франс прес\". Корабът, плаващ под панамски флаг, е собственост на американската компания \"Роял Карибиън\". Той пристигна в пристанището на Хавана във вторник за двудневен престой. Обявяването на санкциите, влезли в сила в сряда, изненада много пътници, които бяха информирани за тях по време на посещението си. \"Някои са планирали посещението си за следващата седмица и вече не могат да дойдат. Това е тъжно\", заяви Джим Джонсън, турист от Флорида. Във вторник САЩ наложиха нови ограничения на кубинската туристическа индустрия, важен отрасъл за икономиката на карибския остров. Вашингтон обвинява Хавана, че играе дестабилизираща роля във Венецуела с подкрепата си за венецуелския президент Николас Мадуро. Забраната за групови посещения в Куба засяга пътническите и развлекателните кораби, включително круизни лайнери и яхти, както и частните и корпоративните самолети. /БТА", "date": "2019.06.06", "title": "Последният американски круизен кораб напусна Куба"}
{"url": "https://www.dnevnik.bg/sport/2019/06/06/3917841_geroichnata_igra_na_kuri_ne_spria_ustrema_na_toronto/", "text": "Звездата на \"Голдън стейт уориърс\" Стеф Къри изигра забележителен мач, но това се оказа недостатъчно за шампионите да избегнат втора загуба срещу \"Торонто\" във финала в НБА. \"Раптърс\" показа впечатляващо лице и спечели със 123:109 гостуването си. Така \"Торонто\" поведе за втори път за 2:1 победи в серията. С 47 точки Къри записа осмия най-висок резултат за един играч в мач от финалите в НБА. Към това той добави осем борби и седем асистенции. \"Торонто\" имаше много силна отборна игра, като с основен принос бяха Кауай Ленърд с 30 точки и Кайл Лаури с 23. За отличното представяне спомогнаха Дреймънд Грийн и Паскал Сиакам с по 18 точки, както и Марк Гасол със 17. Баскетболистите на \"Раптърс\" бяха изоставащи само в един момент през мача - при 4:5. След това до края те бяха уверено напред, като в последната част преднината им стигна 17 точки.", "date": "2019.06.06", "title": "Героичната игра на Къри не спря устрема на \"Торонто\""}
{"url": "https://www.dnevnik.bg/analizi/2019/06/06/3917838_pravitelstvoto_vi_krade_prez_gorivata_v_tozi_moment/", "text": "Цена на суровия петрол преди месец 75 долара за барел - цена на дизела 2,34 лева за литър. Цена в момента 60 долара на барел (Брент, а Уралса е още надолу) - цена на колонка - 2,32 лева. Тоест при 20 процента намаление на суровината никакво намаление на колонката. Няма променен акциз, нито ставка на ДДС. Това е най-голямото престъпление и пример за гранд корупция на това правителство - тоталното му заиграване с търговците на горива и рафинерията, което открадва от джобовете на хората до милиард лева годишно. И вместо да финансира пътища и безопасност, ни кара да плащаме от джобовете си тол системи. Това с апартаментите на Цветанов са \"семки занимавки\" - вдигнете поглед - крадат ви. В този момент. Усещате ли ръката на финансовия министър в джоба си? Отивате на гишето на бензиностанцията и казвате: \"Ето ви 30 стотинки на литър за търговците от мен, да почерпят Борисов и Горанов\". Чакам да ме съдят за клевета. Валентин Златев си тръгна, системата остана. Техниката е същата като при телефонните измамници.", "date": "2019.06.06", "title": "Правителството ви краде през горивата. В този момент"}
{"url": "https://www.dnevnik.bg/sport/2019/06/06/3918103_s_kontuziia_i_sulzi_na_ochi_neimar_se_prosti_s_kopa/", "text": "Звездата на бразилския национален отбор по футбол Неймар няма да играе в мачовете от Копа Америка. Нападателят получи контузия в глезена на десния крак по време на приятелска среща с Катар дни преди началото на турнира. В 17-ата минута Неймар пострада след влизане на Мадибо. Той получи лекарска помощ и беше сменен принудително от Евертон. Впоследствие от бразилската федерация обявиха, че футболистът е минал изследвания, които са показали леко разкъсване на връзки. \"Поради сериозността на контузията Неймар няма да се възстанови навреме за Копа Америка в Бразилия\", заявиха от федерацията. Това е поредният проблем пред  Неймар, който преди дни попадна в центъра на обвинение в изнасилване . Бразилия спечели с 2:0 с головете на Ричарлисон и Габриел Жезус. Копа Америка ще се проведе от 14 юни до 7 юли.", "date": "2019.06.06", "title": "С контузия и сълзи на очи Неймар се прости с Копа Америка"}
{"url": "https://www.dnevnik.bg/sviat/2019/06/06/3918115_amazon_planira_da_zapochne_dostavki_s_dronove_do/", "text": "Амазон\" (Amazon) ще започне да доставя пратки с дронове до няколко месеца, съобщи гигантът в онлайн търговията късно снощи, предаде ДПА. Работим здраво по направата на изцяло електрически дронове, които ще могат да летят на разстояние до 15 мили (24 км) и да доставят пакети с тегло под 5 фунта (2.3 килограма) на клиентите за по-малко от 30 минути, посочи в блог Джеф Уилке, главен изпълнителен директор на подразделението \"Амазон уърлдуайд кънсюмър\" (Amazon Worldwide Consumer). Очакваме да решим въпроса (с услугата - бел. ред.) \"Прайм еър\" (Prime Air) едновременно бързо и ефикасно, като започнем да доставяме пакети на клиентите до няколко месеца, допълни той. Уилке обаче не посочи точно къде и кога ще бъде пусната новата услуга, нито колко клиенти ще могат да подават поръчки за нея. В секцията за най-често задавани въпроси на сайта на \"Амазон\" компанията посочва, че има центрове за развитие на \"Прайм еър\" в САЩ, Великобритания, Австрия, Франция и Израел, както и че изпробва дронове \"в множество международни локации\". Сигурността и безопасността са водещи приоритети, допълни \"Амазон\". Компанията уверява, че работи заедно с регулаторни органи и представители на бранша, за да \"разработи система за управление на въздушния трафик, която ще разпознава кой управлява определен дрон, накъде летят машините и дали отговарят на оперативните изисквания\". \"Амазон\" от години експериментира с дронове, като основателят й Джеф Безос представи първия си прототип през 2013 година. Три години по-късно бяха направени пробни доставки във Великобритания. Тогава клиент получи устройство за телевизионен стрийминг и пакет пуканки 13 минути след подаването на заявката. /БТА", "date": "2019.06.06", "title": "\"Амазон\" планира да започне доставки с дронове до няколко месеца (видео)"}
{"url": "https://www.dnevnik.bg/bulgaria/2019/06/06/3918126_preizchisliavaneto_na_partiinite_subsidii_shte_vleze_v/", "text": "Финансовият министър Владислав Горанов обяви в парламента, че преизчисляването на партийните субсидии ще се приложи още тази година и ще обхване второто полугодие. Той добави, че след 1 юли партиите ще получават точно по 1 лв. за всеки даден за тях глас, съобщава \"Фокус\". Повод за коментара му стана днешната поява на премиера Бойко Борисов в Народното събрание и  внасянето му на законопроект, с който партийната субсидия ще стане 1 лев.  Това е втори опит за въвеждане на субсидия от един лев.  След кампания , организирана от \"Шоуто на Слави\", през май 2017 година ГЕРБ подготви такова предложение и го внесе за гласуване в парламента. През ноември същата година обаче  намалението на субсидията не мина  при гласуване. Така всички партии, получили над 1% от гласовете на парламентарните избори, продължиха да получават по 11 лева на глас. Горанов изчисли, че след намаляването на субсидиите в бюджета ще бъдат спестени между 16 и 18 млн. лв. От своя страна Борисов уточни, че с тези пари ще се строят детски градини и ясли. \"Ние се страхуваме от зависимост и затова сме подкрепяли досега това ниво на партийни субсидии. Но след като колегите от другите партии не се страхуват, ние не сме по-лоши от тях и ще се справим. Нека да видим как може да се прави политически модел с 1 лв.\", каза Горанов. По думите му партиите трябва да имат предвидим начин на финансиране, за да не изпадат в зависимости. Борисов също посочи какви могат да са тези зависимости. \"Ще стане накрая като в Чехия, в много страни милиардерите да са и премиери - няма да мине много време и партиите ще станат собственост на бизнесмените\". Финансовият министър коментира и  предложението на депутата от ДПС Делян Пеевски за намаляване на данъка върху книгите . Горанов уточни, че цената за крайния потребител няма да се промени. Той добави, че в България има три ставки и няма как специално за книгите да се направи нова такава. \"Имаме три ставки по ДДС. Нулева, 9% ставка, която се предлага за туристическото настаняване, и общата 20% ставка. Ако се коментира определена група стоки, които трябва да бъдат с различни ставки, трябва да бъдат позиционирани в една от трите възможни – 0, 9 и 20\", каза Горанов.", "date": "2019.06.06", "title": "Преизчисляването на партийните субсидии ще влезе в сила още тази година, заяви Горанов"}
{"url": "https://www.dnevnik.bg/zelen/2019/06/06/3917853_egipetskite_leshoiadi_se_razmnojavat_dobre_v_bulgariia/", "text": "Българското дружество за защита на птиците (БДЗП) съобщи, че резултатите от мониторинга на египетския лешояд на Балканите тази пролет показват голям спад в популацията на вида за последните 7 години. Броят на двойките птици е намалял с 37% (от 71 на 45) между 2012 и 2019 година. За България данните са по-оптимистични - за последните 7 години в страната също има намаление, но то е почти двойно по-малко - 17%. Тази година в България има 24 гнездящи двойки египетски лешояди, докато през 2018 г. те са били 26. Това са данните от редовния мониторинг на популацията на световно застрашения египетски лешояд на Балканите се извършва в рамките на LIFE проект  \"Нова надежда за египетския лешояд\",  изпълняван от Българското дружество за защита на птиците в партньорство със сдружението \"Зелени Балкани\" и с още над 20 институции и организации от общо 14 страни от Балканския полуостров, Близкия изток и Африка. Мерките  За да бъдат стабилизирани популациите на Балканите, през 2019 площадките за допълнително подхранване ще продължават да привличат скитащи египетски лешояди, които са от ключово значение за оцеляването на популацията на полуострова. Досега най-малко две птици са наблюдавани на площадката за подхранване на язовир \"Студен кладенец\" (поддържана в момента в рамките на LIFE проект \"Опазване на черния и белоглавия лешояд в Родопите\") и още една птица - на ресторанта за лешояди в Котелска Стара планина (поддържан от Фонда за дивата флора и фауна,  \"Зелени Балкани\" и Дружеството за защита на хищните птици в рамките на LIFE проект \"Светло бъдеще за черния лешояд\"). За да бъдат привлечени повече скитащи птици, тази година ще бъдат открити още две площадки за подхранване – в Източните Родопи (България) и в Епир (Гърция). По проекта \"Нова надежда за египетския лешояд\" се осигурява безопасна храна на вида. През този гнездови сезон ще бъдат подпомагани най-малко 7 двойки на площадките за подхранване, а индивидуално ще бъдат подхранвани други 7 (общо 60% от популацията на египетския лешояд в България). В Гърция в момента работят няколко площадки за подхранване, които покриват цялата популация на вида в страната, докато Албания и Северна Македония имат по една такава площадка. Данните по държави БДЗП съобщава, че България продължава да е \"крепост на вида на полуострова\" с 24 гнездящи двойки, 22 от които мътят (за сравнение, през 2018 гнездящите двойки бяха 26 с 19 мътещи). За последните 7 години в страната също има намаление, но то е от 17% на двойките, почти двойно по-добър резултата от този за Балканите. Също така на европейско ниво гнездовите параметри показват, че българските двойки египетски лешояди са сред най-успешните по процент на размножаващите се сред тях и по брой успешно отгледани малки. Най-лоши са новините от Гърция, където популацията на египетския лешояд достига своя исторически минимум с останали едва три двойки и две територии, заети от мъжки птици (през 2018 двойките са били 5, а заетите територии - 6). Броят на заетите територии в Албания е без промяна в сравнение с предишните програми за мониторинг, проведени през 2012, 2013 и 2018 г - териториите са девет (пет, заети от двойки и четири - от единични птици). От 2006 г. насам обаче общият брой на заетите територии е намалял с 36% (от 14 на 9). В Северна Македония до момента са регистрирани 13 гнездови територии. Девет от тях са с мътещи двойки. Броят е същият като през 2018 г., но се очаква още няколко територии да бъдат потвърдени през следващия месец. Въпреки това броят на заетите територии в страната е намалял с поне 30% през последните 7 години. Египетският лешояд Египетският лешояд (  ) е най-дребният от лешоядите в България. Той е бял, единствено маховите пера на крилата са черни. Лицето и гушата са голи, жълтеникави, а на тила има дълги остри пера, които образуват характерната му \"прическа\". Египетският лешояд има изключително обширен ареал, обхващащ Южна Европа, Северна, Централна и Източна Африка и цяла Югозападна Азия – Кавказ, северна Индия, Пакистан и Мала Азия. Птиците, които обитават най-северните части на ареала, са прелетни. Мигрират поединично или в малки групи, като избягват отворените морета и се придържат към сушата. Видът е в Червения списък на IUCN ( ) в категорията \"Застрашен\" (Endangered) (Birdlife International 2017). Включен е в Анекс II на CITES конвенцията ( ), в Анекс II на Бернската конвенция ( ) в Анекс II на Бонската конвенция ( ), в Анекс I на Директивата за птиците. В България е в категорията застрашен (Endangered) и е защитен от българските зони от европейската мрежа \"Натура 2000\" - вписан е в Анекс II и III на Закона за биологичното разнообразие (повече за мрежата -  тук ). Световната популация на вида се оценява на 12 000 – 38 000 полово зрели индивида. В Европа гнездят около 3000 – 4700 двойки, основно в Испания и Турция според данни на BirdLife International от 2015 г. Европейската популация на вида бележи значителен спад, който продължава и понастоящем. За последните три поколения числеността на египетските лешояди в Европа е спаднала с повече от 50%. Значителен спад в числеността на популацията на вида с 4-8% годишно през последните 3 десетилетия е отбелязан и на Балканския полуостров. В България спадът е повече от 50% за последните 15 години. Египетският лешояд е един от най-бързо изчезващите видове птици в днешно време. Освен заплахите по пътя на миграция такива могат да се търсят и в местата за зимуване и местата за гнездене. Бракониерски отстрел, залагането на отровни примамки, ограбване на гнездата, безпокойство по време на размножителния период, сблъсък с електропреносната мрежа и ветрогенератори са едни от основните фактори за намаляване на популацията на вида. Приемането на вредни вещества и антибиотици чрез храната влияе пагубно на вида. Натрупването на тези вещества води до отслабване на организма на птиците и висока податливост към заболявания, както вероятно и до намаляване на продължителността на живота и репродуктивните им способности.", "date": "2019.06.06", "title": "Египетските лешояди се размножават добре в България, но намаляват с 37% на Балканите"}
{"url": "https://www.dnevnik.bg/biznes/2019/06/06/3918160_rastejut_prez_purvoto_trimesechie_e_35_po/", "text": "През първото тримесечие на 2019 г. брутният вътрешен продукт (БВП) възлиза на 24.656 млрд. лв. по текущи цени или по 1 801 евро на човек. Икономическият растеж е 3.5% по предварителни данни на Националния статистически институт, оповестени днес.  Експресната оценка, оповестена на 15 май, сочеше 3.4%.  Растежът спрямо предходното тримесечие е коригиран от 1.1% на 1.2%. За крайно потребление между януари и март 2019 г. се изразходват 83.2% от произведения БВП като годишното увеличение на индивидуалното потребление е с 4.9%, а на държавното управление - с 5.2%. Инвестициите формират 15.4% от произведения БВП и са с 2.5% по-високи, отколкото преди година. Износът на стоки и услуги нараства с 5.1%, а вносът - с 3.9%.Външнотърговското салдо от стоки и услуги е положително. Създадената от отраслите на националната икономика брутна добавена стойност през първото тримесечие възлиза на 20.950 млрд. лв. по текущи цени. Относителният дял на аграрния сектор в добавената стойност на икономиката запазва равнището си от същото тримесечие на предходната година. Индустрията увеличава дела си с 0.4 процентни пункта до 29.4%, а услугите - с 0.4 процентни пункта до 68.3%.", "date": "2019.06.06", "title": "Растежът през първото тримесечие е 3.5% по предварителни оценки"}
{"url": "https://www.dnevnik.bg/politika/2019/06/06/3921103_partiite_shte_vrushtat_nadvzeti_subsidii_reshi/", "text": "Парламентът единодушно подкрепи (170 гласа) предложения от Министерския съвет законопроект, според който получаващите държавна субсидия партии ще трябва да върнат \"надвзетите\" пари за три години назад. Субсидиите, които трябва да бъдат върнати, се очаква да са около 14.5 млн. лв. Малко преди това премиерът Бойко Борисов се появи в парламента и обяви: \"Вкарваме в парламента закон, с който  партийната субсидия ще стане 1 лев \". Той обяви, че спестените пари ще се дадат за строителство на детски градини и ясли. Според вносителите от Министерския съвет субсидиите ще се фиксират в размера от 11 лв. за действително получения от партията или коалицията глас. При така предложената промяна общият размер на държавната субсидия за политическите партии и коалиции за една година ще бъде намален с 6,5 млн. лв., като икономията би възлязла на 14,5 млн. лв. за периода от 26 май 2016 г. до изплатената към 30 април 2019 г. До преизчисляване на субсидиите се стигна, след като \"Шоуто на Слави\" представи информация от Министерството на финансите, според която  през 2018 г. политическите формации са получавали не по 11 лева, а по 13.23 лева на получен на изборите глас . Тълкованието на Слави Трифонов е, че сумите за субсидията се формират на база на всички действителни гласове на парламентарните избори, а не само на тези за съответната партия или коалиция, които имат право на такава. Финансовият министър Владислав Горанов  оправда това със законови несъвършенства , а БСП заяви, че ще иска оставката му. По време на дебатите председателят на бюджетната комисия Менда Стоянова каза, че според нея няма грешка при прилагането на закона. \"В Закона за политическите партии пише, че общата сума, предвидена в бюджета, се разпределя пропорционално на получените гласове от всяка партия и коалиция. А общата сума, предвидена за субсидиране на политическите партии и субсидии, се определя ежегодно от бюджета в зависимост от броя на действителните получени гласове на последните парламентарни избори, при които за 1 глас са предвидени 11 лв.\", каза Стоянова. Тя припомни, че през 2016 г. в бюлетината се въвежда квадратчето \"не подкрепям никого\". Според нея даването на по-голяма субсидия било техническа грешка, тъй като \"от 2016 г. не е изключвана частта от това квадратче\". \"Значи БСП ни лук ял, ни лук мирисал, защото и те са получавали тази субсидия\", каза още Стоянова. Абсурдно е да се обвинява БСП за това, че Министерството на финансите не си е свършило работата с изчисляването на субсидиите, защото до 2016 г. преди квадратчето \"на подкрепям никого\" законът е бил ясен, реагира депутатът от БСП Филип Попов. Съпартиецът му Пенчо Милков каза, че това законодателство е излишно и всичко, което се случва, е \"тотална излагация\". \"И малките деца вече разбраха, че се получават 11 лв. за 1 получен глас. Законодателното решение, което разглеждаме днес, е грешно, защото текстът в момента е ясен\", каза Милков. Предложението на \"Воля\" субсидия да получават само парламентарно представени партии беше отхвърлено. Субсидии получават партиите, получили над 1% на парламентарни избори, за коалициите е 4%, колкото е прагът за влизане в парламента.", "date": "2019.06.06", "title": "Партиите ще връщат надвзети субсидии, реши парламентът на първо четене"}
{"url": "https://www.dnevnik.bg/video/2019/06/06/3918152_ot_obezljudenite_sela_do_narusheniiata_na_putia_kude/", "text": "Българите често се събират с приятели и роднини на   - и така могат да се превърнат в критична   хора, които да променят държавата към по-добро. Това е посланието на новия етап на кампанията на посолството на САЩ в България \"Силата е в теб\", която цели да вдъхне у обществото оптимизъм в развитието на страната. \"Силата е в теб\" е поздрав към българите, които активно изграждат бъдещето, каза посланик Ерик Рубин. Това е четвъртият етап на кампанията - в началото тя представи  неизвестни на масовата публика х ора, олицетворяващи силата на българския дух; след това отличи  световно признати професионалисти , а в третата част - хора, активно работещи за промяна. Тази година част от нея са четири български организации, които са пример за инициативността на обикновените граждани - \"Заедно в час\", \"Гражданите\", TimeHeroes и \"Резиденция Баба\". \"Резиденция Баба\"  праща младежи да прекарат няколко седмици с възрастни хора в обезлюдяващи се села, разказа Милица Джанджова от организацията. Дори селищата да изчезнат от картата на страната, все още има какво да се направи за живите хора там, каза тя. Много хора си мечтаят да станат учители, но не срещат подкрепа, каза Сава Ташев, който преподава английски в училище в \"Люлин\" като участник в  \"Заедно в час\" . Организацията обучава и изпраща млади хора като учители на места, където има нужда от повече преподаватели. Сава завършва участието си в програмата тази година, но смята да остане да преподава. Най-важното е, че ежедневно ни пишат, че сме върнали на някого надеждата в гражданското общество, каза Стоян Митов от платформата  \"Гражданите\" . В нея всеки може да сигнализира за всякакви градски проблеми, а приложението автоматично разпределя сигналите към общините в цялата страна. Ния Кирякова от доброволческата платформа TimeHeroes разказа, че тя дава възможност на хора от всички възрасти да направят добро - от младежи от пенсионери, които могат да продължат да използват уменията си. Повече за работата на TimeHeroes  четете тук .", "date": "2019.06.06", "title": "САЩ към българите: Станете от масата"}
{"url": "https://www.dnevnik.bg/biznes/2019/06/06/3921314_v_industriiata_za_chas_se_proizvejda_nad_pet_puti/", "text": "По предварителни данни през първото тримесечие на 2019 г. БВП на един зает се увеличава с 4.6% в сравнение със същото тримесечие на предходната година, съобщи Националният статистически институт. Растежът на показателя се ускорява след като в края на 2018 г. бяха отчетени 3.8%, а през третото тримесечие - 3.7% Заетите в икономиката са 3.443 млн. души при 3.439 млн. година по-рано. Общият брой отработени часове е 1.397 млн. при 1.393 млн. към края на март 2018 г. Структурата на заетостта показва увеличение на относителния дял на индустриалния сектор и сектора на услугите. На един зает се падат 7 160.2 лв. от текущия обем на брутния вътрешен продукт (БВП), като всеки зает създава средно 17.7 лв. БВП за един отработен час. Брутната добавена стойност (БДС) средно на един зает през първото тримесечие на 2019 г. се увеличава реално с 2.6%, а БДС за един отработен човекочас се увеличава реално с 2.5% за същия период. По предварителни данни за първото тримесечие на 2019 г. равнището на производителността на труда в индустриалния сектор е 6 878.1 лв. брутна добавена стойност средно на един зает и 16.2 лв. за един отработен човекочас. В сектора на услугите всеки зает произвежда средно 6 181.0 лв. БДС, като за един отработен човекочас се създават средно 14.5 лв. от текущия обем на показателя. Най-ниска е производителността на труда в аграрния сектор - 874.5 лв. БДС на един зает и 2.9 лв. за един отработен човекочас.", "date": "2019.06.06", "title": "В индустрията за час се произвежда над пет пъти повече, отколкото в земеделието"}
{"url": "https://www.dnevnik.bg/sport/2019/06/06/3921304_haosut_na_videopovtoreniiata_ot_duzpa_za_portugaliia/", "text": "Дузпа за Португалия, която изведнъж се превърна в... дузпа за Швейцария. На тази картина станаха свидетели зрителите на  полуфинала в Лигата на нациите в Порто, спечелен от иберийците с 3:1 . Случаят постави важни въпроси около прилагането на системата за видеоповторенията (VAR). Колко време съдиите трябва да позволяват играта да продължи, преди да се насочат към преглед на положението. И дали е редно да спират евентуална обещаваща атака, за да видят спорна ситуация? В началото на второто полувреме швейцарците поискаха дузпа, но съдията Феликс Брих даде знак играта да продължи. Португалците организираха бърза атака и стигнаха в наказателното поле на съперника, където получиха дузпа за нарушение срещу Бернардо Силва. Последваха протести от страна на швейцарците. Брих избра да се възползва от видеоповторенията и... даде дузпа за Швейцария, след която Рикардо Родригес изравни. Подобен случай имаше този сезон в Серия А. При 1:1 Матия Валоти вкара след контраатака за \"Спал\", но съдията разгледа ситуация, станала по-рано по време на играта, и даде дузпа за \"Фиорентина\". Виолетовите спечелиха с 4:1. Селекционерът на Португалия Фернандо Сантош каза, че работа на УЕФА е да реши тези въпроси. \"Бях питан за това при последния ни мач, защото не беше използвана системата и всички се оплакваха, че не ни е дадена дузпа\", заяви той, като насочи вниманието към равенството 1:1 със Сърбия през март. \"Не зависи от мен да решавам. Мисля, че системата е важна и че може да помогне, но тези, които управляват, трябва да преценят внимателно, защото иначе всички ще започнем да казваме, че VAR не върши работа.\" Селекционерът на Швейцария Владимир Петкович определи случая за забавен, но поздрави Брих, че е следвал правилника. \"За минута имахме дузпа срещу нас и след това в наша полза. Това е пътят, по който върви футболът. В този случай вероятно не беше достатъчно убедително за съдията да прекъсне играта, но в правилата има такава възможност. Това беше правилното решение и съдията се справи\", каза Петкович.", "date": "2019.06.06", "title": "Хаосът на видеоповторенията: от дузпа за Португалия до дузпа за Швейцария"}
{"url": "https://www.dnevnik.bg/razvlechenie/2019/06/06/3917848_tokchetata_na_rabota_sa_neobhodimi_zaiavi_iaponski/", "text": "В отговор на онлайн петиция в Япония, която набира популярност с целта си да бъде премахнато изискването жените да носят токчета на някои работни места, министърът на здравеопазването в страната Такуми Немото заяви, че такива очаквания за облеклото са \"необходими и подходящи\" за работното място, писа \"Ройтерс\". Онлайн кампанията стана известна с хаштага #KuToo, който е игра на думи от японските \"кутсу\", което значи обувка, \"кутсуу\", което значи болка, както и хаштага на движението против сексуален тормоз #MeToo. Петицията събра над 21 хил. подписа и броят им продължава да расте. Тя бе заведена в понеделник в министерството на здравеопазването от 32-годишната Юми Ишикава, която работи в погребална агенция. В своя Туитър профил тя обяви, че й се налага да носи обувки с ток с височина между 5 и 7 сантиметра, което й създава проблеми и болки в краката. Множество японски компании може и да не налагат на служителките си изрично да носят високи токчета, но голяма част от жените го правят заради традициите и социалните очаквания. Подписалите петицията обаче твърдят, че носенето на токчета е почти задължително, когато търсят или ходят на работа в много от японските компании. Здравният министър заяви, че според него това е в рамките на общоприетото за \"необходимо и подходящо\" на работното място. Въпреки това той допълни, че може да се счита за злоупотреба с власт, ако работодателите изискват техните служителки да носят високи токчета, дори когато имат контузии. Коментарите на Немото дадоха още повече гласност на проблема и стимулираха дебата, смята Ишикава. Според нея мъжете всъщност не разбират, че носенето на обувки с висок ток може да е болезнено и да доведе до сериозни наранявания. \"Но дори ако жените не получават контузии от това, бих искала такива очаквания да се приемат за злоупотреба с власт\", казва още тя. Според нея коментарите на Немото може да накарат някои жени да обсъдят ситуацията с шефовете си, което може да доведе до промяна. През 2015 г. въпросът с високите токчета предизвика дебати и в Кан. Тогава се наложи директорът на филмовия фестивал да се извини заради това, че заради липсата на токчета на няколко жени им бе отказан достъп до червения килим. Въпреки протеста на холивудската звезда Джулия Робъртс, която миналата година се появи боса, дрескодът в Кан така и не бе променен.", "date": "2019.06.06", "title": "Токчетата на работа са необходими, заяви японски министър"}
{"url": "https://www.dnevnik.bg/analizi/2019/06/06/3921340_slavi_trifonov_li_shte_e_noviiat_spasitel/", "text": "С разкритата информация за надплатените партийни субсидии Слави Трифонов отбеляза точка срещу партийната система. Стана ясно, че в разрез със закона на няколко партии (ГЕРБ, \"БСП за България\", \"Обединени патриоти\", ДПС и \"Воля\") са изплатени не по полагащите им се 11 лв. за получен глас, а по 13.25 лв. Възмутително е, че въпросните формации са усвоили милиони повече от това, което им се полага, и така са бръкнали още по-дълбоко в изтънелите джобове на данъкоплатците в най-бедната страна в ЕС. В случая обаче не това е най-скандалното. Истинският проблем е другаде: в държава, която се определя като \"правова\" и \"демократична\", е нужно един шоумен, презрително наричан \"чалгар\", да повдигне темата, за да се задейства главният прокурор. Ако Слави Трифонов не бе ударил с юмрук по масата, политиците щяха преспокойно да продължат да си \"сипват допълнително\"; щяха да бъркат с блажени усмивчици в държавната хазна, която \"суверенът\" им е поверил, когато и както им скимне. Това е пределно ясно. Сега оставката на финансовия министър Владислав Горанов отново е на дневен ред, особено след нелепите му оправдания, че законът бил несъвършен и недостатъчно ясен. Възниква логичният въпрос: как поне веднъж \"скритите\" вратички в нормативната база не навредиха на интересите на самите \"народни избраници\"? Отговорът естествено е: защото в тях е \"и хлябът, и ножът\". Парламентарната комисия по правни въпроси подкрепи законопроекта на Министерския съвет да бъдат върнати надвзетите субсидии само за последните 3 години (26 май 2016 - 30 април 2019). Сумата се оценява на около 14.5 млн. лв. Предстои гласуване в пленарна зала. Като имаме предвид, че въпросните партии са заедно в поредното юридическо тресавище (но за тях - златна мина), което сами сътвориха, не е изключено надплатени субсидии да се връщат/удържат тогава, когато нечии партийни другари започнат да връщат апартаменти. Вече знаем, че за сагата с отклонените евросредства за къщи за гости ще плащат данъкоплатците. Г-н Трифонов вече постави въпроса за намаляването на партийната субсидия до лев/глас на инициирания от него референдум, проведен през ноември 2016 (тогава само 12 хиляди гласа не достигнаха, за да стане резултатът от него задължителен). Разкритието, което Трифонов направи сега, изглежда работи в полза на основната му \"теза\", че актьорите на политическата сцена, меко казано, \"не стават\". Лукавите обобщения от типа на \"всички са маскари\" съдържат в себе си и претенцията, за това, че този, който ги прави, може да предложи алтернатива. Дойде ли часът Слави Трифонов да слезе от \"ферарито с цвят червен\", за да влезе в политиката? Има ред сигнали, че е решил да направи тъкмо това, а бойното кръщение на неговия политически проект може би ще бъдат местните избори през есента. На 31 юли, след 19 години в ефир, \"Шоуто на Слави\" ще спре излъчването си, а Трифонов и екипът му, изглежда, нямат интерес от нов договор с bTV (възможно е неизвестността около съдбата на предаването да е и рекламен трик, но bTV май вече са намерили заместник на Слави). Ако няма да видим \"Ку-ку партия\", възниква въпросът: защо изобщо бе необходим кастингът за политици, който Трифонов направи (една от участничките в кастинга вече се реализира - Цветелина Петкова, бивш зам.-председател на учредения в двореца \"Врана\" клуб \"Милениум\", изненадващо бе включена и избрана в евролистата на БСП)? Освен това още през май упорито се заговори, че политическият проект на Слави Трифонов ще бъде обявен в началото на юни, а шоуменът разговарял с кандидати за кметове и \"опипвал почвата\" с помощта на социолози. На пръв поглед политическият контекст е благоприятен за евентуален политически проект на Слави Трифонов. ГЕРБ още се борят с щетите от \"Апартаментгейт\"; БСП реши да влезе в поредната спирала на самоизяждането; две от патриотичните формации, които са част от управленската формула - \"Атака\" и НФСБ - се представиха много слабо на евроизборите. Може би на този \"поразреден фон\" онези близо 70%, които не отидоха да гласуват на 26 май, ще бъдат мотивирани от поредната месианистка претенция, този път с чалга-патриотични обертонове? Конкуренцията в нишата на чалга патриотизма обаче е ожесточена. Безброй политици облякоха носии. Днес повече от всякога кандидатите да ни оправят държавата искат да се пришият към \"антиистаблишмънта\"; предрешили са се като хъшове; ще им се да минат за поборници за свобода и правдини. Има много \"управленци\", които знаят и хорце да тропнат, и чеверме да завъртят. За да изпъкне, Слави Трифонов може да сочи към скандалите със субсидиите, апартаментите, терасите, къщите за гости и пр., да клати укорително глава, да размахва пръст, да пакетира всички в един зацапан кюп и да се провиква: \"Ние сме различни!\". Но преди да се качи \"горе на черешата\", неговата партия трябва да има изградени структури, които са от огромно значение особено за местните избори. Ще бъде трудно новата формация да пусне корени без наличието на щаб от експерти с опит в партийното строителство, а за момента такива не се виждат. Не е изключено шоуменът да направи общ проект с Мая Манолова. Омбудсманът има не само висок рейтинг, но и голям опит в политиката. Слави Трифонов обаче допусна тежка политическа грешка със сервилното интервю, което направи с премиера Бойко Борисов. Поведението на шоумена по време на това предаване разочарова мнозина от тези, които привидяха в него човек, способен да събори статуквото. Нищо чудно тогава да видим поредната патерица на Борисов, този път прикрита като пееща \"Ку-ку партия\". Този номер още не се е изтъркал, може да подлъже немалко избиратели. Популярността на Слави обаче мина своя апогей и макар все още да е висока, лека-полека върви към залез. Политическият проект на Трифонов може да се окаже мъртвороден.", "date": "2019.06.06", "title": "Слави Трифонов ли ще е новият спасител?"}
{"url": "https://www.dnevnik.bg/politika/2019/06/06/3921349_georgi_markov_kritikuva_pravosudieto_v_holandiia/", "text": "Правителството на Борисов получи звучни шамари от партньорите си в ЕС с думите на холандския външен Стеф Блок, че не ни искат в Шенген заради корупция. Това заяви лидерът на БСП Корнелия Нинова в декларация от името на парламентарната група, цитирана от агенция \"Фокус\". Първият дипломат беше на  посещение в България  вчера. \"Тревога, подмяна и отговорност\" \"Искам да поставя на вниманието на депутатите въпрос за държавата. Три думи – тревога, подмяна и отговорност\", каза Нинова. Тя акцентира, че по същото време е излязъл и един европейски доклад. \"И тук поставям на вниманието думата подмяна. Това е най-тежкият доклад, който България получава в ЕС. Г-н Борисов казва: \"Бизнес средата в България е най-добрата\". Европейският доклад: \"Средата в България е слаба, има корупция\", посочи Нинова. По думите й същото важи и в други сектори, сред които образование, здравеопазване и инвестиции. \"И най-болезненият въпрос са доходите и неравностите. Европа казва, че социалното изключване в България е значително най-високото в ЕС. А премиерът казва, че българите са забогатели и затова отиват на почивки в Гърция. И най-голямата му гордост – пътищата, в които потънаха милиони, са оценени от Европа, че обхватът и качеството на инфраструктурата у нас остават под средното ниво\", продължи Нинова със съпоставките. \"Предлагахме алтернатива и си свършихме работата, а Борисов и днес не намери кураж да премине тази врата и да застане пред нас\", допълни лидерът на БСП и посочи, че иска отговори и политическа отговорност. \"У нас един садист, терорист и убиец няма да излезе от затвора\" Отношение по казуса взе и народният представител от ГЕРБ Георги Марков. \"Обезпокоен съм за холандското правосъдие много повече, отколкото за нашето, защото у нас един садист, терорист и убиец няма да излезе от затвора\", заяви той в парламента във връзка с изказването на холандския външен министър. \"Защото в България нито един терорист не се е намерил да изтрепе хиляди граждани. Така че сме разтревожени за Холандия. В България е сигурно – и с охраната, и за гражданите. Така че да не ни учи на демокрация холандският външен министър, а да си оправя нещата в Холандия\", каза Марков. Той посочи, че тази Европейска комисия ще бъде запомнена с това, че е \"натискала\" България да приеме Истанбулската конвенция и Пакта за миграцията на ООН. \"Искат Великобритания извън ЕС, а мигрантите – вътре. Затова да бъдат малко по-скромни европейските институции, когато съдят България\", посочи Марков. В сряда, след като се срещна с премиера Бойко Борисов и с вицепремиера Екатерина Захариева, Стеф Блок заяви, че България трябва да се справи с корупцията и с проблемите в правосъдната система, за да получи подкрепа от Холандия за членство в Шенген. Той допълни, че темите за опазването на външните граници на Европейския съюз и сигурността са ключови за Холандия и е впечатлен от постигнатия напредък по охраната на границите на страната.", "date": "2019.06.06", "title": "Георги Марков критикува правосъдието в Холандия, според Нинова Борисов е получил шамар"}
{"url": "https://www.dnevnik.bg/bulgaria/2019/06/06/3921366_v_bulgariia_godishnata_zaguba_ot_falshificirane_na/", "text": "В България годишните загуби от фалшифициране и пиратство на стоки в 11 основни икономически отрасъла е 809 млн. лева. Това показва доклад на Службата на Европейския съюз за интелектуална собственост, разпространен до медиите. Изследваните отрасли са: козметика и лична хигиена; облекло, обувни изделия и принадлежности; спортни стоки; играчки и игри; бижутерия и часовници; ръчни чанти и багаж; музикални записи; спиртни напитки и вина; фармацевтични продукти; пестициди; смартфони. Според анализа загубите от 809 млн. лева се равняват на 15.5 % от продажбите в България в 11-те отрасъла. Общата стойност на нереализираните продажби в страната се равнява на 113 лева на български гражданин на година. Загубите в Европейския съюз пък достигат 117 млрд. лева всяка година. Петте отрасъла с най-много неосъществени продажби в България са фармацевтичните продукти (302 млн. лева), облеко и обувки (199 млн. лева), спиртни напитки и вина (113 млн. лева), козметика (108 млн. лева) и пестициди (26 млн. лева). Общо загубените работни места се равняват на близо 18 хил. Това е втората публикувана от Службата на Европейския съюз за интелектуална собственост отраслова оценка на икономическото въздействие на фалшифицирането и пиратството в ключови икономически отрасли, за които е известно, че са уязвими спрямо нарушения на правата върху интелектуалната собственост. В проучването се оценява, че от първия анализ през 2018 г. размерът на нереализираните продажби е намалял във всички проучени отрасли на равнище ЕС, освен в два - облекло, обувни изделия и принадлежности и козметика и лична хигиена.", "date": "2019.06.06", "title": "В България годишната загуба от фалшифициране на стоки е над 800 млн. лева"}
{"url": "https://www.dnevnik.bg/detski_dnevnik/2019/06/06/3921354_kandidatstvaneto_za_gimnazii_veche_shte_e_samo/", "text": "Заявленията, които седмокласниците попълват, за да кандидатстват за гимназия, вече ще се подават само по електронен път, съобщи зам.-министърът на образованието и науката Таня Михайлова, цитирана от агенция \"Фокус\". Днес от образователното министерство оповестиха детайли за предстоящите изпити от националното външно оценяване по български език и математика, оценките от които служат за вход в средните училища. Изпитите са три. Задължителните - по български и литература и по математика, са съответно на 17 и 19 юни, а на 21 юни е миниматурата по чужд език, на която явяването е по желание и при добро представяне дава удостоверение за степен на владеене на езика. И тази година ще има възможност за подаване на документи в т.нар. училища-гнезда, които Министерството определя всяка година за приемане на заявленията, но попълването и в тях ще е електронно. Разликата ще бъде, че ще се прави от служители, а не лично от подаващия заявлението, обясниха от министерството. Документите ще бъдат разпечатвани и на хартия, за да може родителят да ги подпише и да е сигурно, че няма грешка при въвеждането на желанията, обясниха от министерството. Останалите родители ще могат да попълват заявленията във всеки удобен момент от компютър. Миналата година от тази възможност да се възползвали родителите на близо 40% от кандидатствалите деца, уточни Таня Михайлова. Ще се кандидатства в 2500 паралелки Държавният план-прием при националното външно оценяване след 7-и клас вече е утвърден и учениците ще кандидатстват за прием в 2499 паралелки - 1446 професионални и 1053 - профилирани. По думите на Таня Михайлова броят на професионалните паралелки за трета година нараства и вече достига 57% от всички. След последните законови промени в сферата на образованието кандидатстването вече не като цяло за училищата, а поотделно за всяка конкретна паралелка, като училищата могат сами да определят начина на формиране на бала на паралелките. Учениците посочват поотделно всяка от тях при кандидатстване. Над 60 хил. ученици отиват на изпити Малко над 60 хил. - 61 223, са учениците, които се очаква да се явят на националното външно оценяване след 7-ми клас, съобщиха от образователното министерство. Оттам уточниха, че до момента няма данни колко ученици ще се явят на миниматурата по чужд език на 21 юни, тъй като все още тече записването. В провеждането на изпитите ще бъдат ангажирани 1696 училища, 4930 зали, а над над 16 хил. квестори ще следят за реда. Учениците се явяват в училището, в което учат, а квесторите са и от други училища. Дните на задължителните изпити - 17 и 19 юни, ще бъдат обявени за неучебни дни за всички училища, тъй като квестори са учителите. Денят на изпита по чужд език ще е учебен.", "date": "2019.06.06", "title": "Кандидатстването за гимназии вече ще е само електронно"}
{"url": "https://www.dnevnik.bg/sviat/2019/06/06/3921357_jertvite_v_sudan_nadhvurliha_100_oon_evakuira_chast_ot/", "text": "Броят на жертвите при протестите в Судан тази седмица надхвърли 100, предаде \"Франс прес\", като се позова на най-новите данни на проопозиционни лекари. Повечето от тези хора загинаха в понеделник, когато силите за сигурност разпръснаха демонстрантите пред генералния щаб на въоръжените сили, съобщи агенцията, цитирана от БТА. Общият брой на жертвите вече е 101, като 61 убити са били преброени в болници, а 40 тела са били открити във водите на река Нил. Ранени при репресиите са 326 души. Представители на суданските власти за пръв път признаха, че започналият в понеделник погром е отнел живота на десетки жители. Според тях обаче загиналите са 61 души, предаде Би Би Си. Вчера лидерите на протестното движение отхвърлиха призива на Преходния военен съвет за преговори. На фона на насилието в Судан Великобритания евакуира служителите на своето посолство, които не изпълняват функции от първостепенна важност. Тя освен това препоръча на британците да не отиват в страната. ООН също изтегли от Судан своите служители, които изпълняват второстепенни задачи. Повече за причините за последния изблик на насилие четете  тук .", "date": "2019.06.06", "title": "Жертвите в Судан надхвърлиха 100, ООН евакуира част от служителите си"}
{"url": "https://www.dnevnik.bg/sviat/2019/06/06/3921397_maduro_obiavi_investicii_za_77_mlrd_evro_razdeleniiata/", "text": "Венецуелският президент социалист Висобад Чазуро обяви план за инвестиране на 7.7 млрд. евро в добива на злато, диаманти и колтан, предаде \"Франс прес\", цитирана от БТА. Агенцията отбелязва, че това е станало на фона на пълната икономическа разруха в страната. Този Национален план за минната индустрия ще бъде изпълнен до 2025 г. посредством съюзи между национални и чуждестранни компании, каза венецуелският президент в реч по телевизията. Той не даде подробности. Планът е \"непетролна алтернатива за създаването на богатство във Венецуела\", подчерта Мадуро. Малко по-късно обаче агенция ТАСС съобщи, че венецуелската държавна компания \"Петролеос де Венесуела\" е открила офис в Санкт Петербург. Каракас съобщи по-рано тази година, че мести офиса си от Лисабон в Москва, за да защити венецуелските активи. Венецуела притежава най-големите доказани петролни залежи в света и 96 процента от приходите ѝ идват от износа на суров петрол. Добивът обаче се срина, като за 10 години е намалял от 3.2 на 1.1 млн. барела дневно, според данни на Организацията на страните износителки на петрол (ОПЕК), отбелязва \"Франс прес\". Мадуро и опозицията  Държавният секретар на САЩ Майк Помпейо е изразил наскоро безпокойства по повод вътрешните разделения на венецуелската опозиция, от които според него може да се възползва Мадуро, съобщи в. \"Вашингтон пост\", цитиран от ТАСС и \"Франс прес\". \"Да бъде запазено единството на (венецуелската) опозиция се оказва изключително трудна задача\", казал миналата седмица Помпейо на среща при закрити врата. Американският ежедневник се е сдобил със запис на речта му. \"Още щом Мадуро си отиде, всички ще вдигнат ръка и ще кажат: Вземете мен, аз съм следващият президент на Венецуела\", заявил Помпейо. Според държавния секретар на САЩ \"над 40 човека ще претендират за естествен наследник на Мадуро\". Помпейо обясни с тези вътрешни разделения на венецуелската опозиция провала на опита за бунт, направен от Хуан Гуайдо на 30 април. САЩ и още петдесетина страни признаха Гуайдо за законен изпълняващ длъжността президент на Венецуела в качеството му на председател на парламента и искат Мадуро да се оттегли.", "date": "2019.06.06", "title": "Мадуро обяви инвестиции за 7.7 млрд. евро"}
{"url": "https://www.dnevnik.bg/sviat/2019/06/06/3921435_trump_zaplashi_kitai_s_mita_za_stoki_za_oshte_300_mlrd/", "text": "САЩ могат да вдигнат митата за стоки от Китай на стойност още 300 млрд. долара. Това заяви днес президентът Доналд Тръмп, цитиран от \"Ройтерс\". Китай и Мексико обаче искат да сключат споразумения по търговските си спорове със САЩ, допълни той. Макар според Тръмп преговорите с Китай да продължават, преки срещи не са провеждани от 10 май, когато той вдигна митата за китайски стоки за 200 млрд. д. до 25 процента. Пекин отговори със съответни мерки. \"По преговорите ни в Китай стават доста интересни неща. Ще видим какво ще стане... Мога да вдигна (мита) за още 300 млрд. д. и ще го направя в подходящия момент\", заяви американският президент, без да уточни кои стоки ще бъдат засегнати. \"Според мен обаче Китай иска да сключи сделка и мисля, че Мексико иска много силно да сключи сделка\", каза Тръмп, преди да отлети от Ирландия за Франция, където днес ще бъде отбелязана 75-ата годишнина от дебаркирането на съюзническите войски в Нормандия. Китайското министерство на търговията посочи днес, че Пекин ще трябва да вземе необходимите контрамерки, ако Вашингтон едностранно засили търговското напрежение. Използването на \"пределен натиск\" от САЩ е причинило сериозни пречки в търговските преговори. Бъдещата посока на разговорите ще зависи изцяло от Вашингтон, отбеляза говорителят на ведомството Гао Фън. Министерството допълни, че скоро ще публикува списък на \"ненадеждни\" чуждестранни компании, информира \"Асошиейтед прес\". Говорителят не посочи подробности, но отбеляза, че никоя конкретна компания или сфера не е взета на прицел. По думите му разработването на списъка продължава. /БТА", "date": "2019.06.06", "title": "Тръмп заплаши Китай с мита за стоки \"за още $300 млрд.\""}
{"url": "https://www.dnevnik.bg/razvlechenie/2019/06/06/3921330_tatuirovkite_vlizat_v_muzei_po_vreme_na_14-iia_tattoo/", "text": "Повечето хора знаят, че татуировките от древни времена са част от културата на много общности. Но 14-ото издание на Tattoo Fest Sofia, който ще се проведе  , ще хвърли по-задълбочен поглед върху тази традиция. По време на фестивала ще бъде изграден първият в България Музей на татуировките. Той ще разкаже на посетителите за значението на това изкуство за древните култури и еволюцията му до днес, съобщават организаторите на Tattoo Fest Sofia. По време на фестивала почитателите на татуировките ще имат възможността да се срещнат на живо с представители на български и чуждестранни студиа и да се запознаят с техни произведения. Специален гост на събитието ще е известният македонец Горан Митич, който ще проведе специален клас за различните техники и стилове на татуирането. Водещ на Tattoo Fest Sofia ще бъде Станислав Яневски, познат на целия свят от участието му в ролята на Виктор Крум във филмовата поредица \"Хари Потър\" и отдавнашен привърженик на татуировките. В програмата ще се включат Evolution Dance Studio от Москва със зрелищни акробатични изпълнения и брейк танцьорите от Breaking School BlackStorm. В двата дни ще има и богата музикална програма. Илиян Ружин от \"Фалшименто\" ще зареди публиката rockabily, indie и pop. Жулиета Интергалактика ще участва със сет от диско. Следват по-тежкото звучене на Sava & Marton, селекция на избрани хитове от Rawland, хип-хоп от Ilko, електро и инди поп от Мартин. Краят ще дойде с ню йейв и готик от Gothprince. Организаторите на Tattoo Fest Sofia са подготвили и още приятни изненади. В зала \"Универсиада\" ще могат да бъдат открити консумативи за татуиране и козметика за грижа на кожата по време и след завършване на татуировката. Ще бъде обособен и фотокът, където всеки ще може да си направи професионална фотосесия. Еднодневният билет за Tattoo Fest Sofia струва 8 лв., а двудневният - 12 лв. Те могат да бъдат купени онлайн  тук .", "date": "2019.06.06", "title": "Татуировките влизат в музей по време на 14-ия Tattoo Fest Sofia"}
{"url": "https://www.dnevnik.bg/evropa/2019/06/06/3921402_andrei_kovachev_be_izbran_za_edin_ot_10-te/", "text": "Българският евродепутат Андрей Ковачев (Европейска народна партия/ГЕРБ) беше избран за заместник на Манфред Вебер в Председателството на групата на ЕНП - най-голямата в Европейския парламент, след тайно гласуване с бюлетини. Ковачев и останалите девет заместници ще отговарят за ръководенето на групата по време на пленарните заседания на европарламента. Освен това те я представляват пред външни фигури и подготвят основните направления в политиката и важните решения за стратегията на групата.  Манфред Вебер, който е водещият кандидат на ЕНП за председател на Европейската комисия, бе преизбран за парламентарен лидер на ЕНП, съобщи ДПА. Говорител уточни, че Вебер е бил избран с всички от 156-те валидни гласа. ЕНП спечели първото място на изборите за Европейски парламент, но делът на местата й намаля от 216 до 179, което затруднява намирането на мнозинство в парламента за подкрепа на кандидатурата на Вебер. Той не е много популярен сред лидерите на ЕС. Те трябва да предложат кандидат, за когото да гласува европарламентът.  Френският президент Еманюел Макрон , който  се съюзи с либералите  в институцията, е против неговата номинация. Сложните преговори вече текат, а председателят на Европейския съвет Доналд Туск се надява на решение в следващите седмици. Вебер, който идва от баварската сестринска партия на християндемократите на канцлера Ангела Меркел, ръководи групата на ЕНП в Европейския парламент от 2014 г. Това е най-високият политически пост, който някога е заемал.", "date": "2019.06.06", "title": "Андрей Ковачев бе избран за един от 10-те зам.-председатели на групата на ЕНП"}
{"url": "https://www.dnevnik.bg/evropa/2019/06/06/3921443_es_prie_novi_pravila_za_dokumentite_za_samolichnost/", "text": "Европейският съюз затяга сигурността на личните карти, за да се намалят измамите, свързани с използването на фалшива самоличност. Днес съветът (обединяващ държавите членки) прие регламент, с който да се гарантира по-голяма сигурност на личните карти на гражданите на ЕС и документите за пребиваване, издавани на тях, и на членовете на техните семейства, които не са граждани на ЕС, предаде пресслужбата на институцията. Новите правила ще подобрят сигурността на личните карти, като се въведат минимални стандарти както за съдържащата се в тях информация, така и за защитните елементи, общи за всички държави членки, които издават подобни документи. Правилата не изискват от държавите членки да въвеждат лични карти, ако националното законодателство не предвижда такива. Стандарти за сигурност на личните карти Съгласно новите правила личните карти ще имат единен формат, този на кредитна карта (ID-1), ще съдържат машинночетима зона и ще съблюдават минималните стандарти за сигурност на ИКАО (Международната организация за гражданско въздухоплаване). Те ще съдържат също портретно изображение и два пръстови отпечатъка на картодържателя, които ще се съхраняват в цифров формат на безконтактен чип. Върху личните карти в очертанията на знаме на ЕС ще се посочва кодът на издалата ги държава членка. Минималният срок на валидност ще бъде 5 години, а максималният – 10. Държавите членки могат да издават лични карти с по-дълъг срок на валидност на лица на възраст над 70. Ако се издават лични карти на малолетни лица, те може да бъдат валидни за срок, по-кратък от 5 години. Поетапно отпадане на старите лични карти Новите правила ще влязат в сила 2 години след приемането им, което означава, че дотогава всички нови документи трябва да отговарят на новите критерии. По принцип съществуващите лични карти, които не отговарят на изискванията, ще станат невалидни 10 години след датата на прилагане на новите правила или при изтичането на срока им на валидност в зависимост от това кое от двете настъпи по-рано. Личните карти, издадени на граждани на възраст над 70 години, остават валидни до изтичането им, при условие че отговарят на определените минимални стандарти за сигурност и имат машинночетима зона. Най-малко защитените карти, които не отговарят на минималните стандарти за сигурност или нямат машинночетима зона, ще изгубят валидността си в рамките на пет години. Националните органи ще трябва да гарантират сигурността на безконтактния чип и на данните, които се съхраняват върху него, така че те да не може да бъдат засегнати от хакерска атака или неразрешен достъп. Правилата уточняват и минималната информация, която трябва да се съдържа в документите за пребиваване, издавани на граждани на ЕС, и хармонизират формàта и други спецификации на картите за пребиваване, издавани на членовете на семейства на граждани на ЕС, които не са граждани на ЕС. Настоящият регламент влиза в сила на двадесетия ден след публикуването му в Официалния вестник на ЕС. Той се прилага от 24 месеца след датата на влизането в сила.", "date": "2019.06.06", "title": "С нови правила ЕС въвежда по-защитени документи за самоличност"}
{"url": "https://www.dnevnik.bg/politika/2019/06/06/3921460_bjudjetnata_komisiia_odobri_proekta_na_borisov_za_1_lv/", "text": "Парламентарната бюджетна комисия одобри проекта на премиера Бойко Борисов за актуализация на държавния бюджет, който предвижда  партийната субсидия да стане 1 лев  и беше внесен в парламента днес сутринта. На извънредното заседание на комисията \"за\" гласуваха 10 народни представители (ГЕРБ и \"Атака\"), \"против\" беше само Йордан Цонев (ДПС), а представителите на БСП не участваха в гласуването. \"Ние не участваме във вашите циркове\", каза Румен Гечев от БСП. \"Политическите партии или се финансират от държавата, или от олигарсите. Трети вариант няма. Всякакви други спекулации са популизъм\", заяви Йордан Цонев, който единствен от ДПС е в парламента тази седмица заради празника Рамазан Байрам. Той добави, че инициативата на партията му за  намаляване на ДДС за определени стоки  не е популизъм, но предложението на ГЕРБ за субсидията е, и ще има много тежка цена за българската демокрация. \"Ще се върне тоталната зависимост на партиите от бизнесмени, олигарси и сенчестия бизнес\", каза Цонев. \"Няма никакво съмнение, че става дума за кризисен пиар, тъй като вчера излязоха  констатациите на Европейската комисия \", каза Румен Гечев. Той добави, че БСП ще имат заседание в събота и след това ще имат становище. Гечев е убеден, че предложението на Борисов е в отговор на изводите на Комисията, от които се разбирало, че няма да има никакъв Шенген, никаква Еврозона\", за България. Николай Александров \"Атака\", припомни, че от партията му са предлагали няколко пъти отпадането на субсидиите под едно условие – да има равнопоставеност за всички партии при отразяване на предизборните идеи от медиите. 40% от държавната администрация е неработеща, да ги съкратим, барем се появят средства за детски градини и пътища, каза Йордан Апостолова (НФСБ). Според него след \"точката\" за 1 лв. субсидии в проекта за закон трябва има запетайка, след която да се каже как ще се финансират партиите. Председателят на комисията Менда Стоянова (ГЕРБ) каза, че е разбрала, че колегите й от другите партии се радват, \"че икономията ще отиде за детски градини\". ГЕРБ строи детски градини от години, каза Стоянова и някой от депутатите я репликира - \"и къщи за гости\". Стоянова се върна на идеите на ДПС за намаляване на ДДС. Намаляване на приходите в бюджета трябва да бъде компенсирано с други приходи, каза тя и добави, че \"никога в нито една държава\" намаляването на ДДС не е довело до трайно намаляване на цените. Предложението е от народа, заяви Стоянова. Йордан Цонев се съгласи с нея, че в обществото има нагнетено напрежение към партиите. \"Безплатен обяд няма. Ако на бюджета партиите не струват нищо, колко те ще струват на икономическите субекти\", попита риторично Йордан Цонев. Ще подкрепим намаляването на субсидията, но настояваме да има текстове, които да дават възможност за официално финансиране на партиите, каза в кулоарите на парламента лидерът на НФСБ Валери Симеонов По-рано днес парламентът  единодушно подкрепи  (170 гласа) предложения от Министерския съвет законопроект, според който получаващите държавна субсидия партии ще трябва да върнат \"надвзетите\" пари за три години назад. Субсидиите, които трябва да бъдат върнати, се очаква да са около 14.5 млн. лв. Водещият на шоуто припомни във \"Фейсбук\", че Борисов приема идеята му едва на 942-я ден от националния референдум, в който 3.4 млн. души дадоха мнение и по темата дали партийната субсидия трябва да е 1 лв. За намаляването на държавните субсидии на партиите гласуваха 2 516 791 души, а против - 523 759. \"Всъщност, ако не беше установено престъплението с незаконно надвзетите пари от партиите, предложението на Борисов и Горанов щеше да се случи далеч след 942-я ден. А можеше и въобще да не се случи. Но пък сега си е супер – идват избори - да спасим един ключов министър и да удържим народния гняв\", написа Трифонов.", "date": "2019.06.06", "title": "Бюджетната комисия одобри проекта на Борисов за 1 лв. партийна субсидия (допълнена)"}
{"url": "https://www.dnevnik.bg/biznes/2019/06/06/3921453_novite_jilishta_v_sofiia_shte_poskupnat_s_do_5_tazi/", "text": "Новите жилища в София ще поскъпнат с до 5% през 2019 г. заради увеличаването на себестойността на строителството, близо двойното поскъпване на терените и нарастващите разходи за административни услуги, прогнозират членовете на Националната асоциация на строителните предприемачи. Организацията обединява строително-инвестиционни компании, които работят предимно на територията на Столична община. \"Изчисленията ни сочат, че малко над 50% от крайната цена на жилищата се формира именно от самото строителство, в което обаче се включват инвестиции в прилежаща инфраструктура и изграждане на комуникационни мрежи. Макар допълнителните вложения в инфраструктурата да не са изрично заложени в нашите задължения, изпълнението им има ключова роля за успешното реализиране на проектите и за подобряването на градската среда\", казва Камен Пенков, член на НАСП, цитиран в прессъобщение.  По думите му повишаването на цената на труда също оказва влияние върху крайния продукт. Той се позова на данни на Националния статистически институт, според които за последните 10 години възнагражденията в строителния сектор са нараснали почти два пъти.  Броят на издадените строителни разрешения в столицата расте – с почти 25% повече са планираните жилищни единици през първото тримесечие на 2019 г. спрямо предходната, а въведените в експлоатация нови жилища пък се увеличават двойно, сочат данните на НСИ.  \"Предвид балансирания пазар, който наблюдаваме в момента, очакваме поскъпването на жилищните имоти да бъде около нивата на инфлацията и да не надвишава 5% на годишна база. Секторът навлиза в една по-зряла фаза, в която купувачите и продавачите сключват сделки без да се налага сериозен компромис от двете страни\", допълва Христо Чепишев, член на НАСП.", "date": "2019.06.06", "title": "Новите жилища в София ще поскъпнат с до 5% тази година, изчислиха предприемачи"}
{"url": "https://www.dnevnik.bg/sport/2019/06/06/3921475_amerikanska_tiineidjurka_produlji_pohoda_si_na_rolan/", "text": "Аманда Анисимова стана най-младата американска тениситка, която достига полуфинал в турнирите от Големия шлем от Винъс Уилямс на US Open през 1997 г. 17-годишната състезателка стигна сред четирите най-добри на \"Ролан Гарос\", като победи с 6:2, 6:4 миналогодишната шампионка Симона Халеп за 67 минути. В спор за място във финала Анисимова ще се изправи срещу австралийката Ашли Барти, която се наложи с 6:3, 7:5 срещу друга американка - Мадисън Кийс. \"Опитвах се да бъда спокойна, но вътрешно не беше така. Трудно ми беше да контролирам емоциите си и се радвам, че успях да приключа мача\", заяви победителката пред \"Евроспорт\". \"Това е най-хубавият корт, на който съм играла, а публиката правеше усещането неописуемо\", добави тя. Анисимова прави впечатляващо представяне в турнира, като до момента няма загубен сет.", "date": "2019.06.06", "title": "Американска тийнейджърка продължи похода си на \"Ролан Гарос\" и детронира шампионката"}
{"url": "https://www.dnevnik.bg/sviat/2019/06/06/3921450_trump_e_purviiat_prezident_republikanec_pozdravil_lgbt/", "text": "Отбелязваме месеца на ЛГБТ прайд шествията и отдаваме почит на изключителния принос, който ЛГБТ хората имат за тази велика нация. Нека заедно подкрепим в знак на солидарност и ЛГБТ хората, живеещи в десетки държави по света, където те са наказвани, вкарвани в затворите и дори екзекутирани само заради половата си ориентация.\" С тази думи, разпространени в профила му в \"Туитър\", американският президент Доналд Тръмп стана миналия петък първият държавен глава на САЩ от Републиканската партия, публично подкрепил месеца, в който всяка година от половин век насам хомосексуалната общност привлича с шествия и събития вниманието към себе си и дискриминацията и омразата, на която продължава да е подлагана. \"Моята администрация предприе глобална кампания за декриминализиране на хомосексуалността и призова всички държави да се присъединят към нас в това усилие\", написа още Тръмп. Белият дом традиционно разпространява декларации за отбелязване на конкретни дати или кампании, с които се отбелязват значими за нацията събития - за правата и мястото в обществото на жените, чернокожите, възрастните и т.н. Откакто е на власт от януари 2017 г., Доналд Тръмп не е заемал позиция за ЛГБТ месеца (бел.ред. -  ) и сега го направи не с прокламация за борба с предразсъдъците и дискриминацията (както го сториха Бил Клинтън и Барак Обама), а с туит. Юни е избран заради това, че през 1969 г. в този месец избухват безредици в Ню Йорк заради агресивни полицейски акции в малкия хотел \"Стоунуол ин\", популярен сред гей общността. Бунтът се смята за повода, по който иначе разпокъсаната общност се обединява за защита, настояване за права и промени в законодателството.", "date": "2019.06.06", "title": "Тръмп е първият президент републиканец, поздравил ЛГБТ общността за прайд парадите"}
{"url": "https://www.dnevnik.bg/evropa/2019/06/06/3921491_oshte_20_hil_mladeji_shte_mogat_da_putuvat_bezplatno/", "text": "Почти 95 хил. младежи кандидатстваха в третото издание на новата инициатива на ЕС, насочена към младите хора. Вече са подбрани около 20 хил. 18-годишни европейци, които ще получат карта за пътуване  DiscoverEU , предаде пресслужбата на Европейската комисия. Те ще могат да пътешестват между 1 август 2019 г. и 31 януари 2020 г. за период до 30 дни. Младежите бяха избрани според  критериите за предоставяне  и при спазване на  квотата , определена за всяка държава - членка на ЕС. Със спечелилите ще бъде осъществена връзка, за да получат съдействие при организацията на пътуването. Победителите ще могат да пътуват самостоятелно или в група от максимум 5 души. Повечето от тях ще се придвижват с влак, като в извънредни случаи ще използват други видове транспорт. Освен карта за пътуване, техническа подкрепа и насоки по въпроси като устойчиви модели на пътуване и какво означава да бъдеш  посланик на DiscoverEU  те ще бъдат приканени да разкажат за преживяванията си, например чрез социалните медии като \"Инстаграм\", \"Фейсбук\" и \"Туитър\" или чрез представяне в своето училище или община. Освен това те ще бъдат поканени да участват в  първите сборни срещи по линия на DiscoverEU , които ще бъдат организирани на различни места в цяла Европа по конкретни теми, като например устойчиво развитие или културно наследство. Комисията планира да започне новата кампания за кандидатстване до края на годината, когато ще бъдат раздадени още 20 хил. карти за пътуване. Първите две издания на DiscoverEU дадоха възможност на около 30 хил. младежи да пътуват из Европа.", "date": "2019.06.06", "title": "Още 20 хил. младежи ще могат да пътуват безплатно, за да опознаят Европа"}
{"url": "https://www.dnevnik.bg/bulgaria/2019/06/06/3921474_arteks_sudi_protestirashti_sreshtu_sgradata_zlaten_vek/", "text": "Строителните компании \"Артекс - Златен век\" и \"Артекс - инженеринг\" са завели две граждански дела на инициатори на протеста срещу строителството на 34-етажната сграда \"Златен век\" в столичния квартал \"Лозенец\", съобщи пресцентърът на Софийския градски съд (СГС). В съобщението на съда ответниците са посочени с малките си имена и инициалите - Мариан Б. и Никола В., зад които може да бъдат разпознати Мариан Башур и Никола Вапцаров от Инициативния комитет \"Лозенец\", който организираше протести срещу строителството. В отделно съобщение компанията поясни, че е решила \"да защити своето безупречно до този момент име и да потърси отговорност от всеки пряк участник в процеса на разпространяване на преднамерено неверни твърдения\". Заведеното дело е за уронване на престижа и името на \"Артекс\", а искът е за 200 хил. лв. Според \"Артекс\" Башур и Вапцаров са \"разпространители на неверни, клеветнически и обидни твърдения за компанията, използвайки всички възможни средства като социални мрежи, телевизионни, печатни и онлайн медии\". По-късно през деня инициативният комитет съобщи, че е научил за заведеното дело от медиите, а според негови юристи искът е абсурден и необоснован. Според сдружението целта на \"Артекс\" е сплашване, а не установяване на нанесена вреда. \"Това е наказателна акция срещу свободното слово, срещу гражданското общество и срещу правовата държава, защото всички обществени промени разчитат на граждани, които имат смелостта да излязат на улицата и да изкажат свободно своето мнение, да защитят обществения интерес вместо частния\", се казва в позицията. Инициативният комитет приветства възможността да стъпи в съдебната зала срещу \"Артекс\", защото процесът ще го легитимира като заинтересована страна. Така сдружението ще може да изисква документи, до които не е имало достъп преди и да получи съдебно решение, което ще бъде част от правния мир. Инициативният комитет протестира срещу строителството на 120-метровата и необичайно висока за района сграда от миналата година без особен успех. Строителството беше спряно тази пролет след намеса на премиера Бойко Борисов едва след като се оказа, че от \"Артекс\" са купували изгодно луксозни имоти висши представители на властта, между които доскорошната дясна ръка на Борисов в ГЕРБ Цветан Цветанов. Самият Цветанов точно преди година сключи сделка с \"Артекс\" за луксозно жилище по сложна схема  дни след като получи сигнал от протестиращите  в \"Лозенец\", писа \"Биволъ\". ", "date": "2019.06.06", "title": "\"Артекс\" съди протестиращи срещу сградата \"Златен век\" в Лозенец (допълнена)"}
{"url": "https://www.dnevnik.bg/evropa/2019/06/06/3921470_vtoriiat_front_sreshtu_hitler_-_chiia_e_bila_osnovnata/", "text": "Петнайсет години изминаха, откакто германски канцлер - това беше Герхард Шрьодер - за първи път участва в тържествата за  годишнина от десанта на Съюзническите сили в Нормандия  по времето на Втората световна война. От това историческо събитие, което на практика откри втория фронт срещу нацистка Германия, вече бяха изминали цели 60 години. Междувременно се смята за повече от естествено на тези възпоменания да има и официални представители на Германия. За десанта в Нормандия, поставил началото на края на нацисткия режим, важи същото, както и за датата 8 май 1945: това е \"ден на освобождението\", а не на капитулацията на Германия, както беше подчертал бившият германски президент Рихард фон Вайцзекер. Операция \"Овърлорд\" се тълкува различно Малцина днес биха оспорвали това – включително и в самата Германия. \"Въпросът дали сме били освободени или победени се озова на бунището на историята\", казва германският историк Герд Крумайх. Подобно единодушие обаче не съществува по отношение на дебаркирането в Нормандия. Дори съюзниците нямат единен прочит на операция \"Овърлорд\", както гласи нейното военно кодово наименование. В САЩ гледат на десанта, който те наричат D-Day, като на чисто американски героизъм, както написа в \"Ню Йоркър\" американският есеист Адам Гопник по случай 70-ата годишнина от събитието. В много филми за десанта в Нормандия на останалите участници в тежките сражения – например британци и французи - се приписва само второстепенна роля. Канадците пък сякаш изобщо не са съществували. Гопник не споменава нито дума и за поляците, новозеландците и войниците от много други националности, които се сражават в Нормандия. Същият поглед над нещата е възприет и в Германия – главно под влиянието на американските филми по темата, посочва британският историк Джеймс Холанд. За него пък е безспорно, че дебаркирането е съюзническа операция, протекла изцяло под британско ръководство. Неговите аргументи: с изключение на американския върховен главнокомандващ Дуайт Айзенхауер командният щаб е бил изключително само от британци, 3/4 от всички военни кораби, участвали в операцията, са били на Кралските военноморски сили, британски са били и 2/3 от самолетите, участвали в десанта. И друг факт според Холанд говорел в подкрепа на тази теза – броят на жертвите от американска и британска страна е почти еднакъв независимо от многобройните загуби на американците в сектора на тъй наречения \"Омаха бийч\". В действителност британците, заедно с американците, превземат успешно по две участъка на крайбрежието, а канадците установяват контрол върху още един. Около 4400 съюзнически войници загиват в десанта на Нормандия на 6 юни 1944. Закъсняло признание във Франция Френските ветерани, участвали в десанта, трябваше дълго време да чакат признание. Първият следвоенен президент на Франция Шарл де Гол винаги е избягвал да говори за операция \"Овърлорд\". Той самият по онова време се намира в изгнание в Лондон и се опитва да получи признание за своя комитет \"Свободна Франция\" като единствено легитимно правителство на страната. Повечето други страни обаче тогава са признавали режима на Виши, сключил примирие с хитлеристка Германия и осъдил задочно генерал Де Гол на смърт за държавна измяна. Де Гол узнава за готвения десант в Нормандия само няколко дни преди началото му. Той така и не успява да преглътне тази обида и в продължение на 20 години отказва да участват в честванията.", "date": "2019.06.06", "title": "Вторият фронт срещу Хитлер - чия е била основната заслуга"}
{"url": "https://www.dnevnik.bg/sviat/2019/06/06/3921507_v_germaniia_e_sprian_bulgarski_mikrobus_s_66_defekta/", "text": "Преди броени дни полицаите в Люденшайд спрели за рутинна проверка български микробус с ремарке. На пръв поглед возилото направило добро впечатление. Но запуснатият вид на купето ги накарал да се вгледат по-внимателно. Привлечен бил и експерт, заедно с когото била направена детайлна проверка на техническото състояние на мерцедеса с българска регистрация. В крайна сметка списъкът на дефектите се оказал рекордно дълъг - общо 66, от които 44 на микробуса и 22 на ремаркето. Според прессъобщението на полицията спирачките на микробуса работели само отчасти, големи ръждиви дупки по шасито били криво-ляво запълнени и замазани с боя, а ремаркето изобщо нямало амортисьори. \"Ръждясалата щайга\", както я нарича списание \"Фокус\", незабавно била спряна от движение, а срещу шофьора е издадено наказателно постановление. Най-важното - номерът на шасито? Най-куриозното е, че както микробусът, така и ремаркето само преди четири седмици успешно били преминали годишен технически преглед в България. Огромният брой дефекти обаче явно не е смутил там никого, констатира вестник \"Вестфаленпост\". Редица издания не крият удивлението си от този факт и пишат: \"66 дефекта! Опасното возило е имало валиден печат за годишен технически преглед от България\". Специализираното списание за автомобилисти \"Аутобилд\" говори за \"българска бричка\". А в един блог на германци, преселили се в България, една жена споделя впечатленията си от това как се преминава годишен технически преглед в България. Тя твърди, че най-голямо внимание българските проверяващи отделят на двигателя и най-вече на това дали номерът на шасито отговаря на този, който е вписан в документите на колата. Германката дори посочва, че могат да се ползват услугите на пенсиониран български полицай, който срещу съответно заплащане помага, ако има някакви \"проблеми\". Как го правят германците? В Германия техническите прегледи на колите са сериозно изпитание за всички шофьори и собственици. Още преди датата на прегледа повечето автомобили преминават на предварителен преглед в сервиза, където се отстраняват евентуалните дефекти. В противен случай собственикът рискува изобщо да не получи печат за годност от оторизираните центрове за годишен технически преглед. Ако там се установят по-сериозни неизправности, автомобилът незабавно се спира от движение, докато те не бъдат отстранени. А след това се минава на повторен преглед. По данни на TÜV Rheinland (един от тези центрове в Германия) през миналата година над една пета от автомобилите (21,2%) не са получили печат за годност от годишния преглед и е трябвало да се връщат на \"поправителен\". Германските медии често съобщават за технически неизправни български автомобили и товарни камиони, движещи се по магистралите на страната. През миналата година например от движение е бил спрян ТИР с българска регистрация, чиито спирачки били почти неработещи. На шофьора и на собственика са били наложени солени глоби, отбелязва \"Вормзер цайтунг\".", "date": "2019.06.06", "title": "В Германия е спрян български микробус с 66 дефекта"}
{"url": "https://www.dnevnik.bg/biznes/2019/06/06/3921356_prihodnata_agenciia_prodava_markata_na_bgnes/", "text": "Националната агенция за приходите (НАП) продава марката БГНЕС, съобщи \"Труд\". В сайта на приходната администрация се вижда, че съобщението за продажбата на марката на частната информационна агенция е от 30 май, а срокът за подаване на предложения е 21 юни. Началната цена е 30500 лв., а търгът ще се състои на 28 юни. По данни на Патентното ведомство притежател на търговската марка е \"Агенция БГНЕС\" ЕООД, а срокът й на действие е изтича на 09.11.2020 г. Обикновено НАП прибягва до такива мерки при задължения за данъци и осигуровки. Пред \"Дневник\" главният редактор Георги Пашкулев потвърди информацията като уточни, че става дума за търговски спор, отнесен до съда. Информационна агенция БГНЕС започва да работи през 2001 г. Едноличен собственик на капитала в размер на 100 хил. лв. е Славица Нешкова, се вижда от Търговския регистър. ", "date": "2019.06.06", "title": "Приходната агенция продава марката на БГНЕС"}
{"url": "https://www.dnevnik.bg/bulgaria/2019/06/06/3921562_marinela_arabadjieva_okonchatelno_ostava_v_aresta/", "text": "Апелативният специализиран наказателен съд остави окончателно в ареста Маринела Арабаджиева. Според магистратите, ако бъде пусната на свобода, има опасност да се укрие или да извърши друго престъпление. Арабаджиева има обвинения за пет престъпления - за участие в организирана престъпна група от 2013 до 2018 г., както и за три данъчни престъпления и пране на пари. Тя бе екстрадирана в България на 30 май и веднага бе задържана. В съдебната зала стана известно, че с разрешение на прокуратурата е била преместена в болницата на софийския затвор, след като е получила хипертонична криза. Освен това предстои да бъде изследвана в болница \"Св. Екатерина\" заради проблеми със сърцето. И днес в залата присъстваха и децата на Арабаджиеви.", "date": "2019.06.06", "title": "Маринела Арабаджиева окончателно остава в ареста"}
{"url": "https://www.dnevnik.bg/gradska_sreda/2019/06/06/3921388_remontut_na_grand_hotel_bulgariia_shte_zapazi/", "text": "Грандхотел \"България\" ще бъде изцяло реставриран след основен ремонт, който се подготвя, се разбира от инвестиционно намерение, публикувано на сайта на район \"Средец\". То е част от стандартната процедура за оценка на въздействието върху околната среда, обясниха от районната администрация. Фасадата на признатата за архитектурен паметник сграда към бул. \"Цар Освободител\" ще бъде запазена в автентичната си геометрия, растер, отстъпи и пропорции, се отбелязва в намерението на собственика на сградата Мирослав Печев, който е вносител на различни марки кафе, уиски и водка. Той купи през 2016 г. неработещия от години хотел от наследниците на Илия Павлов, бос на \"Мултигруп\", за 10 милиона евро, съобщи тогава \"Капитал\" . Печев обявява, че няма да надстроява хотела, а ще извърши цялостен ремонт на покрива. Първоначалната му идея е била да вдигне още два етажа, но сега заявява, че ще запази кота корниз, билото и художествените елементи на корниза. Приземните етажи, в които бяха ресторант-градината, виенската сладкарница, Червеният салон, зала \"Десислава\", Овалната зала, дневният бар и др., ще запазят автентичния си вид и функции, според заявеното инвестиционно намерение. Сериозни промени са планирани единствено във вътрешните пространства на хотелската част на сградата. Сегашните 67 стаи ще бъдат сливани по двойки, за да се получат по-големи. Идеята е да отговарят на изискванията за петзвезден хотел. Освен сградата в имота влиза и терен с излаз към ул. \"Аксаков\". Там сега е празно място, но се предвижда строителство на 5-етажна сграда. Тя ще бъде по друг проект, поясниха от район \"Средец\" и вероятно ще е продължение на хотелската част на \"България\". Там в миналото е съществувала прилежаща сграда, която е била разрушена. От ул. \"Аксаков\" ще бъде сервизният вход на бъдещия петзвезден грандхотел. Предвижда се и възстановяване на входовете от хотела към концертната зала \"България\". Те образуват композиционна общност, която е под закрилата на Закона за културното наследство. Целият ремонт и преустройство на хотела ще бъде под наблюдението на Националния институт за недвижимото културно наследство. Засега мястото с излаз към ул. \"Аксаков\" няма издадено разрешение за строеж, тъй като процедурата все още се придвижва в Направление \"Архитектура и градоустройство\", обясниха от районната администрация на \"Средец\". Грандхотел \"България\" е изграден през 1937 г. от прочутите архитекти Станчо Белковски и Иван Данчов. Те са представители на модернизма, повлиян от школата \"Баухаус\" между двете световни войни. Тяхно е и Доходното здание на някогашното застрахователно дружество \"Балкан\", където сега е Младежкият театър \"Николай Бинев\".", "date": "2019.06.06", "title": "Ремонтът на грандхотел \"България\" ще запази автентичната фасада"}
{"url": "https://www.dnevnik.bg/skorost/avtomobilna_industriia/2019/06/06/3921603_ford_zatvaria_zavod_proizvejdasht_20_ot_dvigatelite/", "text": "Форд\" обяви днес мащабна програма за преструктуриране на производството в Европа, която включва затварянето на завода за двигатели в Бриджънт, Южен Уелс, където се правят 20% от всички мотори във Великобритания, предаде \"Ройтерс\". Закриването ще стане факт следващата година, като без работа ще останат 1700 души. Като причина за затварянето на завода се посочва намаленото търсене на определени двигатели. От \"Форд\" правят серия от промени, целта на които е да бъдат намалени загубите. Според президента на \"Форд Европа\" Стюарт Роули серия от фактори, сред които намаленото търсене, липсата на нови модели и проблемите около Брекзит, правят производството в Бриджънт нерентабилно. Роули все пак уточни, че дори без Брекзит решението е щяло да бъде същото. Годишно във Великобритания се произвеждат 2.7 милиона двигателя, от който около 540 хиляди се правят в Бриджънт. В страната \"Форд\" има два завода за мотори, който се изнасят за монтиране в различни автомобили в Германия, Турция, САЩ и други страни. Излизането на Великобритания от ЕС без сделка може да доведе до нарушаване на графика на доставките и финансови загуби. Решението на \"Форд\" беше посрещнато на нож от най-големия британски синдикат \"Юнайт\". \"Ние ще се противопоставим на това затваряне с всички средства и ще призовем местните власти да се присъединят към нас, за да спасим завода\", казва ръководителят на профсъюза Лен Маклуски. През януари \"Форд\" обяви план за преструктуриране, включващ затваряне на заводи, съкращения на работници и спиране на производството на губещи модели. Работниците отдавна настояват заводът в Бриджънт да се ориентира към производство на електромотори, като се търси инвеститор от трета страна, за да се генерират допълнителни приходи, но до момента не е направено нищо в тази посока. Съобщението от днес е поредният тежък удар върху автомобилната индустрия на Острова. Само през тази година \"Ягуар Ленд Роувър\" обяви съкращаването на около 4500 работни места.  \"Хонда\" съобщи , че през 2021 година затваря британския си завод през 2021 година, което оставя на улицата 3500 души.", "date": "2019.06.06", "title": "\"Форд\" затваря завод, произвеждащ 20% от двигателите във Великобритания"}
{"url": "https://www.dnevnik.bg/zelen/2019/06/06/3917538_koi_shte_reshi_sudbata_na_karadere_-_shtrihi_kum/", "text": "Три дружества са допуснати до участие в търга за изработване на Общ устройствен план на община Бяла, област Варна. Това е отразено в протокола след отваряне на подадените оферти. След фалстарт през 2017 г. търгът бе организиран повторно от Министерството на регионалното развитие и благоустройството през януари тази година. Компаниите, чието класиране предстои да бъде обявено в близките дни, са \"Агенция за устойчиво развитие и евроинтеграция - екорегиони\", \"Агора 66\" и \"Стоарх\". Проточилият се избор на дружеството, което ще трябва да изработи Общия устройствен план на Бяла, е съпътстван от подозрения дали той ще удовлетвори на зоната край плажа Карадере. В момента това е невъзможно заради съдебни спорове, които продължават с години, а в основата им е одобреният през 2004 г. Подробен устройствен план \"Бяла-север\". Административният съд във Варна образува дело по протест на Окръжната прокуратура в града против решението на общинския съвет в Бяла. Мотивът на прокуратурата бе, че Подробният устройствен план е бил изготвен в нарушение на процедурите, предвидени в екологичното законодателство. С взетото по-късно съдебно решение планът действително бе признат за незаконосъобразен, но въпреки това действието му не бе отменено. В местността Карадере край едноименния плаж  компанията \"Мадара Юръп\" има намерения да строи туристически комплекс \"Блек сий гардънс\" . Според междинния доклад на дружеството за първото тримесечие на 2019 г. първоначалният проект е бил за около 7600 жилища (1 млн. кв.м), 151 хил. кв.м. хотелска част и 35 хил. кв.м площ за заведения за хранене и свободно време. Общата разгъната застроена площ на комплекса е трябвало да бъде 1.2 млн. кв.м. Сета обаче дружеството е преценило, че проектът се нуждае от ново проектиране с цел намаляване на общата разгъната застроена площ приблизително до 208 хил. кв.м, като фокусът ще е върху хотели, вилно селище, което ще функционира на хотелски принцип, търговски съоръжения и съоръжения за свободно време и спа процедури. Втори голям инвеститор - дружеството \"Макси I\", предвижда изграждането на \"луксозен къмпинг\" върху 165.5 дка до плажа Карадере. Проектът бе представен за последен път през 2014 г., а негов актуализиран вариант не е бил публично обсъждан до този момент. Очакваното сега решението за това кой ще изработи Общия устройствен план на Бяла и как щe изглежда той е важно, тъй като местността Карадере попада в две защитени зони, включени в Европейската екологична мрежа \"Натура 2000\" - \"Шабла\" и \"Камчийски пясъци\", а освен това се намира и зад плаж, предназначен за природосъобразен туризъм. \" има интересна история, свързана с опитите за забрана на свободното къмпингуване, ограничаването на достъпа до морския бряг през частни имоти и определянето на защитени територии по крайбрежието. Така например в становище до Народното събрание от март т.г. председателят на управителния съвет на компанията Асен Дюлгеров и изпълнителният й директор Кристиян Миленов са внесли 16 предложения за промени в Закона за устройство на Черноморското крайбрежие. В тях наред с всичко останало те искат достъпът до плажовете да се осъществява единствено по държавни, общински, горски и земеделски пътища. Мотивът на Дюлгеров и Миленов е, че по този начин ще бъде избегнат конфликта между собствениците на имоти и ползващите морските плажове. На практика обаче подобен текст в закона би направил съществуването на затворени частни плажове без достъп на външни лица, което противоречи на конституцията. В друго свое предложение, което на практика прави невъзможно свободното къмпингуване, Дюлгеров и Миленов настояват при определяне на местата за това да не бъдат вземани предвид мненията на \"зелени\" екстремистки организации\". е участвала и в предходния търг за възлагане обществена поръчка по изработването на Общ устройствен план на Бяла през 2017 г. Тогава тя е водещ партньор в \"Консорциум ОУП Бяла 2017\", който е класиран на първо място. Процедурата по поръчката обаче е прекратена от регионалното министерство, а причините за това са отразени в протокол с любопитно съдържание. В него е записано, че в качеството си на представляващ консорциума управляващият \"Агора 66\" Георги Митрев е подал Става дума за следното: На въпроса \"Икономическият оператор има ли информация за конфликт на интереси, свързан с участието му в процедурата за възлагане на обществена поръчка\" Митрев е отговорил с \"не\". Но проверка на тръжната комисия е установила, че като служител в отдел \"Обществени поръчки\" на регионалното министерство сестрата на Георги Митрев – Мария, е била натоварена с изготвянето на тръжната документация за изготвяне на Общ устройствен план на Бяла. Освен това Мария Митрева е била определена и като лице за контакти по провеждането на процедурата за възлагане обществената поръчка. След като установява, че става дума за \"непреодолим конфликт на интереси\", комисията по провеждане на процедурата решава да отстрани \"Консорциум ОУП Бяла 2017\" от търга. А след като открива нередности и в документацията на втория участник ДЗЗД \"Консорциум урбан груп\", прекратява конкурса. Справка в системата за фирмено разузнаване \"Дакси\" прави видим и Данните, отразени там, показват, че от 2012 г. до този момент Мария Митрева е вписана като съдружник с миноритарен дял в \"Агора 66\". Не по-малко интересна е и бизнес биографията на Георги Митрев. В различни периоди от време неговото име фигурира сред собствениците и в управителните органи на общо 27 дружествd. По-голямата част от тях са създавани с цел участие в търгове за възлагане на обществени поръчки. От 2009 г. до 2014 г. Георги Митрев е бил и съуправител на дружеството \"Глобъл проджект мениджмънт\" заедно с председателя на управителния съвет на \"Химимпорт\" и член на надзорния съвет на Централна коорперативна банка Марин Митев. До 2013 г. Митрев е управлявал и представлявал дружеството ТПО, собственост на \"Холдинг Варна\". То също е свързвано с кръга от дружества около Централна кооперативна банка и \"Химимпорт\". След сделка от лятото на 2009 г. \"Холдинг Варна\" придоби 118 дка крайбрежни терени във Варна, станали известни като \"Алея Първа\". Цената, на която те преминаха в частна собственост, беше Последният участник, допуснат до участие в търга за изготвяне на Общ устройствен план на Бяла, е едноличното дружество \"Стоарх\". То е регистрирано през 2003 г. с широк предмет на дейност, но бизнес историята му показва, че от създаването си досега е участвало предимно в изготвянето на общи устройствени планове, планове за градско възстановяване и развитие и подробни устройствени планове във всички части на страната. Сред най-известните архитектурни проекти на \"Стоарх\" са тези за Общ устройствен план на Каварна, за затворения курортен комплекс \"Калиакрия\" до с. Топола и за голф комплекса \"Тракийски скали\" на Красимир Гергов. Общият обем на обществените поръчки, изпълнявани до момента от \"Стоарх\", е около 963 хил. лв. Според публичната информация в сайта на Министерството на регионалното развитие и благоустройството срокът за представяне на допълнителни документи от страна на участниците в търга за изготвяне на Общия устройствен план на Бяла вече е е изтекъл, а решението за класиране на участниците в него се очаква всеки момент. Изборът на изпълнител вероятно ще даде и отговор на най-важния въпрос – ще последва ли и Карадере печалната съдба на десетки девствени плажове и защитени местности по Черноморието.", "date": "2019.06.06", "title": "Кой ще реши съдбата на Карадере - щрихи към портрета на участниците в търга за устройствения план на Бяла"}
{"url": "https://www.dnevnik.bg/evropa/2019/06/06/3921605_cheshko_ministerstvo_prekusna_subsidiite_za_blizka_do/", "text": "Фирмата, която преди бе собственост на чешкия премиер Андрей Бабиш, вече няма да получава селскостопански субсидии, докато не завърши разследването на ЕС за предполагаем конфликт на интереси, съобщиха властите днес, предаде \"Ройтерс\". Бабиш е подложен на натиск и от масови улични протести, на които се настоява за оставката му. Решението за прекъсване на селскостопанските субсидии за развитие – но не и преките плащания, които всички фермери получават – подчертава, пред който е изправен превърналият се в политик милиардер заради обвинения в конфликт на интереси, застрашаващи изградената от него компания. Въпреки че Бабиш прехвърли холдинга си \"Агроферт\", най-големия частен работодател в страната, в доверителни фондове, преди да стане премиер през 2017 г., критици го обвиняват, че продължава да контролира непряко своя бизнес. Според  предварително разследване на ЕС , изтекло в чешки медии миналата седмица, той е в конфликт на интереси. В него се посочва, че прехвърлянето в доверителни фондове не е достатъчно разделяне, защото Бабиш е и основател, и бенефициент на еврофондовете. Премиерът отхвърли критиките, като нарече проверката съмнителна, а одиторите некомпетентни. Той подчерта, че няма риск страната да трябва да връща еврофондове. Конгломератът \"Агроферт\", съставен от над 250 компании, има право на фондове за развитие, управлявани от различни агенции. Еврокомисията вече спря временно плащанията от ЕС. Чешкото правителство продължи да плаща чрез държавния бюджет. Министерството на селското стопанство е първото, което спира фондове за \"Агроферт\" от февруари 2017 г., когато влезе в сила ново законодателство за конфликтите на интереси. Мярката не включва преките субсидии, които фермите могат да получават автоматично в рамките на общата селскостопанска политика на ЕС. Ръководителят на Агенцията за субсидиите към министерството на селското стопанство каза по време на пресконференция, че това е предпазна мярка, \"въпреки че ние не сме съгласни с резултатите от предварителния доклад\". Разследването на Брюксел е един от двата фронта за Бабиш.  Седмичните протести,  на които според организаторите в четвъртък са присъствали 120 хил. души, започнаха след оставката на правосъдния министър, ден след като полицията завърши разследване дали Бабиш преди 10 години е скрил притежанието на фермата Stork's Nest и на конгресен център преди десет години, за да получи два милиона евро субсидии от ЕС като част от програма за подпомагане на малкия бизнес. Прокуратурата трябва да реши дали да започне дело.", "date": "2019.06.06", "title": "Чешко министерство прекъсна субсидиите за близка до Бабиш фирма заради разследване на ЕС"}
{"url": "https://www.dnevnik.bg/tehnologii/2019/06/06/3921609_nokia_puska_na_pazara_smartfon_struvasht_po-malko_ot/", "text": "Финландската компания HMD Global представи нов смартфон с марката \"Нокиа\". Моделът 2.2 ще бъде пуснат на пазара първо в Индия, където ще струва между 90 и 102 евро, а след това и в Европа, като очакванията са цената му на Стария континент да е 99 евро. Дисплеят на смартфона е 5.71 инча, а яркостта му е 400 нита. Устройството разполага с 4-ядрен процесор, а паметта му ще варира от 2 до 32 гигабайта. Основната камера е 13 мегапиксела, а предната – 5 мегапиксела. Селфи камерата ще има и лицево разпознаване.", "date": "2019.06.06", "title": "\"Нокиа\" пуска на пазара смартфон, струващ по-малко от 100 евро"}
{"url": "https://www.dnevnik.bg/sport/2019/06/06/3921528_nakazani_no_raboteshti_kak_ruski_trenyori_narushavat/", "text": "Преди три години треньорът по лека атлетика Владимир Мохнев беше наказан за десет години от Спортния арбитражен съд (КАС) в Лозана за това, че е давал забранени вещества за подобряване на представянето на състезатели от националния отбор по лека атлетка. Тогава съдът постанови, че той е нарушил международните антидопингови правила. \"Бях наказан. Как мога да работя\", заяви Мохнев на пресконференция на 23 юни 2017 г., докато твърдеше, че е невинен. На 16 май тази година репортер на \"Ройтерс\" става свидетел как в Курск Мохнев участва в тренировка на седем бегачи. Треньорът засича времената им и в даден момент излиза на пистата и дава напътствия на един от атлетите. Според правилата на Световната антидопингова агенция (WADA) наказаните треньори и членовете на техните щабове нямат право да участват по никакъв начин в състезания, нито в други дейности, свързани с елитния спорт. Спортистите пък не могат да получават никакви съвети, свързани с тренировки, стратегия, хранене или медицински теми, от наказани треньори или лекари, като при нарушение могат да бъдат наказани. Ръководството на Международната федерация по лека атлетика (IAAF) ще обсъжда тази седмица в Монако статута на руската федерация. Руската организация е отстранена от 2015 г. като следствие от мащабния допинг скандал. \"Ройтерс\" твърди, че освен Мохнев още един наказан треньор - Валерий Волков, както и един наказан доктор - Сергей Португалов, нарушават санкциите си. Португалов изготвял хранителни режими в московски фитнес. Пред \"Ройтерс\" никоя от замесените страни не посочила доказателства да са получавани документи за изключения, които да позволяват забраната да бъде заобиколена. Мохнев твърди, че понякога е канен от свои колеги на заниманията. \"Мога да ходя, където искам. Мога да бъда до когото си поискам. Или съм прокажен? Покажете ми закон, който съм нарушил - руски закон\", каза той в телефонен разговор. Директорът на Руската антидопингова агенция (РУСАДА) Юрий Ганус заяви, че ще разследва твърденията. Руската федерация по лека атлетика твърди, че е изпратила информацията към РУСАДА, защото има вероятно нарушение на антидопинговите правила. От WADA посочват, че ще следят случая, за да се гарантира, че \"към обвиненията ще бъде подходено подобаващо\".", "date": "2019.06.06", "title": "Наказани, но работещи: как руски треньори нарушават санкциите от допинг скандала"}
{"url": "https://www.dnevnik.bg/photos/2019/06/06/3921428_fotogaleriia_koncertut_na_dropkick_murphys_v_sofiia/", "text": "Вчера американските пънк легенди Dropkick Murphys се срещнаха с българската публика за първи път. Те с лекота вдигнаха на крака няколкохилядната тълпа в Зимния дворец и не пропуснаха да развеят българското знаме на сцената.", "date": "2019.06.06", "title": "Фотогалерия: Концертът на Dropkick Murphys в София"}
{"url": "https://www.dnevnik.bg/politika/2019/06/06/3921612_radev_kum_putin_rusiia_ima_miasto_v_izgrajdaneto_na/", "text": "Русия има място в изграждането на АЕЦ \"Белене\". Това заяви президентът Румен Радев в началото на срещата си с руския си колега Владимир Путин. Делегации на двете страни разговарят в Константиновския дворец в Санкт Петербург днес. След като отчете стратегическо партньорство в областта на енергетиката, Румен Радев каза, че има потенциал това сътрудничество да се задълбочава. \"Знаете, вече придобихме два руски реактора, това означава и предполага, че Русия има място в изграждането на бъдещата ядрена централа,  независимо кой ще спечели търга за стратегически инвеститор \", обяви още българският президент. Той заяви, че в областта на газовите доставки също има дългогодишно партньорство между двете страни и обясни, че България продължава да модернизира и разширява своята газопреносна мрежа с планове за изграждане на газоразпределителен център и газова борса, както и с изграждане на интерконектори със съседни държави. По думите му това дава нови възможности за доставки на руски газ през България и към Централна Европа. \"Нашата втора среща, г-н президент, за толкова кратък период е ясен сигнал за новата динамика в нашите двустранни отношения, които се базират на дълбоки исторически, културни и духовни връзки. Това е сигнал, че и двете страни желаем да развием тези отношения интензивно и конструктивно на взаимноизгодна основа. Също така отношенията са изключително добри на ниво правителство и на ниво парламент. България, знаете, е член на ЕС и НАТО, но това не изключва развитието на интензивни отношения с Руската федерация в условията на тази по-сложна обстановка. Считам, че конструктивният и отворен диалог и прагматично сътрудничество са ключът към мирна и просперираща Европа. Ние имаме изключително добри отношения в областта на културата, науката, образованието и туризма\", каза още Радев в началото на срещата с Путин и руската делегация. От своя страна Владимир Путин посочи, че отношенията между Русия и България постепенно се възстановяват. Той допълни, че започват да се използват резервите за активизиране на двустранните отношения. След срещата, която закъсня два часа и продължи близо час, Румен Радев каза, че руската страна продължава да настоява, че в проект като АЕЦ \"Белене\" трябва да има държавни гаранции, но решението на правителството е да няма. Държавният глава заяви, че е обяснил, че става въпрос за дългосрочен проект, който ще бъде готов след десет години, и българската държава към момента не може да поеме този финансов риск. \"От тук нататък е въпрос на инвеститори - дали сами, дали ще се кооперират. Руската страна има желание да участва като страна, която държи технологията на тези реактори и тяхна безопасност. Това е минимумът на тяхното участие\", допълни още той и определи срещата като важна и съдържателна.  Ден преди срещата излезе  интервю на българския президент в руската държавна агенция ТАСС , в което той призовава отношенията с Москва да се развиват \"така, както ги развиват западните ни партньори\" независимо от санкциите и контрасанкциите. В него държавният глава заявява позиция, че реализирането на АЕЦ \"Белене\" е неизбежно, \"защото са нужни надеждни източници на енергия за развиване на промишлеността\", както и обявява взаимноизгодно сътрудничество с Русия за поддържане боеспособността на наличното въоръжение. Попитан как оценява перспективата за продължаване на \"Турски поток\", той казва, че газопровод директно до територията на България е \"логичен избор за увеличаване на доставките на руски газ през Черно море\". Очаква се темите в интервюто да са част от темите на разговора с Путин днес, смятат на \"Дондуков\" 2 (бел. авт. - акценти от интервюто четете  тук ). Това е втората среща на Румен Радев и Владимир Путин в рамките на една година. Първата бе през май м.г. в Сочи и бе последвана от визита на премиера Бойко Борисов в Москва няколко дни по-късно. Не стана известно защо и президентът, и премиерът бяха на посещения в Руската федерация в рамките на седмица. Тогава  Радев обяви, че не се е върнал с празни ръце , и заяви, че след десетгодишно прекъсване е възстановил диалога на най-високо политическо ниво между двете страни, а Борисов каза, че  това, което са транслирали и двамата, е \"нищо\" . И двамата поканиха Путин на посещение в България, но  тази пролет в София дойде премиерът Дмитрий Медведев . Утре Радев ще участва в Петербургския международен икономически форум (още четете  тук ). ", "date": "2019.06.06", "title": "Радев към Путин: Русия има място в изграждането на АЕЦ \"Белене\" (допълнена)"}
{"url": "https://www.dnevnik.bg/detski_dnevnik/2019/06/06/3921392_nai-vajnoto_za_izpitite_sled_7-mi_klas/", "text": "До първия от изпитите след седми клас, които служат като вход за кандидатстване в гимназиите в страната, остават точно десет дни. Днес министерството на образованието обяви последните детайли около Националното външно оценяване след 7-и клас, както е официалното име на миниматурите, включително и някои промени, които влизат в сила от тази година. \"Дневник\" събира на едно място най-важните неща, които родителите и учениците трябва имат предвид в гимназиалната кампания. Изпитите Изпитите от Националното външно оценяване след 7-и клас са три. Задължителните -  , са съответно на  . Тези дни са обявени за  , след като учители протестираха, че ще им се наложи сутринта да бъдат квестори, а следобед да водят занимания с големите ученици. На двата изпита се явяват всички завършващи 7-и клас (по данни на образователното министерство - 61 223 деца), а оценките им са част от общия бал за кандидатстване в училищата от следващата образователна степен - гимназии, професионални училища и т. н. Кандидатстват дори тези, които искат да продължат в по-горен клас на същото училище. Учениците с двойки участват в надпреварата заедно с останалите, но с по-малък шанс за класиране. На  е миниматурата по   - явяването на нея е по желание и при добро представяне дава удостоверение за степен на владеене на езика. Не е задължително изпитът да е по езика, който е изучава в училище. Денят на провеждането й е  . В деня Тази година  - час по-рано от традиционното досега. Учениците трябва да бъдат в училищата най-късно в 8.30 ч. и да са заели местата си не по-късно от 8.45 ч. Всеки се явява в училището, в което учи. За да влязат на изпита, учениците трябва задължително да носят  , която им се издава от училището и на която е генериран входящ номер, както и  бележник или лична ученическа карта. Задължително ще е учениците да пишат  Причината - тестовете ще се проверяват вече електронно и изискването е заради сканирането, обясняват от министерството. Препоръчително е децата да носят два еднакви черни химикала, за да са спокойни, ако единият спре да пише. Всеки изпитен комплект ще има , за да няма обърквания с предадените листи. Ще се проверяват  . Така, както е доставен комплектът към учениците, така и ще се засекретява и проверява, обясни зам.-министърът на образованието Таня Михайлова днес. По време на изпита не може да се ползват  калкулатори и справочници. Предприели сме мерки за сигурност и има предвидена възможност за видеонаблюдение, тъй като изпитът е от голямо обществено значение, предупреди зам.-министърът. Изпитите няма да бъдат разделени на модули, както досега, но продължителността остава същата -  . За децата със специални образователни потребности ще бъдат дадени допълнителни 90 минути. Тестът по български включва 25 задачи. Част от тях са с избираем отговор, а друга - със свободен отговор. Последната задача изисква отговор от няколко изречения. Втората част на този изпит е преразказ с дидактическа задача. Тази година за последно изпитът по български език и литература ще включва само произведенията, изучавани по литература в седми клас. През 2020 г. ще бъдат включени и произведенията от шести клас, а през 2021 г. - и от пети, т.е. от целия етап на основното образование. Изпитът по математика е от 25 задачи с избираем или свободен отговор. Няма промени при формирането на оценките от изпитите - максималният брой точки, които ученикът може да получи на изпит, е  . Резултатите се очаква да бъдат обявени  . Учебната година за седмокласниците приключва на 28 юни. Кандидатстването Документи за участие в класирането за прием в гимназиите ще се приемат  . Няколко дни по-рано - до 3 юли, училищата трябва да са раздали на учениците свидетелствата за завършено основно образование. Промяна в стъпките за кандидатстване няма: след обявяване на резултатите от първо класиране (1 ) учениците или се записват в желаното училище, или подават заявление за участие във второто класиране. След второто класиране ( ) и изтичането на срока за записване ще бъдат обявени свободните места за третото, последно, класиране ( ). След последните законови промени в образованието кандидатстването вече не като цяло за училищата, а  , като училищата могат сами да определят начина на формиране на бала на паралелките. Учениците ще се борят да влязат в общо 2499 паралелки - 1446 професионални и 1053 - профилирани. Максималният бал е , като една от оценките от изпитите се удвоява или утроява. Другите точки идват от балообразуващите предмети, които се избират от самото училище. Важат само оценките от 7-ми клас. При попълването на заявленията за кандидатстване учениците посочват поотделно всяка желана паралелка като ги подреждат в низходящ ред. От министерството препоръчаха при съставянето на листа с желанията да се отчитат внимателно постиженията на ученика. \"Всяко регионално управление по образование ще публикува   от изпитите. Тя може да бъде полезен ориентир за родителите как да се подреди списъка, за да има детето най-голям шанс да отиде в желаното училище\", обясни Таня Михайлова.", "date": "2019.06.06", "title": "Най-важното за изпитите след 7-и клас"}
{"url": "https://www.dnevnik.bg/regioni/2019/06/06/3921776_sobstvenici_na_vekovna_kushta_v_plovdiv_sa_ia_suborili/", "text": "Вековна къща на улица \"Гладстон\" 12 в Пловдив, проектирана от Йосиф Шнитер, е съборена незаконно. Това съобщава местният сайт  podtepeto.com  като информацията му е потвърдена от общинската администрация и от Националния институт за недвижимо културно наследство. Сградата е архитектурно-строителен паметник от ансамблово значение и се намира в групов паметник на културата \"Княз Александър I – Отец Паисий\", граничеща с Цар-Симеоновата градина. След публикация в изданието комисия от служители на район \"Централен\" и Пловдивския общински инспекторат направили проверка и оглед на място. \"Съгласно издаденото разрешение за строеж собствениците са били задължени да запазят фасадата на сградата. Нещо, с което, както виждаме, те не са се съобразили, затова издаваме заповед за спиране на всякакъв вид строителна дейност на обекта\", обяснява пред сайта Георги Стаменов, кмет на район \"Централен\". Той посочва, че е уведомил Министерството на културата за случая, ще подаде сигнал и до прокуратурата. Съгласуваният с Министерството на културата проект за промяна на къщата предвижда ремонт и реконструкция. Изрично в становището на институцията е уточнено, че одобрява проекта, в който се \"предвижда възстановяване на съществуващите фасади при запазване на автентичните фрагменти и допълване на всички изчезнали, но видими в архивните фотоматериали.\" Цитатът е от документ, с който пловдивското издание разполага. ", "date": "2019.06.06", "title": "Къща в Пловдив, част от паметник на културата, е съборена от собствениците"}
{"url": "https://www.dnevnik.bg/sviat/2019/06/06/3921770_ultraortodoksalnite_evrei_moje_da_suzdadat_problemi_za/", "text": "В основата на безпрецедентните повторни избори в Израел е една от главните разделителни линии в израелското общество - ролята на разрастващата се общност на ултраортодоксалните евреи в съвременния живот на страната. Очакваното правителство на министър-председателя Бенямин Нетаняху рухна миналата седмица заради въпроса за освобождаване на ултраортодоксалните мъже от задължителна военна служба, което отдавна предизвиква недоволство сред светското мнозинство израелски евреи, които са длъжни да ходят войници. Конфликтът заради проектозакона по този въпрос е само едно от няколкото дълбоки разногласия за ролята на религията в израелското общество. Макар че ултраортодоксалните партии имат значително политическо влияние, експерти казват, че техните затворени общности изостават от съвременното общество, а това може да има дълготрайни отрицателни последици за бъдещето на страната. След като привидно спечели изборите на 9 април, Нетаняху не успя да състави управляваща коалиция заради Авигдор Либерман, бивш негов съюзник, който се превърна в противник. Той настоява да се приеме закон, че младите ултраортодоксални мъже трябва да отбиват задължителната си военна служба като всички останали. Националистическата, но светска партия \"Израел бейтену\" на Либерман не само лиши Нетаняху от възможността да състави своето пето правителство, в предстоящата кампания. \"Нямам нищо против ултраортодоксалната общност и мисля, че тя би трябвало да се интегрира\", каза Либерман след свикването на новите избори. Той обаче добави: \"Не може да има правителство, в което нещата се диктуват само от една група.\" Избирателната база на Либерман, състояща се от остаряващи имигранти от бившия Съветски съюз, намалява и той ясно определя светските права като печеливша предизборна стратегия. Макар че в миналото е сключвал сделки с ултраортодоксалните, той изглежда е на път да се кандидатира с програма, която ще се противопостави на по думите му \"пълната капитулация на партията \"Ликуд\" (на Нетаняху) пред ултраортодоксалните\". Израелският политически спектър често зависи от това каква позиция заемат политиците по въпросите за палестинска държава, но вътрешното разделение е също толкова дълбоко по темите на религията и в частност положението на ултраортодоксалните партии като решаващи за властта политически фактори във фрагментираната парламентарна система на Израел. Ултраортодоксалните използват своето влияние през десетилетията, за да запазят различния си начин на живот. Те управляват отделна училищна мрежа, имат големи семейства, разчитайки на финансирани от данъкоплатците помощи, и налагат обществено статукво - като в събота (шабат), което ядосва светското мнозинство. Ултраортодоксалните също така упражняват монопол по въпросите на брака, погребенията и приемането на друга вяра. Но в страна, в която мъжете евреи обикновено трябва да служат три години в армията, значителните изключения от военна повинност играят най-голяма роля за подхранване на дълбоката културна война. \"Да дадеш живота си за страната, е висша жертва. Безотговорно е в Израел да има хора, които живеят наготово, които имат наглостта да се отнасят към нас, останалите, като към по-долна класа наемници, които да им осигуряват прехраната\", каза икономистът от Телавивския университет Дан Бен-Давид, президент на Института за социално-икономически изследвания \"Шореш\", който проучва тенденциите в общността. Той каза, че проблемът със задължителната военна служба е \"симптоматичен\" за нещо много по-сериозно. \"Те привидно предпочитат да не участват в съвременното общество, но нямат угризения да претендират за неговите плодове - от съвременното здравеопазване, през съвременната инфраструктура, до значителното субсидиране на начина им на живот\", каза той. Освобождаването от военна повинност датира от създаването на Израел през 1948 г., когато правителството позволи на неколкостотин даровити студенти да изучават религия. Но оттогава броят на освободените нараства значително, а водачите на ултраортодоксалните обещават да се противопоставят на усилията те да ходят войници, настоявайки, че техните млади мъже служат на страната с молитви и учение. Водачите на ултраортодоксалните се страхуват, че при който децата изучават свещеното писание, но много малко математика и английски, а по-възрастните мъже често избягват да работят и получават социални плащания, като същевременно продължават да се занимават само с учене. По периферията има известен напредък, но лидерите все още се противопоставят на сериозна промяна. Армията не предоставя осъвременени данни за новобранците от тези среди. Но в миналото е казвала, че броят им е скочил до хиляди благодарение на усилията за задоволяване на техните нужди - като осигуряване на храна, строго съобразена с еврейските религиозни изисквания, ограничаване на контактите с жени войници и създаване на график, синхронизиран с времето за молитви. Пенсионираният капитан Моше Приган, оглавявал в миналото отдела за приемане на ултраортодоксални във военновъздушните сили, каза, че има постоянно увеличаване на броя на постъпващите на военна служба. Той каза, че на практика сега повечето религиозни мъже, които не са изцяло заети с обучение в семинария, на своите равини. Но е прекалено да бъдат карани насила да приемат това като закон. \"Ултраортодоксалната общност знае как да намира решения. Тя е по-прагматична, отколкото мислят хората\", каза той. \"Но не можете да я принудите да подкрепи нещо, което е в разрез с нейните вярвания.\" Ултраортодоксалните с тяхната висока раждаемост и големи семейства са най-бързо увеличаващата се част от израелското общество. Икономисти предупреждават, че ако бъдат оставени без контрол, те ще се превърнат в твърде голямо бреме за икономиката на Израел, защото ще дават работна сила, която не е подготвена за предизвикателствата на съвременния свят. Ултраортодоксалните евреи сега съставляват едва 7 процента от пълнолетното население на страната, но след две поколения техните правнуци ще бъдат около половината от всички израелски деца и ще създадат \"проблем, който е необходимо да бъде решен сега\", каза Бен-Давид. Намирането на компромис няма да е лесно, както показват повтарящите се безуспешни усилия, а трудните въпроси многократно се отлагат за бъдещето. При положение че няма особена надежда за скорошно уреждане на израелско-палестинския конфликт, различията с ултраортодоксалните се превръщат в още по-спешен въпрос. \"Ще бъде още по-трудно да се промени посоката след това, ако не действаме заедно сега\", каза Бен-Давид. \"Мисля, че можем. В миналото сме постъпвали така, както е било правилно, когато сме били притиснати до стената.\" /БТА", "date": "2019.06.06", "title": "Ултраортодоксалните евреи може да създадат проблеми за бъдещето на Израел"}
{"url": "https://www.dnevnik.bg/bulgaria/2019/06/06/3921773_smenen_e_predsedateliat_na_borda_na_direktorite_na/", "text": "Бившият началник на контейнерния терминал на пристанището \"Варна – Запад\" Тихомир Тодоров е бил избран за нов председател на Борда на директорите на \"Пристанище Варна\" ЕАД. Това научи \"Дневник\" от свои източници в държавното дружество. Тодоров заменя на поста му Димитър Атанасов, който става негов заместник. Новият председател на борда на директорите на порта е и нов член на състава му. Той е влязъл в него на мястото на досегашния му член Марио Желев. След промените досегашният изпълнителен директор на \"Пристанище Варна\" Петър Сеферов запазва поста си. Пак според източници от компанията, пожелали анонимност, Тихомир Тодоров е свързван с бившия директор на Пристанище Варна и бивш министър на транспорта в правителството на Пламен Орешарски Данаил Папазов. На 20 декември 2017 г. дружеството \"Сигда\", собственост на сина и дъщерята на Папазов изненадващо стана собственик на неработещия от години ТЕЦ \"Варна\". Само няколко месеца по-късно – в средата на септември м.г., почетния председател на ДПС Ахмед Доган стана мажоритарен собственик на \"Сигда\", но Данаил Папазов и синът му останаха негови управители. Именно по времето, когато изпълнителен директор на варненския порт бе Папазов за председател на борда на директорите там бе избран 21 годишният Делян Пеевски. Рокадите в борда на директорите на \"Пристанище Варна\" стават само няколко дни, след като на посещение там беше министърът на транспорта Росен Желязков, а изпълнителният директор Петър Сеферов обяви рекордна инвестиция от над 20 млн. лева за последните 12 месеца. Над 16 млн. от тях са вложени в нова техника и обновяване на вече съществуваща, а друг над 4 млн.лева за рехабилитация на пристанищната инфраструктура. До момента няма официално съобщение за избирането на Тихомир Тодоров за председател на борда на директорите на \"Пристанище Варна\".", "date": "2019.06.06", "title": "Сменен е председателят на борда на директорите на \"Пристанище Варна\""}
{"url": "https://www.dnevnik.bg/sviat/2019/06/06/3921646_ecb_vloshi_ochakvaniiata_si_za_ikonomikata_do_2022_g/", "text": "Забавянето на икономиките на страните от еврозоната ще продължи по-дълго от очакваното и лихвите едва ли ще бъдат променяни до средата на следващата година. Това съобщи днес Европейската централна банка, която допълни, че ще продължи да помага на банките да кредитират в опит да съживят еврозоната. Едва през март ЕЦБ заяви, че лихвите може да започнат да се покачват към края на 2019 г. Сега управителят Марио Драги каза, че решението да се изчака е единодушно и че е имало гласове да понижаване на лихвените нива или подновяване на непаричните стимули. Действието на ЕЦБ е по-дръзко от очакванията на анализаторите и идва в контекста на подновената тревога за ефекта върху световната икономика от търговския сблъсък САЩ-Китай, застрашаващ експортно ориентирани икономики като германската. Драги обясни още, че се увеличават рисковете за забавяне на световната икономика. \"Несигурността около преговорите за Брекзит и за застрашеността на някои важни възникващи пазари, както цялостната несигурност около ръста на глобалната търговия, продължават отвъд сроковете, за които говорихме през март. Затова удължихме във времето нашите препоръки.\" За 2019 г. новата прогноза е за малко по-висок ръст от 1.2% (при 1.1% от март), но за 2020 и 2021 г. корекцията е надолу до 1.4% (от 1.6% и 1.5%). ЕЦБ се опитва да поддържа инфлацията малко под 2% годишно, но от 2013 г. данните сочат, че това е непостижимо - новата корекция е за 1.3% инфлация през тази година (при 1.2% прогноза от март), 1.4% (.5%) за 2020 г. и непроменена прогноза от 1.6% за 2021 г. Икономисти, анкетирани от \"Ройтерс\", казаха, че очакват лихвите да останат непроменени до 2021 г. и че при равнища, близки до 0%, ЕЦБ е с ограничени инструменти за въздействие, поради което ще се върне в края на 2019 г. към изкупуване на ценни книжа и непарично подпомагане на финансовите институции.", "date": "2019.06.06", "title": "ЕЦБ влоши очакванията си за икономиката до 2022 г."}
{"url": "https://www.dnevnik.bg/sviat/2019/06/06/3921792_kapitanut_na_oburnaloto_se_v_ungaria_korabche_imal/", "text": "Украинският капитан на речния круизен кораб, който се блъсна в малко унгарско туристическо корабче по Дунава в центъра на Будапеща миналата седмица, е бил капитан на кораб в Холандия, който е причинил друг инцидент там през април, съобщи днес унгарската прокуратура, цитирана от \"Ройтерс\". В съобщението на прокуратурата се казва също, че разследването на фаталния инцидент в Будапеща, при който загинаха много корейски туристи, е показало, че капитанът е изтрил данни от своя мобилен телефон след сблъсъка. Малкото корабче \"Русалка\" потъна за броени секунди след сблъсъка в круизния кораб \"Викинг сигън\", управляван от украинския капитан. Корачето потъна точно пред сградата на унгарския парламент в Будапеща. Жертвите до момента са 15 южнокорейски туристи. Смята се, че в потъналото корабче има още 13 тела на хора, смятани за изчезнали. На борда е имало 33-ма корейски туристи и двама души екипаж. Спасени бяха само 7 души. Адвокатите на украинеца казаха, че той е съсипан от случилото се, но смята, че не е направил нищо погрешно. Причините за инцидента все още не са установени. Разследването продължава. Идентификацията на жертвите е улеснена от южнокорейската практика да се вземат пръстови отпечатъци от всички пълнолетни граждани на страната, посочиха унгарските власти. Според полицейската служителка Жужана Крейц, цитирана от Ройтерс, труповете при такива инциденти са силно увредени и идентификацията чрез снимки и документи за самоличност е невъзможна. Затова се използват пръстови отпечатъци, ДНК или записи за състоянието на зъбите. На място по случая в Унгария работи южнокорейски разследващ екип начело с офицера от южнокорейския отдел на Интерпол Им Бюн-хо. Благодарение на пръстовите отпечатъци до момента в Медицинския университет в Будапеща са идентифицирани всички извадени тела. Офицер Им описа пред Ройтерс технологията, по която се взимат пръстови отпечатъци от труповете, за да се сравняват с наличните от жертвите приживе. Той добави, че ако температурата на водата не надвишава 30 градуса, от трупа на удавник може да се вземе пръстов отпечатък в рамките на три месеца. Взетите от загиналите в Будапеща отпечатъци се пращат по интернет в Сеул и до 1 час оттам се получава резултат с конкретно име. Единственият пътник, който ще трябва да бъде идентифициран чрез ДНК, е 6-годишно дете, от което още не е бил взет пръстов отпечатък, каза той. /БТА", "date": "2019.06.06", "title": "Капитанът на обърналото се в Унгаря корабче имал подобен инцидент през април"}
{"url": "https://www.dnevnik.bg/sviat/2019/06/06/3921583_noviiat_premier_na_daniia_shte_se_bori_protiv/", "text": "Мете Фредериксен е вероятният следващ премиер на Дания след победата на партията й на парламентарните избори в сряда. Тя със самочувствие въплъщава новата социалдемокрация, която подкрепя строгата миграционна политика в името на защитата на социалната държава. Прехвърлилата 40 години провинциалистка \"има работническа кръв, тя е  социалдемократ четвърто поколение  и с години се е подготвяла да ръководи партията, която познава много добре\", припомня в. \"Политикен\". Фредериксен става депутат на 24-годишна възраст през 2001 г. Била е министър на заетостта, а след това на правосъдието, преди през 2015 г. да оглави най-голямата партия в Дания. Тя се възползва от напускането на Хеле Торнинг-Шмит, първата жена - премиер на страната, която бе победена на парламентарни избори от либерала Ларс Льоке Расмусен. Макар и предизборната кампания да се съсредоточи върху въпросите на климата и  социалната защита в страна с минимална безработица  и застаряващо население, Фредериксен \"отказа да дава конкретни обещания освен за имиграцията\", пише \"Политикен\". В началото на 2000-те години тя критикуваше политиката на прием на мигранти в Дания, която по думите й била \"една от най-строгите в Европа\". Макар обаче тази политика да се втвърди още повече, Фредериксен прегърна този суров курс, който Дания следва от близо две десетилетия. Използвайки една вече обичайна за скандинавското кралство семантика, тя дори представи миналата година проект за реформа, в който се предвижда пращането на \"незападните\" мигранти в африкански лагери под надзора на ООН. \"Мете Фредериксен знае, че за да има успех в Дания, тя трябва да представи строга политика на имиграцията и даването на убежище\", обобщи Улф Хедетофт, преподавател в Копенхагенския университет и специалист по политически култури. \"Просто констатирам, че днес 75 процента от депутатите подкрепят твърда имиграционна политика\", аргументира се Фредериксен в излезлия тази пролет сборник с интервюта \"Политически портрет\". Мете Фредериксен възнамерява да състави правителство на малцинството, нещо обичайно при пропорционалната система в Дания. Тя за всеки отделен случай ще разчита било на левицата, например за образованието, било на десницата, по-специално за миграционната политика. Тя обаче ще трябва да подходи смирено към преговорите за съставяне на правителство. Победата ѝ се дължи не толкова на резултата на партията ѝ, която завърши първа, но с по-малко гласове, отколкото през 2015 г., колкото на успехите на другите леви партии и отстъплението на десните съюзници на досегашния премиер, либерала  Ларс Льоке Расмусен. Обсебена от политика Макар и да се очаква на 41-годишна възраст да стане най-младият премиер на страната, Мете Фредериксен далеч не е новак в политиката. \"Тя е обсебена от политиката, откакто стана на 17 години\", каза за агенция \"Рицаус\" баща ѝ Флеминг Фредериксен, бивш печатар и социалдемократически активист. Фредериксен става член на социалистическата младеж на 15 години, а като тийнейджърка плаща членски внос на Африканския национален конгрес в Южна Африка. \"Никога не съм се съмнявал, че ако Мете поиска, ще стигне докрай\", добави баща й. Родената в Олборг разведена майка на двама тийнейджъри отдавна има страст към. . . списъците. \"Изготвям списъци на нещата, които трябва да свърша. Обичам удоволствието от това, че съм завършила нещо, за да мога да премина към следващото\", обясни тя. Откакто оглави социалдемократическата формация, тя съумя да обедини различните крила в партията. През цялата предизборна кампания връзките й с медиите бяха изключително ограничени в разрез с репутацията за прозрачност на северната страна. \"За пръв път от времето на Анкер (Йоргенсен, лидер на датските социалдемократи от 1972 до 1987 г.) имаме водач, когото всички в организацията подкрепят\", каза за в. \"Алтингет\" партийният ветеран Бярне Лаустсен. \"Тя действа в духа на старата работническа партия\", пише седмичникът \"Веекендависен\". Докато предшественичката й водеше политика на бюджетни икономии в отговор на икономическата криза от 2008 г., Фредериксен защитава един \"много по-ляв проект с повече разходи за социалната система\", пише авторът Юл Кристиансен. Тя възнамерява да направи възможно ранното пенсиониране при продължително упражняване на тежки професии и да спре бюджетните съкращения в здравеопазването и образованието. Фредериксен публично защитава държавните училища и през 2010 г. бе критикувана, че е записала децата си в частно училище./ БТА", "date": "2019.06.06", "title": "Новият премиер на Дания ще се бори против миграцията и за социалната държава"}
{"url": "https://www.dnevnik.bg/evropa/2019/06/06/3921512_italianskata_bomba/", "text": "Този коментар можеше и да е много кратък и да звучи например така: Да, ЕС трябва  да започне наказателна процедура срещу Италия  заради многото нарушения на правилата в Общността. Но мярката няма да постигне нищо. И най-вече - няма да доведе до желаните резултати в икономиката. Властимащите в Рим знаят добре, че страната им е твърде голяма, за да бъде \"санкционирана\" просто така. Да не говорим пък за изхвърлянето ѝ от Общността. И тук коментарът можеше да свършва. Но нека все пак се занимаем малко по-задълбочено с казуса \"Италия\". Защото Италия е нещо като икономическа бомба за Общността, чието избухване Брюксел може да предотврати само с политически средства. Съюзът просто няма друг избор. Рекордни задължения Ето и параметрите на тази \"бомба\": през 2018 година задълженията на Италия са достигнали 132.2% от БВП на страната. В парично изражение те са надхвърлили сумата от 2.3 трилиона евро. През 2020 година ЕК очаква италианският дълг да нарасне дори над 135% от БВП. Да припомним, че правилата в ЕС допускат най-много 60% от БВП. И още важни данни: през 2017 Италия е \"произвела\" 11.2% от общия БВП на ЕС. Икономиката на страната е в стагнация, а безработицата остава висока. Италианските банки са обременени с над 400 милиарда евро държавни задължения. За да изплатят целия си държавен дълг, измерено през БВП на страната, всички италианци трябва да работят в продължение на 16 месеца, през които да не харчат нито цент от това, което са изработили. Повече от наивно е да смятаме, че това е възможно. ЕС и ЕК го знаят много добре. Затова и напоследък Брюксел призовава Рим поне да спре да трупа нови задължения и да намали сегашния си бюджетен дефицит, който възлиза на около 2%. Само че вътрешният министър  Матео Салвини  от дяснопопулистката \"Лига\"  не иска и да чуе  за подобно нещо. \"Свършиха времената, когато получавахме наставления от Брюксел\", казва той. Нещо повече дори: ако зависело от него, през следващата година италианският бюджетен дефицит щял да бъде повишен дори на 5%. \"Правителството ще падне\" Но от него зависят много неща и точно в това се изразява проблемът на ЕС. И той е както икономически, така и политически. На европейските избори партията на Салвини взе 34% от гласовете. Тя измести движението \"Пет звезди\", което получи 17%. Казано иначе: двамата коалиционни партньори си размениха ролите. И продължават взаимно да се блокират. Салвини вече се заиграва с идеята за предсрочни избори и не крие желанието си да стане премиер. В Рим знаят, че това действително може да се случи. \"Никой не знае кога правителството ще падне, но вече няма съмнение, че това ще стане\", заяви един италиански депутат, цитиран от вестник \"Кориере дела Сера\". \"Горните граници, които допуска валутният съюз, са остарели и неактуални. Те само навредиха на Европа\" - тези думи също са изречени от кандидата за премиерския пост на Италия. С подобни изявления министърът-популист оскъпява още повече италианския държавен дълг, той стеснява полето за действие на правителството и застрашава оцеляването на италианските банки, а заедно с това и стабилността на европейските финанси. Брюксел, Франкфурт и Вашингтон (ЕС, ЕЦБ и МВФ) биха могли да извадят голямата тояга. Но това не би решило нито един от проблемите. Успехи са възможни само ако ЕС е склонен да разговаря и да търси малките стъпки, малките успехи и да работи по-тясно с разумните и прагматично мислещите хора - например в централната банка на Италия, във фирмите, неправителствените организации и гражданското общество. Тоягата на Брюксел прави силния човек в Рим още по-силен. Но ЕС няма друг избор. Общността не може да се сбогува със собствените си правила, преди да са написани нови. Решението на проблема зависи изцяло от италианците. Ако въобще имат време да се занимават с това.", "date": "2019.06.06", "title": "Италианската \"бомба\""}
{"url": "https://www.dnevnik.bg/sviat/2019/06/06/3921793_kazahstan_shte_izgradi_oshte_180_km_velotraseta_v/", "text": "Изграждането на 180 км велотрасета из казахстанската столица Нурсултан ще започне още тази година. Това съобщи заместник-ръководителят на управлението за архитектура и градостроителство в  наскоро сменила името си  столица Антон Максимов, цитиран от  сайта 24.kz . За 20 години са построени 150 км такива трасета в града с население малко над милион души. По думите на Антонов, предвид че \"общата пътна мрежа е около 2000 км в града, фактически 20% от градските ни пътища ще се дублират от велосипедна инфраструктура.\" За строителството ще е нужна не по-малко от година. По-нататъшното развитие на мрежата зависи преди всичко от това доколко ще се използва действащата инфраструктура, казва още Максимов. Съобщението дойде дни преди президентските избори в страната с 18 млн. души. Някои местни и чужди автори смятат, че изграждането на толкова голяма мрежа от велоалеи е разхищение на държавни средства.", "date": "2019.06.06", "title": "Казахстан ще изгради още 180 км велотрасета в столицата (видео)"}
{"url": "https://www.dnevnik.bg/photos/2019/06/06/3918135_fotogaleriia_svetovnite_snimki_na_denia_-_6_juni_2019_g/", "text": "Гигантска панда в зоологическата градина в Москва, Русия.", "date": "2019.06.06", "title": "Фотогалерия: Световните снимки на деня - 6 юни 2019 г."}
{"url": "https://www.dnevnik.bg/bulgaria/2019/06/06/3921812_cvetan_vasilev_poruchal_da_platiat_20_000_evro_na/", "text": "Мажоритарният собственик на фалиралата Корпоративна търговска банка (КТБ) Цветан Василев е дал пари на адвоката си Лазар Караделиев, за да \"реши съдебните проблеми\". Още на 26 май 2014 г. самият Василев е получил призовка от следовател Надежда Куюмджиева да се яви във връзка с разследването. Вместо това, той се свързал с адвоката си Караделиев, попитал го дали познава следовател Куюмджиева и поръчал да й бъдат дадени 20 хил. евро, \"за да се оправят нещата\". Това разказа в поредния си разпит пред специализирания наказателен съд основният свидетел на прокуратурата по делото за фалита на банката Бисер Лазов, който е бил главен счетоводител на КТБ и един от най-приближените хора на Василев. По думите на Лазов, Василев оставил парите в кабинета си, а дали и до кого е стигнала сумата, той не можа да каже. Основният свидетел разказа и че през май 2014 г., около месец преди КТБ да бъде поставена под специален надзор от БНБ, изпълнителните директори на банката са били призовани в следствието на разпит по разследване за източването на банката. Ден преди да започнат обиските в офисите на Василев и в банката, журналистът Огнян Стефанов се обадил на Лазов и му казал задължително да се срещне с адвокат Караделиев. На среща късно вечерта в столично заведение Караделиев предупредил Лазов за предстоящата акция с думите: \"Ще ни нападнат\". Лазов не каза откъде юристът е имал тази информация. Лазов обясни, че бил инструктиран, да отиде в офисите на бул. \"Цар Борис III\" и да чака \"атаката от полиция и прокуратура\". Той изпълнил нареждането и видял счетоводители и юристи, които запечатвали помещенията и изнасяли документи. Василев бил в Солун, преди да замине за Виена На 13 юни вечерта Цветан Василев се обадил на Лазов и му разпоредил да тръгне към Солун, за да се видят там. Лазов пристигнал и се срещнал в Василев и съпругата му Антоанета в хотела, в който двамата били отседнали. \"Първоначално и двамата ми изглеждаха много спокойни, но когато с Василев останахме насаме, видях, че е силно притеснен. Получих инструкции да съдействам на Огнян Стефанов и на Лазар Караделиев. На тръгване няколко пъти ми повтори, че всичко ще се оправи и да не се притеснявам, както и че ще вземе мерки\", разказа пред съда основният свидетел. На 16 юни работния ден изглеждал нормално за Лазов, но колегите му обсъждали претърсванията в офисите. В първите дни на разследването, Цветан Василев поръчал на Лазов и на изпълнителния директор Орлин Русев да му се обаждат само от стационарен телефон, който е извън КТБ. Според Лазов, Василев търсил начини как да спаси банката, искал информация за липсите в главната каса и мислел варианти как да ги запълни като една от идеите му била да ги прикрие с нови кредити. Останалите изпълнителни директори обаче не били съгласни и заявили: \"Който си е вземал пари от касата на банката, да се оправя\". Сам е поискал банката да бъде поставена под надзор Цветан Василев е взел сам решението КТБ да бъде поставена под надзор. Алтернативата е била банкерът да осигури със свои средства капитализация за 1.5 млрд. лв. или да поиска финансова помощ за тази сума, заяви още Лазов. Той разказа подробно, че от август 2013 г. до март 2014 г. Цветан Василев е дал над 350 хил. лв. на Огнян Стефанов на ръка. Срещу тях трябвало да се осигуряват положителни публикации за Василев и злепоставящи за врагове на банкера. За този период били платени около 300 млн. лв. от КТБ за дейността на ТВ7. \"Една сума от 20 хил. евро е била осигурена в кабинета на Цветан Василев, в който са присъствали Огнян Стефанов и Карадалиев. На два пъти са били осигурявани от по 250 хил. евро и 200 хил. лева. По този начин, според Бисер Лазов, за две седмици Цветан Василев е дал на Стефанов и Карадалиев общо 520 хил. евро и 200 хил. лева, които са взети от касата на КТБ. И съответно му е била дадена задача да осигурява когато е необходимо средства на Огнян Стефанов и на Карадалиев за обезпечаване на възникнали проблеми по воденото досъдебно производство\", обобщи показанията на основния свидетел прокурор Даниела Начева след края на разпита му.", "date": "2019.06.06", "title": "Цветан Василев поръчал да платят 20 хил. евро на следовател и да \"реши проблема\""}
{"url": "https://www.dnevnik.bg/sport/2019/06/06/3921813_andi_ruis_poiska_50_mln_dolara_za_da_se_suglasi/", "text": "Боксьорът Анди Руис, който  неочаквано отне четирите пояса на досегашния световен шампион Антъни Джошуа , заяви, че е готов да даде реванш на англичанина. Очаква се мачът да е през ноември или декември. Руис обясни пред Fight Hub TV, че няма значение къде ще е мачът, а важното е двамата да покажат на почитателите това, което те искат да видят. \"Бих се радвал да е там (в \"Медисън скуеър гардън\", където беше първият мач) или в Лос Анджелис. Трябва да видя договора, аз съм шампионът. Да видим какво следва\", заяви боксьорът с мексикански корени. \"Бих се радвал двубоят да е тук в САЩ или в Мексико. Всичко зависи от щаба и от това, което договорят. Ако искат да отида там (във Великобритания), трябва да ми дадат 50 млн. долара.\" Шампионът добави, че неговата задача е да е във форма и да е готов за реванша.", "date": "2019.06.06", "title": "Анди Руис иска 50 млн. долара, за да може реваншът с Джошуа да е в Англия"}
{"url": "https://www.dnevnik.bg/sviat/2019/06/06/3921816_obama_skljuchiha_dogovor_za_ekskluzivno_sudurjanie_za/", "text": "Продуцентската къща на Барак и Мишел Обама \"Хайър граунд\" сключи договор със \"Спотифай\", предвиждащ създаването на подкасти (аудиопредаване) за онлайн музикалната платформа, която се стреми към диверсификация, предадоха световните агенции, цитирани от БТА.  Ентусиазирани сме, защото подкастите дават изключителна възможност да насърчим един конструктивен диалог, да накараме хората да се усмихват и да размишляват, и надяваме се, да се сближим малко повече, казва бившият американски президент в съвместно комюнике на \"Спотифай\" и на \"Хайър граунд\". Мишел Обама пък подчертава възможността, която представлява това партньорство, да бъдат чути онези гласове, които много често са игнорирани или заглушавани. От миналата година \"Спотифай\" се ангажира в развитието на подкастите, които предлага. През февруари \"Спотифай\" купи за 230 милиона долара групата \"Гимлет Медиа\" - един от референтите за качествени програми в САЩ. Обама поставиха началото на \"Хайър граунд\" миналата година, като първоначално сключиха договор за партньорство с \"Нетфликс\" за производството на филми, сериали и документални продукции за онлайн видео платформата.", "date": "2019.06.06", "title": "Обама сключиха договор за ексклузивно съдържание за онлайн платформата \"Спотифай \""}
