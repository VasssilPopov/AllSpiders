{"url": "http://www.dnevnik.bg/sport/2017/07/29/3015836_drama_vuv_vtoriia_den_na_rali_finlandiia_tehnicheski/", "text": "Сензацията Есапека Лапи продължава да води след втория ден на  Рали Финландия  – девети кръг в световния шампионат. Пилотът на \"Тойота\", който се представи най-добре в петък изгуби водачеството още сутринта за сметка на съотборника си Яри-Мати Латвала, но по-късно технически дефект го върна начело. След 21 скоростни отсечки Лапи има аванс от 49.1 секунди пред Теему Сунинен от \"М-Спорт Форд\". На трето място се движи още един представител на домакините - третата \"Тойота\", пилотирана от Юха Ханинен, с изоставане 53.4 секунди. Ситуацията в съботния ден се разви много драматично, след като Яри-Мати Латвала спечели пет от първите осем скоростни отсечки. Той успя да заличи пасива си от Лапи и дори повече с 8.5 секунди. Точно преди второто преминаване на отсечката Онинпоя, известна с легендарните си 50-метрови скокове, Латвала беше принуден да спре, заради проблем в електрониката. На Онинпоя първенец се оказа норвежецът Мадс Одсберг с \"Форд\", който прелетя 53 метра, далеч пред 49-те, които записа От Танак. \"Това е едно от най-големите разочарования в моята кариера. Чувствах се изключително уверен, наслаждавах се на карането си. Когато обаче имаш технически проблем, нямаш какво да направиш\", каза Латвала. Финландецът преследваше четвърта победа в домашното си състезание. Той беше толкова ядосан, че дълго не излезе от колата, а само удряше по волана от яд. Ветеранът ще стартира утре, но вече извън битката за челните позиции. Преди проблемът на  Латвала , \"Тойота\" се движеше на първите три места, но след това дойдоха бедите. Ханинен удари предницата си и беше изпреварен от Сунинен. От своя страна Лапи изглежда като сигурен победител и до финала трябва да се пази от удари. \"Не е приятно, че Яри-Мати отпадна, той беше по-бърз от мен и наистина караше страхотно. За утре настройката ми ще бъде друга, имам комфортен аванс и ще трябва да остана спокоен, да не предприемам рискове\", каза 26-годишният финландец, който още няма победа във WRC. Битката продължава утре, като пилотите ще изминат само 33 км в четири скоростни етапа. Те ще направят по две преминавания на Лемпаа и Ойтила.", "date": "2017.07.29", "title": "Драма във втория ден на Рали Финландия, технически проблем извади Латвала от битката"}
{"url": "http://www.dnevnik.bg/sviat/2017/07/29/3015760_napadateliat_ot_hamburg_bil_kandidat_za_ubejishte_imal/", "text": "Двадесет и шест годишният мъж, който вчера уби с нож един човек и рани шестима при нападение в Хамбург, е живеел в Европа от няколко години със статут на кандидат за убежище, съобщи прокуратурата в Хамбург, цитирана от Франс прес и БТА. Той прекарал известно време в Швеция и Норвегия, чиито езици овладял \"много добре\", а през пролетта на 2015 г. се преселил в Германия. В продължение на около две години мъжът, наричан в германската преса Ахмад А., се е проявил само веднъж, с джебчийство, но се разминал безнаказано. Съседът му по стая в бежанския център в Хамбург, 31-годишен сирийски бежанец, представящ се с името Мохамад, не разбира какво се е случило. \"Той е много интелигентен, винаги е помагал на кандидатите за убежище и ги е наставлявал какво трябва да направят\", разказа Мохамад. \"Наистина свестен тип, никога не е проявявал агресия. Най-лошото, което е правил, е да потропа на съседна врата, защото музиката беше много силна\", добави той. Мохамад и други обитатели на приюта обаче забелязали неотдавнашна промяна. \"По време на последния рамазан преживя криза, накупи си ислямистки дрехи и четеше Корана в стаята си на глас\", каза той. Ахмад отишъл в университет в града, крещял на студентите, че по света се избиват мюсюлмани и говорел за ситуацията в Палестина. Друг обитател на приюта разказва, че Ахмад често викал \"Аллах акбар\" по коридорите, както направил и при вчерашното нападение. Тази неотдавнашна радикализация бе потвърдена днес от вътрешния министър на града провинция ХамбургАнди Гроте. На пресконференция Гроте заяви: \"Той е бил познат като ислямист, но не и като джихадист на службите за сигурност\". Министърът допълни, че на този етап има индикации за ислямистки мотиви на атаката, но че нападателят страдал и от психологически проблеми. Гроте каза, че на този етап ситуацията остава все още неясна и не може да се определи категорично кой от двата елемента - ислямисткия или психологическия - е подтикнал нападателя да извърши атаката, предаде Франс прес. Германската полиция смята, че нападателят е действал сам и не е свързан с екстремистка мрежа, предадоха Ройтерс и Асошиейтед прес. Според възстановката на полицията нападателят, който е роден в Обединените арабски емирства, влязъл вчера в супермаркет в квартал на Хамбург и откраднал кухненски нож с острие с дължина 20 сантиметра. После се нахвърлил върху мъж на 50 години и го намушкал до смърт. След това ранил двама други клиенти и избягал от магазина, където продължил да нанася удари по случайни минувачи. Той бил неутрализиран благодарение на други минувачи.", "date": "2017.07.29", "title": "Нападателят от Хамбург бил кандидат за убежище, имал психологически проблеми"}
{"url": "http://www.dnevnik.bg/gradska_sreda/2017/07/29/3007305_kakvo_e_ostanalo_ot_memoriala_na_purvi_i_shesti/", "text": "Паметникът \"1300 години България\" вече е напълно разрушен. На Столичната община й отне 3 години, за да изпълни решението на общинския съвет от 2014 г. за демонтирането му. Според същото решение на мястото би трябвало да бъде възстановен мемориалът на Първи и Шести пехотен полк. Засега не е известно кога и как ще стане това. Столичната община тепърва трябва да обяви конкурс за проект, който ще трябва да премине през обществени обсъждания и да получи одобрението на художествения съвет към общината. Общината веднъж вече обяви конкурс - през 2014 г. Тогава нито един от 11 проекта не получи дори минималните 50 точки. Историята През 1934 г. в София е бил изграден мемориал в памет на войниците от Първи и Шести пехотен полк, участвали в сраженията от Сръбско-българската война (1885 г.), Балканските войни (1912-1913 г.) и Първата световна война (1915 - 1918 г.). Мемориалът се е състоял от 3 стени в пе-образна форма, а по средата се е намирал бронзов лъв, с щит, на който е била изобразена картата на Санстефанска България. В цялостен вид мемориалът е съществувал едва 10 години, защото една от стените му е била разрушена по време на бомбардировките над София през 1944 г. Паметникът е бил мястото за отбелязване на Празника на българската армия на 6 май. Той е оцелял само 47 години, защото през 1977 г. \"войнишкият паметник\", както го наричат някои от жителите на София, е бил демонтиран, за да бъде изпълнено желанието на Людмила Живкова за построяването на сградата на Националния дворец на културата. Няколко години по-късно там е издигнат и паметникът \"1300 години България\", чието демонтиране започна в началото на месеца и приключи вчера. От тогава до днес в Националния военноисторичеки музей се съхраняват 184 плочи от мемориала, на които са изписани имената на над 3000 войници от двата пехотни полка, разказва Даниела Цанкова-Обретенова, която е зам.-директор на музея. Бронзовият лъв пък е \"на пост\" пред вратите на вътрешната сграда на музея. Години опити и никакъв резултат Възстановяването на мемориала обаче е сага, започнала още през 2000 г. Тогава архитект Атанас Агура прави проект за възстановяването му, но в Южния парк, зад Музея на земята и хората. Агура е и сред проектантите на парка около НДК, заради който е разшурен мемориалът. Министерството на отбраната се заема с проекта, като тогавашният министър на отбраната Бойко Ноев прави първа копка. С течение на времето и смяната на министрите проектът се забравя. До 2014 г., когато е направен неуспешният конкурс. Две години по-рано сдружението  \"Трансформатори\" обявява конкурс за идеи как да бъде преобразен \"1300 години България\" . Сред 40-те предложения е пред паметника да \"застане\" катерица, самият паметник на бъде опакован, да бъде заменен от алпинеум с растителност и водопади, или да бъде превърнат в светеща кула, а около него да бъде изградена рампа за наблюдение. Единственото сигурно е, че след демонтирането на \"1300 години България\" София е с два паметника по-малко, а общината - с още един проблем, на който да търси решение в следващите години.", "date": "2017.07.29", "title": "Какво е останало от мемориала на Първи и Шести пехотен полк"}
{"url": "http://www.dnevnik.bg/razvlechenie/2017/07/29/3015764_djordj_kluni_shte_sudi_spisanie_zaradi_paparashki/", "text": "Актьорът Джордж Клуни заплаши, че ще съди френското списание \"Воаси\" заради папарашки снимки на децата му, съобщи Би Би Си. Амал и Джордж Клуни станаха родители на двойка близнаци в началото на юни. \"Воаси\" отпечата снимките в броя си в петък като твърди, че това са първите снимки на децата Ела и Александър и обясни публикуването им с обществената значимост на темата. Снимките, на които се вижда как всеки от родителите е гушнал едно от децата, са направени край вилата на семейството на езерото Комо в Италия. Клуни се оплака, че папараците са се покачили на оградата, а оттам на дърво и незаконно са направили снимките в имота на семейството му. В изявление актьорът заклейми изданието за това, че е публикувало снимките на корицата, и предупреди, че ще го преследва с всички законови средства, защото сигурността на децата му го изисква. \"Хората обичат Джордж Клуни и следят живота му от години. Раждането на децата също е широко коментирано от феновете му, а снимките не излагат на опасност г-н и г-жа Клуни и техните деца, защитава се \"Воаси\".", "date": "2017.07.29", "title": "Джордж Клуни ще съди списание заради папарашки снимки на децата си"}
{"url": "http://www.dnevnik.bg/sport/2017/07/29/3015771_inter_e_nositel_na_interneshunul_chempiuns_kup_za/", "text": "\"Интер\" е победител в изданието за Сингапур на международния приятелски турнир  \"Интернешънъл чемпиънс къп\" . \"Нерадзурите\" надвиха \"Челси\" с 2:1. Турнирът се провежда в няколко държави, в зависимост от това къде отборите са на подготовка преди сезона. Преди два дни \"Интер\" се наложи с 2:0 и над третия тим в надпреварата  \"Байерн\" (Мюнхен) . Италианците откриха чрез Стеван Йоветич в 45-ата минута. Черногорецът спечели дузпа, след като Аспиликуета го събори в наказателнто поле, но първоначално Тибо Куртоа отрази удара му. При добавката обаче Йоветич се разписа. Само 15 секунди след началото на второто полувреме Йоветич вкара нов гол, но той беше отменен заради засада. Надмощието на италианците даде резултат в 53-ата минута, когато точен беше Иван Перишич. Интригата се върна четвърт час преди края, когато влезлият секунди по-рано Жофри Кондогбия си отбеляза изключително куриозен автогол. Французинът бе на повече от 40 метра от вратата си, но пробва да върне топката към вратаря Падели по въздух. Топката обаче се оказа безкрайно висока за излезлия пред вратата си страж и влетя в мрежата му за 1:2.", "date": "2017.07.29", "title": "\"Интер\" е носител на \"Интернешънъл чемпиънс къп\" за Сингапур след победа над \"Челси\""}
{"url": "http://www.dnevnik.bg/bulgaria/2017/07/29/3015773_bulgariia_ne_se_mesi_v_procesa_sreshtu_bulgarkite_v/", "text": "България не се меси в процеса срещу двете българки, арестувани и впоследствие освободени в Турция, но се интересува, заяви премиерът Бойко Борисов, цитиран от Нова телевизия. Той допълни, че случаят се следи усилено от българските власти. Двете българки - майка и дъщеря, бяха арестувани по подозрение в тероризъм в турския курорт Дидим на 22 юли, а вчера освободени като дъщерята е с мярка за неотклонение подписка. По информация на БНР името на дъщерята е Мира Рожкан, по баща Абдуселямоглу и тя е обвинена за пропаганда в полза на терористична организация, което означавало, че може да получи от 1 до 5 години затвор. Тя и майка й попаднаха в полезрението на турските власти покрай нейния приятел - британския гражданин  Джоузеф Робинсън, който остава в ареста. Според британския вестник \"Гардиън\" Робинсън е изпълнявал ролята на военен лекар в кюрдските отряди в Сирия. Той е обвинен в тероризъм, защото Турция смята сирийските кюрдски бойци за част от терористичната Кюрдска работническа партия. От думите на премиера Борисов, излъчени по Нова телевизия, се разбра, че българските служби са разменили информация с британските по случая. \"Своевременно сме уведомили турските колеги, и видяхте след като минаха вчера, това обикновено толкова бързо не става никога в Турция, но до вечерта бяха освободени. По принцип по бавно се случват тези процеси там\", каза премиерът, цитиран от Би Ти Ви. \"В съдебни процеси никога не се меся. Благодаря дотолкова, че са на свобода - с подписка и не ни тревожи това. Само коментирам факта, че те са навън и към тях се отнасят по възможно най добрият начин\", каза Борисов, цитиран от БНР.", "date": "2017.07.29", "title": "България не се меси в процеса срещу българките в Турция, но го следи"}
{"url": "http://www.dnevnik.bg/sport/2017/07/29/3015785_dresel_specheli_novi_tri_zlatni_medala_na_svetovnoto/", "text": "Кейлъб Дресел  затвърди реномето си на звезда №1 на световното първенство по плуване в Будапеща, добавяйки три златни медала. Той разби конкуренцията на 50 метра свободен стил и 100 метра бътерфлай, след което се включи в смесената щафета на САЩ на 4х100 метра кроул. 20-годишният американец победи и в късия прав спринт, след като преди няколко дни триумфира в кралската дисциплина 100 метра. Той подобри американския рекорд с 21.15 секунди. Втори остана Бруно Фратус от Бразилия с 21.27, а трети британецът Бенджамин Прауд – 21.43. Състезаващият се за Гърция българин  Кристиан Голомеев  остана седми във финала с 21.73. Дресел нямаше конкуренция и на 100 метра бътерфлай, каот само 4 стотни не му стигнаха за световен рекорд. Той финишира за 49.86 секунди, като поне засега върховото време на  Майкъл Фелпс  (49.82) от Рим 2009 г. оцеля. В последната дисциплина за седмия ден Дресел триумфира и със смесената щафета на САЩ на 4 по 100 метра свободен стил. Заедно с Нейтън Ейдриън, Малъри Комърфорд и Симоне Мануел, квартетът на САЩ подобри световния рекорд с повече от три секунди – 3:19.60 минути. Дресел вече има пет златни медала, след като ликуваше и с щафетата на 4 по 100 свободен стил. Утре той има шанс да спечели и със съчетаната щафета. Четвърият златен медал на САЩ очаквано дойде от Кейти Ледецки. Тя спечели с лекота финала на 800 метра свободен стил, финиширайки за 8:12.68 минути, но остана зад собсвения си световен рекорд от 8:04.79. Втора остана китайката Бинцзи Ли с нов рекорд на Азия - 8:15.46 минути. Бронза е за друга представителка на САЩ - Леа Смит, с време 8:17.22. Шострьом с рекорд на 50 метра кроул Сара Шострьом постави нов световен рекорд на 50 метра свободен стил за жени. Шведката регистрира 23.67 секунди в полуфиналните серии на дисциплината по време на световното първенство по плуванев Будапеща. Досегашното върхово постижение принадлежеше на германката Брита Щефен 23.73 секунди от световното в Рим през 2009 година. По-късно шведката спечели златото на 50 метра бътерфлай. Тя финишира първа за 24.60 секунди, което е нов рекорд на шампионатите. Няколко дни по-рано тя спечели и на 100 метра. В друг от съботните финали Емили Сийбом защити титлата си на 200 метра гръб. Тя триумфира на финала с време 2:05.68 минути след силна атака след последното обръщане. Втора на 13 стотни от секундата завърши местната любимка и олимпийска вицешампионка в дисциплината Катинка Хосшу. Представителката на домаините вече има пълен комплект отличия. Трета с 2:06.48 минути се нареди Кейтлийн Бейкър (САЩ).", "date": "2017.07.29", "title": "Дресел спечели нови три златни медала на световното по плуване"}
{"url": "http://www.dnevnik.bg/sviat/2017/07/29/3015781_ruski_vicepremier_kum_rumunskite_vlasti_ochakvaite/", "text": "Русия подготвя санкции срещу хората, взели вчера решение да откажат да пуснат руски самолет във въздушното пространство на Румъния, като по този начин провалиха посещение на руския вицепремиер Дмитрий Рогозин в Молдова, предаде ТАСС, цитирана от БТА. Това съобщи самият Рогозин в интервю, част от което бе излъчено днес по телевизия \"Россия 24\". \"Отговор, разбира се, ще има. Ние ще установим точно кой е стоял зад това решение в Кишинев, Букурещ, Будапеща, Брюксел. Ще открием хората, които са взели тези решения. Нашите санкции ще бъдат точно адресирани\", каза Рогозин. Самолетът, превозващ руския вицепремиер на път за Молдова, не получи разрешение да прелети над Румъния. Той бе пренасочен към Минск, след като направи няколко кръга над Унгария. Рогозин трябваше да пристигне в Молдова, за да участва в района на Приднестровието в събития по повод навършването на 25 години от началото на мироопазващата операция на река Днестър. Рогозин заплаши с ответни мерки заради отказа на румънските власти да пропуснат самолета на частната авиокомпания S7, изпълняваща редовен полет до Кишинев, в който беше руската делегация.  Румънските власти изложиха на опасност живота на пътниците от редовния полет на S7, на жени и деца. Горивото ни стигна до Минск. Очаквайте отговор, гадове\", написа в Туитър руският вицепремиер. Той продължи полемиката в социалната мрежа в същия тон и след като \"Аджарпрес\" разпространи изявление на румънския министър на отбраната Адриан Татуану, който определи реакцията на Рогозин като абсолютно неприемлива. \"С една дума - румънец\", написа в отговор Рогозин в \"Туитър\".", "date": "2017.07.29", "title": "Руски вицепремиер към румънските власти: Очаквайте отговор, гадове"}
{"url": "http://www.dnevnik.bg/sport/2017/07/29/3015796_beroe_zapisa_treto_poredno_ravenstvo_ot_nachaloto_na/", "text": "\"Берое\"  и \"Пирин\" завършиха наравно 1:1 на градския стадион в Стара Загора в мач от третия кръг на Първа лига. Тимът от Стара Загора все още няма победа този сеозн, след като хиксът е трети поред за него. Гостите от Благоевград поведоха в 18-ата минута с гол на Димитър Благов. Той се възползва от заучено положение от свободен удар, което хвана защитата на \"Берое\" неподготвена. Авансът на \"Пирин\" се задържа само седем минути преди Мартин Райнов да изравни. Халфът на \"Берое\", който беше най-добър в редиците на своя тим се разписа с глава след подаване на Борислав Цонев. Отново от Райнов дойде и най-опасното положение преди почивката, когато той изведе Еуженио сам срещу вратаря, но португалецът не можа да вкара. Секунди преди края на първата част нов удар на Райнов мина над гредата. През второто полувреме \"Берое\" беше по-добрия отбор, но не успя да се възползва от по-големия брой положения. В заключителните минути домакините играха и с човек повече, заради червен картон на Антон Костадинов от гостите.", "date": "2017.07.29", "title": "\"Берое\" записа трето поредно равенство от началото на сезона"}
{"url": "http://www.dnevnik.bg/sport/2017/07/29/3015827_ludogorec_ne_uspia_da_pobedi_v_jubileiniia_si_mach_200/", "text": "\"Лудогорец\" не успя да победи \"Локомотив\" (Пловдив) в първото си домакинство за сезона, завършвайки 0:0. Двубоят беше под №200 за разградчани в Първа лига, като и дебютният сблъсък през 2011 г. отново беше с \"Локомотив\". Треньорът на шампионите Георги Дерменджиев направи осем промени в титулярния състав, като от двубоя с  \"Апоел\" (Беер Шева)  започнаха единствено Игор Пластун, Лукас Саша и Абел Анисе. Още в 10-ата минута домакините получиха отличен шанс да поведат, след като Жоао Пауло беше съборен от Пламен Крумов наказателното поле и реферът Волен Чинков отсъди дузпа. Потърпевшият застана зад топката и стреля в долния ляв ъгъл на Илко Пиргов, който усети посоката и изби удара. Положението стана още по-тежко, когато в 17-ата минута Джоди Лукоки напусна заради контузия. До почивката  \"Лудогорец\"  разчиташе единствено на удари от дистанция, но отвори и доста големи пространства в защитата си. \"Локомотив\" имаше отлични шансове за гол, но с пропуски се отчете Веселин Марчев. Минути след подновяването на играта Мисиджан можеше да открие, но не успя да накаже грешка на Пламен Крумов. На другата врата Димо Бакалов беше изведен сам срещу Ренан, но от пет метра стреля над гредата. Въпреки проблемите в последните две седмици \"Локомотив\" се пребори геройски за равенството. Пловдивчани във втори пореден двубой в Разград си тръгва непобеден. Под ръководството на Воин Войнов, черно-белите все още нямат загуба като гост. Пловдивчани са с пет точки от началото на сезона, като не загубиха от втори претендент за титлата, след равенството с \"Левски\". В следващия кръг \"Локомотив\" гостува на ЦСКА на \"Българска армия\".", "date": "2017.07.29", "title": "\"Лудогорец\" не успя да победи в юбилейния си мач №200 в Първа лига"}
{"url": "http://www.dnevnik.bg/analizi/2017/07/29/3015068_da_si_kajem_neshtata_za_politicheskoto_otmushtenie_na/", "text": "Една година след последните изменения в Закона за съдебната власт (ЗСВ), с които бе направен опит да бъде уредена поне минимална независимост на съда от натиска на политиците и прокуратурата, управляващото мнозинство на практика обезличи постиженията от промените в Конституцията през 2015 г. и ЗСВ от 2016 г. Първо, с последните изменения на ЗСВ, гласувани от Народното събрание на 27 юли 2017 г., се въведоха кариерни бонуси за членовете на настоящия Висш съдебен съвет (ВСС) при изтичане на мандата им. Така управляващите ще се отблагодарят на вярното си мнозинство в Съвета като ще покажат и на новите избраници колко добре се отнасят към зависимостите. Второ, членовете на професионални магистратски обединения ще са длъжни да декларират членството си. Тоест ще се броят членовете на неудобния Съюз на съдиите в България (ССБ) с цел да бъде търсена сметка на всеки един от тях, изразил обществена позиция. Справка – несъгласните с Цветан Цветанов съдии получават дисциплинарно уволнение. Пример е наказанието за съдия Мирослава Тодорова, определено от международната организация Съдии за съдии като политическа саморазправа[1]. Трето, ще могат да бъдат отстранявани неудобни съдии, прокурори и следователи, ако прокуратурата им повдигне обвинение за тежко умишлено престъпление дори без да е доказана вината им. Така набързо скалъпено прокурорско обвинение по информация от кафяви медии срещу съдията, който гледа твоето дело, може да го лиши от професия. В общественото пространство вече повече от 20 години за съда и съдиите се говори като за разюздани чиновници, облечени във власт, които пускат на свобода престъпниците. В допълнение към това им се приписват обвинения как постоянно бавят делата като ги връщат за щяло и нещяло на прокуратурата. Докладите на Инспектората към ВСС показват, че не у съда лежи вината за връщане на делата[2]. А неоспоримите факти казват и друго – прокуратурата и полицията са неспособни да събират правилно доказателства, въз основа на които да бъде съден обвиненият. Но многократно повторената лъжа взима правдоподобността от истината. Неогласените истини направиха възможен лъжовния модел \"Аз ги хващам, те ги пускат\". Вследствие на това се прави съдебна реформа без тя да обхваща прокуратурата и полицията – реформира се само съдът и то в посока да се овладее, понеже едни опасни съдии, обединени в Съюз на съдиите, казват горчиви истини, които не остават незабелязани и застрашават живота на политическото статукво. Замисълът да бъде разделен Висшият съдебен съвет (ВСС) на две колегии – съдийска и прокурорска, целеше прокурорите в Съвета да не влияят на професионалните и дисциплинарни въпроси на съдиите. Така инструментариумът за натиск върху съда през прокуратурата беше съкратен. На съдиите и прокурорите беше дадено право пряко да избират своите представители във ВСС. И съдиите взеха, че не избраха спуснатите им по списък кандидати за мандата на ВСС 2017 – 2022 г. Въвеждането на съдийското самоуправление, т.е. съдиите във всеки съд да решават как да се управлява съдът, трябваше да възпита и открои у редовия съдия смелостта да стане сам лидер в съдебната система, самостоятелен от председателя на съда, с гарантирана му сигурност да бъде независим при решаване на делата без да плати с кариерата си. При изтичане на мандата им настоящите членове на ВСС ще могат да си избират в кой съд, прокуратура или следствен отдел да постъпят. Например представляващият ВСС Димитър Узунов, станал популярен около скандала със смс-а до Борисов по Яневагейт, вместо да се върне като съдия в Районен съд – Сандански, може да реши да постъпи в Софийска районна прокуратура. А това вече е привилегия, която заобикаля конкурса като способ за назначаване. Конституционният съд в свое решение № 14 от 1992 г. ясно казва, че привилегии се допускат само по изключение, когато това е обществено необходимо и социално оправдано. Но дори превратно да допуснем, че привилегията е оправдана, а има такива, които не са – за тях бонус няма да има. Така дори самите членове на ВСС няма да бъдат третирани еднакво, което е особен случай на дискриминация. На посочените две основания текстът може да се счита противоконституционен. Управляващото мнозинство целеше да ограничи конституционно гарантираното право на сдружаване на съдиите, прокурорите и следователите чрез заобикаляне на закона - не забраняваме да имате професионални съюзи, но ограничаваме възможностите да ги финансирате. След като не постигнаха това ГЕРБ и Обединени патриоти – ще броят членовете на Съюза на съдиите, а после един по един ще ги наказват по пътя на злоупотребата с право. Казано накратко, с измененията на чл. 230 от ЗСВ на политиците, прокуратурата и дори на този, който е разследван и съден. Нужен е само \"услужлив\" прокурор да повдигне поръчково обвинение. А такива винаги се намират. Предвид това, че само съюзът на съдиите изрази  становище  за опорочения избор на Цацаров за главен прокурор, можем да допуснем защо се търси саморазправа с тази организация и кого ще ползва тази законова редакция. В допълнение си представете как в малък български град местната мутра феодал, ползващ политически и прокурорски протекции, се въздържа да не спретне обвинение на съдията, който гледа делото му и е възможно да го осъди. И тази законова недомислица е последица от неразбирането на народните избраници, че съдията се ползва от функционален имунитет и се води от вътрешно убеждение. Пише го в Конституцията (чл. 132) и Наказателно-процесуалния кодекс (чл. 14). Съдията изпълнява функцията правосъдие и не може да бъде наказван за актовете, които постановява, освен ако с произнасянето им не извършва умишлено престъпление. Всеки съдия е носител на съдебната власт. Тогава, страхувайки редовия съдия, ние ще имаме правосъдие под страх от мутрите, прокуратурата и политиците. Дефицитът на грамотност у състава на Правна комисия е очевиден – съдебната власт, като отделна от изпълнителната и законодателната, има правото, чрез ВСС, сама да назначава, освобождава и наказва магистратите. С промяната в ЗСВ по силата на акт на законодателната власт (Народното събрание) – чл. 130, ал. 5, т. 1 от Конституцията. Така се погазва и принципът за разделение на властите, а и се нарушава йерархичната подредба на нормите – закон не може да отменя конституция. Отделно от това, отстранявайки магистрата, привлечен като обвиняем за умишлено престъпление, се потъпква принцип от римското право, а именно, че обвиненият е невинен до доказване на противното. Предвид факта, че мярката за отстраняване не може да се обжалва, отстраненият магистрат се лишава от право на защита. Все постулати в правото, разписани и в чл. 6 от Европейската конвенция за защита правата на човека. Но депутатите не възприеха изброените аргументи в тяхната многобройност и изчерпателност, които най-малкото са основание за противоконституционност. И понеже е актуално да се говори за борба с корупцията и организираната престъпност, нека обясним: престъпленията биват няколко вида, като най-често се делят на формални и резултатни. Формално е престъплението, когато от него няма конкретен престъпен резултат, резултатно е, когато има реално увреждане. Е, в случая формалната некадърност на народните избраници при изработване на законови текстове в правната комисия на Народното събрание не пречи на никого – стига да не прераства в престъпна резултатна некадърност по приемане, а оттам и последващо прилагане на противоконституционни закони. Дали това ще се случи зависи от президента – дали той ще упражни вето, а ако той не го упражни или пък ветото бъде преодоляно – от Конституционния съд.", "date": "2017.07.29", "title": "Да си кажем нещата за политическото отмъщение на съдебната власт"}
{"url": "http://www.dnevnik.bg/politika/2017/07/29/3014583_bsp_se_kachva_na_buzludja_bez_da_moje_da_si_vzeme/", "text": "БСП ще събере членове и симпатизанти на партията за 126-та годишнина от създаването на организираното социалистическо движение на традиционния събор на Бузлуджа днес. На събитието ще присъстват и гости от съседни държави. Очаква се да пристигнат официални делегации и фолклорни ансамбли от Румъния, Македония и Гърция. На историческата за социалистите поляна ще се съберат хиляди партийни членове и поддръжници на лявата идея, съобщиха от \"Позитано\" 20. БСП се кача на Бузлуджа след като реши да си вземе паметника, но се оказа, че това вече не може да стане безвъзмездно. Социалистите поискаха  да ползват чинията безвъзмездно за срок от 10 години , но  кабинетът не им позволи .", "date": "2017.07.29", "title": "БСП се качва на Бузлуджа без да може да си вземе чинията"}
{"url": "http://www.dnevnik.bg/analizi/2017/07/29/3012770_bulgarskoto_vreme/", "text": "Тази единствена дума, написана от ръката на Васил Левски с неговия не особено красив почерк, стои самотно и неразгадаемо в тефтерчето му, не е свързана с нищо от останалото му съдържание. Там той си е записвал неща, които да му напомнят за някакви задължения, песни, сметки, неща, които съпътстват живота му, но тази дума стои по начин, коренно различен от всичко друго. Тази дума, последвана от четирите въпросителни, стои уникално в цялата българска история. Ние не знаем какво точно е изразил с нея Васил Левски. Какво пита с този въпрос? Това въпрос ли е? Или е упрек? Или разочарование? Или болка? Или е въпросът на живота му? Кое го е накарало да запише този въпрос в тефтерчето, в което е отбелязвал съвсем други неща?  Или го е пронизал в един миг и той е добавял година след година четирите въпросителни? Може би, ако животът му беше продължил, въпросителните щяха да бъдат не четири, а да се умножат? И днес кое ни разтърсва толкова – това лично обръщение или драматичните въпросителни? Обръщението е интимно, а въпросите зад него драматични. И се получава тази съдбовност, която ни стиска за гърлото и тази загадъчност, която ни предизвиква да я разгадаем. Понеже не можем да знаем какво точно е изразил Левски, ние го интерпретираме с всевъзможни тълкования. Но тази дума продължава да ни разтърсва. Думата с нейните четири въпросителни знака ние не я четем, а тя звучи в съзнанието ни така, сякаш чуваме неговия глас – тих, покъртителен, като сподавена въздишка, изтръгната от най-съкровената глъбина на душата му, стенание, вопъл, стон, проплак. В тази въздишка долавяме болка, мъка, отчаяние, но и упрек, долавяме съд, но и прошка. В този покъртителен стон без съмнение има питане, неизвестност, но има и мрачна предизвестеност, отчаяна прозорливост, до която води дълбокото душевно терзание. Ако е искал да зададе някакъв конкретен въпрос, Левски е щял да го напише. Тук има някакъв съдбовен въпрос. Този съдбовен въпрос Левски отправя към народа, но сякаш долавяме, че го отправя и към самия себе си. Ако въпросителното обръщение беше написано от друг, а не от Апостола на свободата, отговорът щеше да бъде много по-лесен. Или може би изобщо нямаше да търсим отговора, защото ако беше написан не от Левски, той нямаше да кънти с такава сила. Обръщението в звателен падеж към народа може да излезе от сърцето на човек, който се е посветил на народа, но и който произлиза от народа, човек, който съзнава своята кръвна свързаност с народа, но съзнава и своята кръвна обреченост на народа. Левски пише, че е посветил себе си на Отечеството си още от 61-о лето да му служи до смърт и да работи по народната воля. Не е искал да бъде напразна жертва. Искал е да види плод от своята сеитба. Десет години е кръстосвал България на длъж и шир, за да сее семената на свободата, искал е да види покълнала поне жажда за свобода. Знаел е, че няма да доживее до свободата, но е очаквал да види нейното зазоряване. Когато жертваш себе си, естествено е да очакваш жертвата ти да не е напразна. . Но ако беше само разочарование, той нямаше да звучи така драматично. Защото разочарованието кара човека да изостави този, от когото е разочарован, да му обърне гръб. А Левски до край следва своя обет и не проявява ни най-малко колебание в смисъла на своята жертва – убеждават ни в това всичките му постъпки до края на живота му и най-вече поведението му пред съда и пред бесилката. В обръщението \"Народе????\" има любов, има ласкавост. Днес самата дума \"народ\" е станала трафаретна. А в обръщението на Левски към народа има интимност както когато се обръщаме към Бога с \"Отче наш\". Може би затова драматичното обръщение на Левски ни напомня за последните думи на Иисус от кръста: \"Боже Мой, Боже Мой! Защо си Ме оставил?\" Левски също знае, че народът не го е изоставил, но страданието изтръгва този вопъл от гърдите му. Стоящите на Голгота под кръста на Иисус не разбират неговия сърцераздирателен вик, мислят, че Той вика Илия. Нашият народ и досега не разбира какво му казва Левски от своята Голгота. . Ние не можем да се правим на глухи пред този въпрос. Заради жертвата на своя Апостол ние не можем да мълчим, защото този въпрос е проплакан с такава покъртителна болка именно заради нашето глухо мълчание. На този въпрос не можем да даваме нито бодряшко-патриотични, нито нихилистични, нито повърхностни отговори. Затова въпросът е и в известен смисъл завет, защото продължава да стои, по-скоро да виси с все по-нарастващ драматизъм след смъртта му, след бесилката.  е обърнато единствено назад към славното минало и като че ли бъдеще не съществува. Левски е казал, че ние обръщаме времето, но днес ние не намираме сили да обърнем времето напред. Днес българското време е спряло. И добавяме само нови и нови въпросителни и като че ли това е единственото, което успяваме да правим.", "date": "2017.07.29", "title": "Българското време"}
{"url": "http://www.dnevnik.bg/sport/2017/07/29/3015525_basketbolistite_pobediha_makedoniia_v_kontrola/", "text": "Националният отбор по  баскетбол  победи с 96:74 (20:28, 20:15, 28:19, 26:12) Македония в контролна среща, играна в Ботевград. Проверката беше последна преди предварителните световни квалификации през август. Българският отбор, който реализира 19 тройки, взе реванш за поражението си в Скопие преди две седмици. Двубоят в \"Арена Ботевград\" премина през няколко обрата, а воденият от селекционера Любомир Минчев състав има четири успеха в общо шестте си изиграни приятелски срещи. Малко преди почивката звездата  Александър Везенков  изкълчи десния си крак и напусна за кратко. През втората част крилото се върна на полето. Решаваща за успеха се оказа серия на българите от 10:0, която позволи те да се откъснат с двуцифрен аванс. В последната четвърт момчетата на Любомир Минчев бяха още по-убедителни. Най-резултатен за България беше Дий Бост, който реализира 17 точки, Чавдар Костов добави 14 точки, а Везенков завърши с 12.", "date": "2017.07.29", "title": "Баскетболистите победиха Македония в контрола"}
{"url": "http://www.dnevnik.bg/zdrave/2017/07/29/3013357_alkoholut_vsushtnost_pomaga_za_zapametiavaneto_na_nova/", "text": "Напук на всичко, което мислим, че знаем за алкохола, учени от Университета Ексетър в Югозападна Англия твърдят, че той помага на мозъка да запамети по-лесно нова информация. Обаче само такава, която е научена преди първото питие, съобщава \"Индипендънт\". Изследователите провели  малък експеримент  с 88 човека на възраст между 18 и 53 години, всички с навици за редовна умерена консумация на алкохол в социална среда. Поделили ги в две групи и им поставили задача за паметта - да запаметят поредица от думи. След това позволили на едната група да пие колкото иска, а на втората забранили изобщо. Доброволците с позволението изпили средно по 100 мл твърд алкохол или по две халби бира. На следващия ден задачата се повторила и участниците били изпитани по думите от предния ден. За изненада на учените се оказало, че тези, които са консумирали алкохол след упражнението, помнят много повече от него и също така се представят по-добре в новото изпитание. Дори се установило, че най-добре се справят тези, които са изпили най-много алкохол предната вечер. Обяснението според британските изследователи се крие в една от най-съществените функции на алкохола, която в случая работи по точно обратната логика на това, което прави по принцип - да  . Когато алкохолът в кръвта достигне до хипокампа в мозъка (амоновия рог), тази част от сивото вещество, която е ключова за паметта и спомените, превключва от активен режим на такъв за складиране. Т.е. спира да усвоява новата информация и вместо това се концентрира върху разпределянето на наученото до момемнта в дългосрочната памет. С други думи, в мозъка се освобождава ресурс за обработването и попиването на старата информация, защото спира да се старае да възприема новата по време на опиянението. Тази функция на алкохола е открита отдавна в лаборатони условия, но за пръв път се потвърждава в реална среда, макар и в малък експеримент, показвайки изненадващия обратен ефект. Авторите на изследването подчертават, че дори откритието им да звучи като твърдение в полза на консумацията на алкохол, има и достатъчно  други изследвания , които  затвърждават вредите .", "date": "2017.07.29", "title": "Алкохолът всъщност помага за запаметяването на нова информация, твърдят учени"}
{"url": "http://www.dnevnik.bg/sviat/2017/07/29/3015135_kadirov_prevurna_grozni_vuv_vitrina_na_isliama/", "text": "Самолетът току-що е кацнал в Грозни и младо момиче, досега с непокрита глава, вече връзва косите си с шал. \"Тук е по-добре да ходиш забулена\", обяснява девойката пред АФП. Още много като нея се движат по улиците на чеченската столица с фереджета, хиджаби или дълги роби, закриващи ръцете и краката. \"Не задължаваме жените да се забраждат. Но им припомняме, че такава е чеченската традиция и това ни предписва нашата вяра\", обяснява за АФП кметът на Грозни Муслим Хучиев. Исторически мюсюлманите са преобладаващо мнозинство сред жителите на Чечения. Но следвайки подтика на авторитарния лидер  Рамзан Кадиров , поел властта през 2007 г., столицата ѝ се е ислямизирала със скоростно темпо. Десетки джамии са изникнали върху развалините на града, разрушен от две войни срещу федералното правителство в Москва. \"Възроден от руините, Грозни се превърна в модерен мюсюлмански град, витрина на исляма\", твърди Хучиев. През последните месеци Грозни се върна на първите страници във връзка с разследване на руското опозиционно издание \"Новая газета\", според което властите в Чечения преследват хомосексуалните. Чеченският лидер, заявил навремето в интервю: \"За мен най-важен е ислямският закон\", защитава  многоженството , макар и забранено от закона в Русия. Труднодостъпен алкохол, задължителни забрадки за жените на работното място и в университета, курсове по религиозен морал - републиканските власти вече са въвели повечето консервативни правила на исляма. \"Добрият ислям\" Двайсет и деветгодишната Малика ходи в джамията всеки ден със своя съпруг. Двамата пращат дъщеря си на курсове по мюсюлманска етика. \"От две-три години насам хората стават все по-религиозни\", отбелязва тя. \"То се знае, че властите ни насърчават! Благочестивата жена е добра майка, благочестивият съпруг - мирно настроен мъж\", отбелязва Малика, а от телефона ѝ се разнася призив за поредната от петте всекидневни молитви, разпространяван и от високоговорители в цял Грозни. Главното \"бижу\" в тази \"витрина на исляма\" - джамията \"Ахмад Кадиров\", назована в чест на бащата на днешния чеченски президент, убит при атентат през 2004 г., се издига в центъра на града върху развалините на бившия чеченски парламент, разрушен от руските бомби. Осветена през 2008 г., \"най-голямата джамия в Европа вече е прекалено тясна\", твърди Хучиев. Кой е финансирал строежа? \"Парите идват от Аллах\", заобикаля въпроса кметът, повтаряйки думите на Рамзан Кадиров. Всъщност най-вече от Русия, субсидирала възстановяването на Грозни, без да жали средства. Откакто е на власт, Рамзан Кадиров си поставя и задачата да ликвидира ислямисткия бунт на т.нар. \"Емират Кавказ\" , роден от пепелта на чеченските сепаратистки формирования, сражавали се с Москва в края на 90-те и началото на 2000-те. \"Крайно необходимо беше да построим нови джамии, за да върнем хората към добрия ислям\", уверява кметът. Сиреч за да не се поддадат на съблазните на \"Кавказкия емират\", нито на организацията \"Ислямска държава\", пред която \"емиратът\" положи клетва и под чиито знамена според руските тайни служби се сражават многобройни чеченци в Ирак и Сирия. \"Международни амбиции\" От няколко години Рамзан Кадиров отправя все по-често и обръщения към мюсюлманския свят. Във връзка с насилието и кръвопролитията на  Храмовия хълм в Ерусалим  той обещава на палестинците подкрепа чрез своя акаунт в \"Инстаграм\", твърдейки, че \"в нужния момент Аллах ще сложи меч в ръката на ислямски воин, за да освободи той (джамията)  Ал Акса \". Според московския политолог Николай Петров \"отдавна е ясно, че Кадиров се стреми да играе специална роля в мюсюлманския свят, още от времето на демонстрациите срещу \"Шарли ебдо\", когато над един милион чеченци демонстрираха на 19 януари 2015 г. в протест срещу карикатурите на пророка Мохамед, публикувани от френския сатиричен седмичник, подложен на смъртоносна атака от джихадисти дни преди това. \"Изявленията му за Израел и Палестина, скандалът заради хомосексуалните в Чечения - всичко това само укрепва позициите му, статута му на водач\", добавя експертът. Също като своя лидер Грозни има амбицията да спечели международен авторитет сред мюсюлманите. \"Хората идват от много далеч, за да се молят и да учат тук\", уверява кметът на града. Така градът рискува да изолира местните немюсюлмани като Елена, която живее в Грозни, откакто е родена. Православна рускиня, тя \"се чувства като гражданка второ качество\". \"Грозни е мюсюлмански град, строен за мюсюлманите\", обобщава тя. /БТА", "date": "2017.07.29", "title": "Кадиров превърна Грозни във \"витрина на исляма\""}
{"url": "http://www.dnevnik.bg/sport/2017/07/29/3015535_simeon_slavchev_e_mnogo_blizo_do_transfer_v_birmingam/", "text": "Българският национал  Симеон Славчев  буквално е на часове от трансфер в английския \"Бирмингам\". Халфът, който от седмица е на проби в тима постоянно получава похвали от треньорския щаб. Славчев вече взе участие в две контроли на сините – 2:0 срещу \"Оксфорд\" и 1:1 срещу \"Кидърминстър\". Днес от 17 ч. \"Бирмингам\" се изправя срещу елитния \"Суонзи\", като това е и най-сериозният тест за тима на  Хари Реднап  преди началото на сезона. \"Засега всичко се развива нормално. Хората тук са много доволни от него и наистина го харесват. Симеон играе добре, но има още една контрола\", коментира пред \"Дневник\" футболният агент Стефан Бакалски, който е с национала на Острова. Първоначално се смяташе, че Славчев ще премине в \"Бирмингам\" под наем от \"Спортинг\", но съществува голяма вероятност английският тим да го привлече с постоянен трансфер. Очаква се след днешния двубой със \"Суонзи\" да има по-голяма яснота около българина. \"Той ни впечатлява, добър е на тренировки и в контролите. В последния мач получи лека контузия, но не е нещо сериозно. Следим го много внимателно, както в тренировките, така и в мачовете\", коментира асистентът на Хари Реднап Кевин Бонд пред \"Бирмингам Мейл\". Медиите на Острова броят халфа за сигурен нов на \"Сейнт Андрюс\", след като му дават положителни оценки за изявите с екипа на \"Бирмингам\" дотук. Славчев е собственост на \"Спортинг\" (Лисабон), с който подписа през 2014 г. Халфът беше  продаден от \"Литекс\" за 2.5 млн. евро , а след това прекара периоди под наем в \"Аполон\" (Лимасол) и \"Лехия\" (Гданск). През миналия сезон Славчев записа 23 мача за полския тим, който до последно се бореше за титлата в Екстракласа.", "date": "2017.07.29", "title": "Симеон Славчев е много близо до трансфер в \"Бирмингам\""}
{"url": "http://www.dnevnik.bg/sviat/2017/07/29/3015593_edin_chovek_zagina_a_shestima_sa_raneni_pri_napadenie/", "text": "Един човек беше убит, а шестима са ранени в супермаркет в Хамбург снощи след като мъж ги нападна внезапно с нож, съобщи БТА. Нападателят е на 28 години и е роден в Обединените арабски емирства, посочва местната полиция, цитирана от \"Франс прес\". Полицията уточнява тази сутрин, че все още се опитва да установи настоящата националност на нападателя, а загиналият най-вероятно е 50-годишен германец. Кметът на града  Олаф Шолц съобщи, цитиран от германски медии, че нападателят е трябвало да напусне Германия, в която е влязъл незаконно. Депортацията му обаче е била невъзможна, тъй като не е имал документи. \"Това, което ме разгневява още повече е, че очевидно става думка за някой, който е поискал закрила от нас в Германия и след това е насочил омразата си към нас\", каза градоначалникът, цитиран от в. \"Цайт\". Нападателят се нахвърлил срещу посетителите магазина с ножа си без да бъде провокиран, а според някои очевидци е викал \"Аллах е велик\". Той е бил хванат от минувачи и леко ранен в схватката, след което е арестуван.", "date": "2017.07.29", "title": "Един човек загина, а шестима са ранени при нападение от омраза в супермаркет в Хамбург"}
{"url": "http://www.dnevnik.bg/bulgaria/2017/07/29/3015265_jitelite_na_vladaia_i_kniajevo_shte_protestirat_zaradi/", "text": "Жители на софийския квартал \"Княжево\" и съседното село \"Владая\" ще блокират движението по международния път Е-79 с искания към Столичната община да подобри качеството на градския транспорт. Между 17 и 19 часа те ще блокират \"Александровския мост\". В групата \"Владая\" във  \"Фейсбук\"  организаторите твърдят, че протестът ще протече с игра на народно хоро и преминаване по пешеходни пътеки. Ще има и озвучаване. Протестиращите искат по-нови автобуси, удължаване на маршрута на трамвай 5 до Владая, както и връщането на маршрутка номер 22, която също да стига до селото. Те настояват и за възстановяване на автобусна линия 58 и удължаване на съществуващата линия 59 до кв. \"Горна баня\", където  ще бъде изградена станция на метрото . През  октомври миналата година се проведе същият протест , като гражданите имаха почти същите искания. От пресцентъра на \"Столичната община\" обясниха пред \"Дневник\", че зам.-кметът по транспорта се е срещал с протестиращите и част исканията им са били изпълнени. Автобусите са били подменени с по-нови. Според жителите на \"Княжево\" и \"Владая\" обаче това съвсем не е достатъчно.", "date": "2017.07.29", "title": "Жителите на Владая и Княжево ще протестират заради лошото качество на градския транспорт"}
{"url": "http://www.dnevnik.bg/sviat/2017/07/29/3015597_trump_naznachi_ministura_na_vutreshnata_sigurnost_djon/", "text": "Президентът на САЩ Доналд Тръмп назначи министъра на вътрешната сигурност Джон Кели за нов ръководител на канцеларията на Белия дом на мястото на Райнс Прибъс, съобщиха световните агенции, цитирани от БТА.  Държавният глава обяви промяната в Туитър, ден след като новият директор на комуникациите на Белия дом Антъни Скарамучи обвини Прибъс, че изнася информация на медии.  \"Имам удоволствието да ви съобщя, че току-що назначих генерал/министър Джон Ф. Кели за ръководител на канцеларията на Белия дом\", посочва Тръмп в поредица туитове.  \"Той е велик американец и велик лидер. Джон също така свърши забележителна работа в (министерството на) вътрешната сигурност. Бе истинска звезда на моята администрация\", заявява Тръмп.  Прибъс, бивш ръководител на Националния комитет на Републиканската партия, е на поста от януари, когато Тръмп влезе в длъжност, но през последните дни бе мишена на остри нападки на фона на обтегнатите му отношения със Скарамучи, припомня ДПА. ", "date": "2017.07.29", "title": "Тръмп назначи министъра на вътрешната сигурност Джон Кели за шеф на канцеларията си"}
{"url": "http://www.dnevnik.bg/biznes/2017/07/29/3015610_mudis_povishi_kreditniia_reiting_na_kipur/", "text": "Международната рейтингова агенция \"Мудис\" (Moody's) повиши кредитния рейтинг на Кипър с една степен до Ва3 като се аргументира със силния икономически растеж и стабилните фискални резултати на правителството, предаде БТА. Агенцията запазва положителна перспектива за икономиката на страната. \"Мудис\" очаква растежът на Кипър да бъде поддържан от частното потребление и увеличените доходи от туризъм, който е източник на около 13.2% от кипърската икономика. Страната също така продължава да преизпълнява фискалните си цели, което допринася за намаляване на дълговото й бреме, достигнало през 2016 г. 108% от брутния вътрешен продукт. Кипър стигна до ръба на фалита през 2013 г., когато банкова криза съвпадна със свръхвисоки разходи и принуди страната да поиска спасителен пакет за милиарди от партньорите си от еврозоната и Международния валутен фонд.", "date": "2017.07.29", "title": "\"Мудис\" повиши кредитния рейтинг на Кипър"}
{"url": "http://www.dnevnik.bg/sport/2017/07/29/3015612_guardiola_iska_da_kupi_oshte_edin_zashtitnik/", "text": "Мениджърът на  \"Манчестър сити\"  Хосеп Гуардиола не е приключил селекцията в своя отбор. Това призна самият той преди контролата с \"Тотнъм\", която е тази нощ. Той се нуждае от още един централен защитник. Очаква се Елаким Мангала да напусне, а преди 10 дни това направи и Александър Коларов, който при Гуардиола играеше в сърцето на отбраната. \"Нямаме още чак толкова много пари, но искам да вземем още един защитник. Има време до началото на сезона, така че ще видим какво ще се случи\", каза Гуардиола. До момента \"гражданите\"похарчиха 120 млн. паунда за трима крайни защитници. Кайл Уокър дойде от \"Тотнъм\" за 45 млн. паунда, Данило от \"Реал\" (Мадрид) за 26.5, а Бенджамин Менди беше купен от \"Монако\" за 52 млн., с което стана  най-скъпият бранител в историята . През лятото \"Сити\" закупи още халфът Бернардо Силва (43 млн. паунда) и вратарят Едерсон (35 млн. паунда), с което инвестициите надхвърлиха 200 млн. Клубът е свързван още с нападателите Алексис Санчес и  Килиан Мбапе , но Гуардиола отказа да коментира. Той предпочете да говори за собственото си бъдеще в \"Манчестър сити\". \"Ще се опитам да остана колкото се може по-дълго за да помогна на \"Сити\" да върви напред. Мисля, че клубът трябва да работи и да слуша мениджъра си в правилния момент, но също така и да взима своите решения в бъдеще. Никой не знае какво ще стане. Всички мениджъри в света зависят от резултатите\", каза испанецът.", "date": "2017.07.29", "title": "Гуардиола иска да купи още един защитник"}
{"url": "http://www.dnevnik.bg/detski_dnevnik/2017/07/29/3015626_ideia_na_rabotodatelite_uchebnata_godina_da_zapochva/", "text": "До 28 август Министерството на образованието и науката ще събира мнения от всички заинтересовани за това как да се реорганизира учебният процес. От работодателските организации вече е постъпило предложение за прогимназиалните и гимназиалните класове учебната година да започва на 1 септември и да завършва на 22 юни. Това съобщи пред Нова телевизия зам.-министърът на образованието Деница Сачева. Тя коментира новия график на ваканциите през предстоящата учебна година,  публикуван от ведомството . Според него учениците от първи до четвърти клас ще завършват учебната година на 7 юни, от 5 до 7 клас - на 22 юни, а за по-големите, с изключение на абитуриентите, лятната ваканция ще започва на 7 юли. За промени на на продължителността на ваканциите настояват и учители, и родители. Освен това почивката на българските ученици през летния сезон трябва да се уеднакви с тази на връстниците им от другите страни от Европейския съюз, каза Сачева.  Реорганизацията на училищния календар е само една от мерките, които ще подпомогнат решаването на проблемите в българското средно образование, каза зам.-министърът и изреди: 21 хил. деца са отпаднали от училище миналата година; от общо 60 хил. първокласници - 43 хил.са получили помощ от държавата в размер на 250 лв., което означава, че имат трудности да започнат училище; в съответния клас са записани едва 80% от децата във възрастовата група; 40% от учениците са функционално неграмотни - четат без да разбират написаното. Според Сачева друга идея - всяко училище само да определя кога да започва и свършва учебната година и кога да са ваканциите, е трудно приложима при общо 4800 училища. Учителят по история Емил Джасим припомни, че в миналото учебната година е започвала на 1 септември, но при управлението на Александър Стамболийски е изместена с две седмици, за да могат децата да участват в прибирането на реколтата. Той отбеляза,че при взимането на решение дали да се отлага краят на учебната година, или да се измести по-напред началото, трябва да се вземат предвид и температурните условия, защото не всички училища разполагат с климатици, а през юли е по-горещо, отколкото през септември.", "date": "2017.07.29", "title": "Идея на работодателите: Учебната година да започва на 1 септември"}
{"url": "http://www.dnevnik.bg/gradska_sreda/2017/07/29/3015594_ot_dnes_do_oktomvri_uchastuk_ot_bul_montevideo_e/", "text": "От днес заради ремонт е напълно затворен за автомобили столичният булевард \"Монтевидео\" в участъка между улиците \"Боряна\" и \"Акад. Константин Пашев\". Дейностите ще продължават до 15 октомври, съобщават от пресцентъра на Столичната община. Вследствие на затварянето на булеварда се променят и маршрутите на автобусните линии 45 и 73. Ремонтът на бул. \"Монтевидео\" е сред планирането от Столичната община за това лято. В момента заради ремонт са затворени  булевардите \"Дондуков\" ,  \"Асен Йорданов\", \"Прага\"  и \"Шипченски проход\". През август  ще започне и ремонтът на бул. \"Цариградско шосе\" . Временни автобусни спирки на кръстовището на ул. \"Боряна\" и бул. \"Монтевидео\" ще бъдат направени за линия 45, но всички досегашни спирки се запазват, освен по затворения булевард, се запазват. Основната промяна по линия 73 е, че в посока \"Овча купел\" автобусът ще се движи по бул. \"Никола Петков\", а след това по улица \"Бойчо Бойчев\", откъдето ще влиза в квартала по бул. \"Президент Линкълн\". До октомври се закриват автобусните спирки на булевард \"Монтевидео\" при кръстовищата с улици \"Маестро Кънев\", \"Народно хоро\", \"Боряна\".", "date": "2017.07.29", "title": "От днес до октомври участък от бул. \"Монтевидео\" е затворен за ремонт"}
{"url": "http://www.dnevnik.bg/sport/2017/07/29/3015658_grigor_dimitrov_zapochva_ot_vtoriia_krug_vuv_vashington/", "text": "Григор Димитров ще почива в първия кръг на турнира от сериите  АТР500 във Вашингтон . Българският тенисист, който е поставен под №4 в схемата ще стартира директно от втория кръг, където негов съперник ще бъде победителят от мача Хьон Чун (Южна Корея) - Кайл Едмънд (Великобритания). Жребият прати Димитров във втората половина на схемата, където водач е Кей Нишикори, поставен под №2. Евентуална среща между двамата може да има чак на полуфинал. Димитров  вече игра веднъж с Нишикори през 2017 г., като го победи на финала в Бризбейн, което беше и първи успех над японеца. Българският тенисист може да има тежка задача още на четвъртфиналите, където евентуални съперници са Александър Зверев и Ник Кирьос. Основната схема на турнира започва в понеделник и ще продължи до 6 август. Наградният фонд е 2 млн. долара.", "date": "2017.07.29", "title": "Григор Димитров започва от втория кръг във Вашингтон"}
{"url": "http://www.dnevnik.bg/ot_vas/chitatelski_dnevnik/2017/07/29/3015051_ne_si_li_poiskash_niama_kak_da_ti_dadat/", "text": "Когато Ницше съветва \"Обикни съдбата си!\", той е далеч от мисълта да ни каже \"Предай се!\". Метафизичната съдба действително е всемогъща и непреодолима, но нам толкова далечна и непроницаема, че е безсмислено да губим време в нейното разгадаване. По-добре да изживеем пълноценно това, което ни е дадено да повлияем. То е това, което има значение за нас, което всъщност наричаме наш живот. припомня Хана Аренд, позовавайки се на Кант. Не си ли поискаш - няма как да ти дадат! И тук стигаме до волеизявлението като конституиращ елемент на демокрацията, като извор на нейната легитимация. Действаща демокрация при 7.4 млн. безропотни послушковци и около 100 хил. своеволничещи тарикати, които им тъпчат по главите, е трудно постижима! Нужни са активни граждани, които да са нащрек срещу опасностите за нейното обезличаване и дори - атрофия. А опасности винаги ще има, защото злото едва ли скоро ще си тръгне от света Демокрацията не е статично състояние. Тя е динамичният процес. Ежедневно трябва да бъде отвоювана! Сервилната псевдо мъдрост \"Наведена главица сабя я не сече\", разкриваща съкрушено самочувствие от столетните травми на османското робство, е най-голям враг на нашата демокрация. Тя прави деформациите възможни. Думата демокрация (народовластие) сме свикнали да тълкуваме като синоним на свобода и равноправие. Истина е, че предпоставка за реални свобода и равноправие е овластяването на народа. Няма да се разпростирам върху това, защо свободата и равноправието са нужни за човешкото щастие. Само свободният и равнопоставен човек има достойнство и може да осъществи заложбите си, да гради щастието си. Затова мечтаехме, когато 1989 г. громихме тоталитаризма, а не за фасадна демокрация с властова централа зад кулиси Огромното мнозинство от българите живеят днес с Като че ли тайно са им отнели властта и са я скрили нейде там зад прословутото перде. А от безконтролна власт зад перде често идат болки и обиди Как да се браним? Призивите към управляващите за промяна и морал останаха вопъл в пустиня. Промяна отгоре-надолу, от елита към гражданството, у нас трудно се получава или е козметична. Това показва опитът. За връщането на властта при суверена ще трябват явно усилия отдолу-нагоре. Освен постоянна бдителност, готовност за протест и медийно осветляване на безобразия важно средство в този процес е местният референдум. Той е коректив на пороци в политиката, на тенденциозен субективизъм, произтичащ от корупция. Наскоро Трън демонстрира силата на тази мярка за директна демокрация, избавяйки се чрез нея от нежелана инвестиция в златодобив.  Борбата на трънчани , завършила с триумф (93% вот срещу мините), дава кураж и става пример за подражание, парадигма по местно самоуправление.", "date": "2017.07.29", "title": "Не си ли поискаш, няма как да ти дадат"}
{"url": "http://www.dnevnik.bg/politika/2017/07/29/3015669_partiia_gerb_zagubila_prezidentskite_izbori_zashtoto/", "text": "Партия ГЕРБ е загубила президентските избори, защото не е искала да ги спечели, заяви, цитиран от \"Фокус\", лидерът й и министър-председател на България Бойко Борисов на конгреса на Европейските студенти демократи във Варна. \"Загубихме ги, защото не искахме да ги спечелим...Много е важно за демокрацията да има ясно разграничение на властите. Когато една партия, колкото и да е добра и демократична, е спечелила и президентската, и парламентарната, и изпълнителната, и местната власт, това не е добре за демокрацията\", каза Борисов в отговор на въпрос къде са били силните страни на ГЕРБ при победата на парламентарните избори и какъв съвет би дал на студентите като подход, след като партията е загубила президентските избори. \"Да, по-лесно е за управление, но е по-опасно за самата партия\", каза Борисов. И добави: \"Мисля, че нещата сега са си по местата. Има много добра и ясна границата между институциите. Това е най-доброто в условия на демокрация\". \"Отстрани като се дръпнеш, виждаш много грешки и проблеми, които иначе в управлението и когато всички власти са от една партия, няма как да се забележат\", каза Борисов и с уговорката, че \"безспорно ГЕРБ е направила най-много в България\" , припомняйки инфраструктурните проекти и софийското метро. \"Винаги съм благодарял на Господ и на народа, че сме се разбирали. Много грешки си отчетох, много проблеми видяхме, които сега поправяме\", каза министър-председателят като даде пример с новия приоритет на изпълнителната власт - намаляването на бюрокрацията.", "date": "2017.07.29", "title": "Партия ГЕРБ загубила президентските избори, защото не искала и тази власт"}
{"url": "http://www.dnevnik.bg/politika/2017/07/29/3015674_ninova_poiska_borbata_s_korupciiata_po_visokite_etaji/", "text": "Лидерът на БСП Корнелия Нинова поиска борбата с корупцията по високите етажи на властта да се възложи на дирекция в ДАНС, която и в момента се занимава с това. Предложението на Нинова е структурата да бъде извадена от агенцията, а директорът й да се определя и назначава от президента Румен Радев, а не от премиера Бойко Борисов. Нинова предлага членовете на дирекцията да се избират с две трети квалифицирано мнозинство от парламента, за да се докаже, че в България има парламентарна република. \"Само така ще се преборим с политико-икономическата мафия и ще извадим от паралелната държава пари за пенсии и образование\", каза Нинова на Бузлуджа, където днес се провежда традиционният събор по случай 126-та годишнина от създаването на организираното социалистическо движение в България. Лидерът на БСП поиска социалистите да дискутират предложението, за да може да го поставят за разглеждане в Народното събрание през есента.", "date": "2017.07.29", "title": "Нинова поиска борбата с корупцията по високите етажи да премине под контрола на президента"}
{"url": "http://www.dnevnik.bg/kultura/2017/07/29/3002502_otkus_ot_liato_na_edit_uortun/", "text": "Емблематичен роман от автора на \"Невинни години\" и \"Итън Фром\" и носител на награда \"Пулицър\" Сензационният за епохата си роман \"Лято\" представя проекцията на портрета на новата жена – жената, която брани емоциите си и плаща висока цена за любовта си. \"Лято\" е наситена с емоции история за злоупотребата с невинността и наивността, за предаденото доверие, страстта, надеждата и изоставянето, за разбитите илюзии на младостта и суровата реалност, която неизбежно ни връхлита след изключително красив сън. Романът разглежда вечната тема за жената, способна да се отдаде на любов, която в действителност е илюзорна, фалшива и болезнена. Портрет на героинята може да бъде портрет на всяка една жена – намираща спасение в достойнството и доблестта да приеме обстоятелствата такива, каквито са. Едит Уортън е третият носител и първата жена в историята, която получава престижната награда \"Пулицър\" през 1921 г. Уортън е родена в Ню Йорк, а сред нейните най-близки приятели са Жан Кокто и Андре Жид, Синклер Луис, президентът Теодор Рузвелт и Скот Фицджералд. Специално място в живота ѝ заема великият американски романист Хенри Джеймс. \"Невинни години\" и \"Итън Фром\" са сред най-силните ѝ творби, а романът \"Лято\" се превежда и издава за първи път в България. Превод от английски Йордан Костурков Едно момиче излезе от къщата на адвоката Роял в края на единствената улица на Северен Дормър и застана на прага. Беше ранен юнски следобед. От прозрачнотопролетно небе се ронеше дъжд от сребърни слънчеви лъчи и падаше върху покривите на градчето и върху пасищата и горите с лиственица наоколо. Слаб ветрец се промъкваше сред облите бели облаци по скатовете на хълмовете и понасяше сенките им през нивите и по обраслото с трева шосе, което минаваше за улица, когато пресичаше Северен Дормър. Градчето беше разположено високо, на открито и бе лишено от щедрите сенки на добре закътаните селища на Нова Англия. Скупчените плачещи върби край езерцето с патиците и смърчовете пред портата на Хачард бяха почти единствените, които хвърляха крайпътна сянка в участъка от улицата между къщата на адвоката Роял и другия край на градчето. Шосето се качваше високо над църквата и заобикаляше стената от канадска ела, която заграждаше гробището. Слабият юнски ветрец, понесъл се надолу по улицата, разклащаше печалните ресни на боровете на Хачард. Грабна сламената шапка на младия мъж, който тъкмо минаваше под тях, и я запрати право към другия край на шосето, в езерото с патиците. Когато той изтича да я извади от водата, момичето, застанало на прага на къщата на адвоката Роял, забеляза, че е пришълец, облечен в градски дрехи, и се смее с широко отворена уста, както се смеят младите и лекомислени хора, когато им се случи някаква беда. Сърцето ми се сви за миг и плахостта, която понякога я обземаше, когато видеше хора с радостни лица, я на- кара да се върне обратно в къщата и да се престори, че търси ключа, макар и да знаеше, че вече го е пъхнала в джоба си. Тясно зеленикаво огледало с позлатен орел в горния край висеше на стената в коридора и тя погледна критично отражението си, пожела си за хиляден път да има сини очи като Анабел Балч – момичето, което поня- кога пристигаше от Спрингфийлд, за да прекара седмица със старата госпожица Хачард, – пооправи опърлената от слънцето шапка над дребничкото си мургаво лице, обърна се и пак излезе на слънце. – Как мразя всичко! – тихо изрече тя. Младият мъж беше минал през портата на Хачард и сега на улицата нямаше друг човек освен нея. Северен Дормър е понякога доста пусто градче и в три часа през юнския следобед малцината здрави и силни мъже не бяха тук, а по нивите или в гората, докато жените стояха вкъщи и без да бързат, вършеха неблагодарната домакинска работа. Момичето продължи напред, като въртеше ключа на пръста си и се оглеждаше с повишено внимание, предизвикано от появата на този чужденец на това добре познато място. Как ли, запита се тя, изглежда Северен Дормър в очите на хора от други краища на света? Самата тя живееше тук от петгодишна възраст и от много време смяташе, че градчето им си има своето значение. Само че година по-рано господин Майлс, новият свещеник на Епископалната църква в Хепбърн, който пристигаше в града през седмица за неделната служба – когато пътищата не бяха разорани от тежко натоварените каруци, – за да отслужи литургия, беше предложил в някакъв пристъп на мисионерски ентусиазъм да заведе младите в Нетълтън, за да слушат една илюстрирана с картини лекция за Светите земи, и десетина момичета и момчета, които представляваха бъдещето на Северен Дормър, бяха натоварени в каруца и конският впряг ги отведе отвъд планините в Хепбърн, където се качиха на пътнически влак за Нетълтън. В онзи невероятен ден на Чарити Роял за пръв и единствен път є се случваше да пътува с железница, да поглежда в магазини с витрини от дебело стъкло, да опита сладкиш с кокосов орех, да седи в театрална зала и да слуша как някакъв господин говори неразбираеми неща, преди да им покаже филмчетата, които тя с удоволствие би гледала, ако неговите обяснения не є бяха попречили да ги разбере. Това откритие на друг свят є беше показало, че Северен Дормър е малко градче, и събуди у нея жажда за информация, каквато работата є като уредник на градската библиотека не бе успяла да стимулира до- тогава. В продължение на месец-два Чарити трескаво се ровеше в прашните томове на библиотеката, носеща името на Хачард – след което впечатленията от Нетълтън започнаха да избледняват и тя стигна до заключението, че є е по-лесно да приеме Северен Дормър като нещо съвсем типично във вселената, вместо да продължава с четенето. Появата на този непознат отново възкреси спомените за Нетълтън и Северен Дормър отново се сви в своите истински мащаби. Оглеждайки се нагоре и надолу, от избелялата червена къща в единия край до бялата църква в другия, тя най-безсърдечно прецени нещата. Пред нея се простираше това планинско градче, брулено от времето, изоставено от хората, отбягвано от железницата, от трамвая, от телеграфа, от всички средства, които съединяват формите на живот в съвременните населени пунктове. В градчето нямаше нито магазини, нито театрални зали, не се изнасяха лекции, нямаше търговски център – само една църква, която отваряше вратите си веднъж на две седмици в неделен ден, стига състоянието на пътищата да позволяваше това, и една библиотека, в която не бяха закупувани нови книги от двайсет години, а старите събираха плесен, необезпокоявани по влажните рафтове. Ала въпреки всичко на Чарити Роял є беше внушено, че трябва да е благодарна на съдбата, понеже є е било предопределено да пребивава в Северен Дормър. Тя разбираше, че в сравнение с мястото, откъдето бе дошла, Северен Дормър предлагаше всички благини на най-изисканата цивилизация. Всички в градчето є бяха казвали това още когато я доведоха тук като дете. Дори старата госпожица Хачард го беше казала в един ужасен момент от живота: \"Дете мое, ти не бива никога да забравяш, че точно господин Роял те доведе тук от Планината\". Нея я \"бяха довели от Планината\", откъм онези стръм- ни чукари, които се изправяха като навъсена стена над по-ниските склонове на Орлов скат и бяха очертали вечен мрачен фон на уединената долина. Планината се намираше на цели двайсет и пет километра, но се извисяваше така рязко над по-ниските ридове, че сякаш беше в състояние да хвърля сянка над Северен Дормър. А освен това тя като огромен магнит привличаше облаците и ги разпръсваше с бури над долината. Всеки път, когато на фона и на най-ясното небе се проточеше тънка струя изпарения над Северен Дормър, тази струя се понасяше в дрейф като кораб, увлечен във водовъртеж, и се закачаше сред скалите, разкъсвана и разрастваща се, за да помете назад градчето в дъжд и тъмнина. На Чарити не є беше много ясно всичко за Планината, но знаеше, че е лошо място, затова бе срамно да си дошъл оттам, както и че каквото и да я сполети в Северен Дормър, тя не трябва, както някога госпожица Хачард є беше напомнила, да забравя, че е била доведена тук, долу, от онова място, да си държи езика зад зъбите и да бъде благодарна. Спомняйки си всичко това, вдигна поглед към Планината и се опита, както винаги, да бъде благодарна. Само че образът на младия мъж, когото бе видяла да влиза през портата на госпожица Хачард, върна в съзнанието є картината на бляскавите улици на Нетълтън и тя се почувства засрамена от старата си широкопола шапка за слънце, Северен Дормър є бе опротивял и със завист си представи как Анабел Балч от Спрингфийлд отваря сините си очи някъде далече пред една красота, далеч по-впечатляваща от тази на Нетълтън. – Как мразя всичко! На половината път по улицата тя спря пред порта с паянтови панти. Отвори я и продължи по застланата с тухли пътека до странния малък тухлен храм с бели дървени колони, които поддържаха един фронтон, изписан с по- тъмнели златни букви: Библиотека \"Хонориъс Хачард\", 1832 година. Хонориъс Хачард беше брат на дядото на госпожица Хачард – макар че тя без никакво съмнение би омаловажила този факт и би изтъкнала като единствено важно обстоятелството, че е негова правнучка по линия на дядо си. Защото Хонориъс Хачард през ранните години на деветнайсети век се бе радвал на скромна слава. Както мраморната възпоминателна плоча вътре в библиотеката информираше не така често идващите там посетители, той бе притежавал несъмнена литературна дарба, бе написал поредица от студии, озаглавени \"Отшелникът от Орлов скат\", бе се радвал на познанството си с Уошингтън Ървинг и Фицгрийн Халек и бе прекършен в апогея на кариерата си от маларична треска, с която се бил заразил в Италия. Това беше единствената връзка на Северен Дормър с литературата, връзка, похвално почетена с издигането на този паметник, в който Чарити Роял всеки вторник и четвъртък следобед се настаняваше на бюрото си под луничавата метална гравюра на покойния автор и се питаше дали той се чувства по-мъртъв в гроба си от нея в неговата библиотека. На влизане в своята тъмница с отпусната крачка тя свали шапката си и я окачи върху гипсовия бюст на Минерва, вдигна жалузите, наведе се навън, за да види дали има яйчица в гнездото на лястовицата над един от про- зорците, и накрая, настанявайки се на бюрото си, извади навита на руло памучна дантела и метални куки за плетене. Не беше веща плетачка и є бяха нужни много седмици да изплете половин метър дантела, която държеше увита около лененото платнено гръбче на разпадналия се екземпляр на \"Фенерджията\"*. Само че нямаше никакъв друг начин, по който да се сдобиеш с дантела, за да украсиш лятната си блузка, а откакто Алай Хоз, най-бедното момиче в градчето, се бе появила в църквата с достойна за завист прозрачна материя на раменете, куките на Чарити бяха ускорили движението си. Тя разгъна дантелата, /Сантиментален бестселър, дамски роман за възпитанието (1854 г.) на американската писателка Мария Сузана Къминс (1827–1866). – Бел. прев./ пъхна куката в една бримка и със сключени вежди се съсредоточи върху работата си. Внезапно вратата се отвори и преди тя да успее да вдигне очи, вече бе осъзнала, че младият мъж, когото беше видяла пред портата на Хачард, е влязъл в библиотеката. Без да є обръща внимание, той бавно се придвижи из продълговатото, наподобяващо подземна гробница, помещение, скръстил ръце отзад, а късогледите му очи се взираха ту нагоре, ту надолу в редиците прашни корици. Накрая стигна до бюрото є и застана пред нея. – Имате ли библиотечен каталог? – попита той с приятен рязък глас, но странният му въпрос я изненада и тя изпусна плетката си. – Дали имам какво? – Ами нали знаете... – Той не довърши и тя осъзна, че за пръв път се загледа в нея, защото очевидно на влизане поради късогледството си не я бе различил от останалите мебели в библиотеката. От вниманието й не убягна и това, че осъзнавайки присъствието й, той загуби нишката на онова, което говореше, и като сведе очи, тя се усмихна. Младият мъж също се усмихна. – О, да, предполагам, че не знаете – поправи се той. – Всъщност би било направо жалко... Стори й се, че долавя лека нотка на снизхождение в гласа му, и троснато запита: – Защо? – Защото е много по-приятно в една такава малка библиотека сам да се размотаваш навсякъде... с помощта на библиотекарката. Той изрече последната фраза с такова уважение, че тя се поуспокои и отвърна: – Боя се, че не мога да ви помогна кой знае колко. – Защо? – запита на свой ред той, а тя му отвърна, че и бездруго няма много книги, а и не е чела почти никояот тях. – Червеите са ги нападнали – добави мрачно тя. – Така ли? Колко жалко, защото виждам, че има много издания. – Той сякаш изгуби интерес към разговора и продължи разходката си, очевидно забравил за нея. Безразличието му я жегна и тя вдигна плетивото си, решена да не му предлага никаква помощ. Очевидно обаче той не се нуждаеше от такава, защото остана дълго с гръб към нея, сваляйки един по един големите, покрити с паяжини, томове от най-високия рафт. – О, я виж! – възкликна той. Тя вдигна очи и видя, че е извадил носната си кърпичка и внимателно бърше ръбо- вете на книгата в ръката си. Действията му є се сториха неоснователна критика за начина, по който тя се грижеше за инвентара, и раздразнено заяви: – Аз не съм виновна, че са мръсни. Той се обърна и я погледна със съживен интерес. – О... тогава вие не сте библиотекарката? – Разбира се, че съм. Но не мога да чистя тези книги от прахта. Пък и никой изобщо не ги поглежда сега, след като госпожица Хачард окуця, вече никой не се отбива тук. – Да, предполагам, че е така. – Той остави книгата, която бършеше, и мълчаливо се изправи, оглеждайки я. Тя се запита дали госпожица Хачард не го е изпратила да си пъха носа навсякъде и да проверява какви грижи се полагат за библиотеката и това подозрение усили обидата и възмущението й. – Видях да влизате преди малко в нейната къща, така беше, нали? – попита тя, избягвайки да използва собствени имена, както беше характерно за жителите на Нова Англия*. Беше твърдо решена да разбере защо той се вре сред нейните книги. – В къщата на госпожица Хачард ли? Да... тя ми е братовчедка и съм отседнал при нея – отговори младият мъж и добави, сякаш да неутрализира видимата є недоверчивост: – Казвам се Харни... Лушъс Харни. Тя може би ви е говорила за мен. – Не, не ми е говорила – отвърна Чарити, макар че й се искаше да бе казала: \"Да, говорила ми е\". – Е, тогава... – засмя се братовчедът на госпожица Хачард и след кратко мълчание, по време на което Чарити си помисли, че отговорът є не е бил насърчителен, той изкоментира: – На вас архитектурата не ви е силна страна. Тя се почувства крайно озадачена – колкото повече се стремеше да си дава вид, че го разбира, толкова по-нераз- бираеми ставаха коментарите му. Напомни є за онзи господин, който беше \"обяснявал\" филмчетата в Нетълтън, и невежеството є се стовари отново върху нея с цялата си мрачна тежест. – Искам да кажа, че не виждам да имате книги за старите къщи в този район. Предполагам, че в това отношение тази част от страната не е била достатъчно проучена. Всички продължават да се занимават с Плимут и Салем. Толкова е глупаво. Къщата на братовчедка ми например е забележителна. Не може това градче да няма свое минало – то сигурно някога е имало по-голямо значение. – Той рязко замълча, зачервен, както се случва със стеснителните хора, които внезапно си дават сметка, че са били словоохотливи. – Виждате ли - /Район в САЩ, включващ щатите Мейн, Масачузетс, Ню Хампшър, Роуд Айланд и Върмонт. – Бел. прев./ аз съм архитект и издирвам стари къщи из тези краища. Тя го погледна втренчено. – Стари къщи ли? Ами че не е ли всичко в Северен Дормър старо? Най-малко хората са такива. Той се засмя и пак се отдалечи от нея. – Нямате ли някаква история на това градче? Струва ми се, че имаше нещо, написано през 1840 година – книга или брошура за първите заселници – внезапно я попита откъм далечния край на залата. Тя притисна куката за плетене към устните си и се замисли. Знаеше, че има такова произведение: \"Северен Дормър и ранните селища в Ийгъл Каунти\". Изпитваше особена неприязън към него, защото представляваше тъничко книжле с мека подвързия, което или падаше, или се хлъзгаше назад и изчезваше, ако човек го притис- неше между два тома, за да го подпрат. Помнеше последния път, когато беше вдигнала книжлето, питайки се как някой е могъл да си направи труда да напише книга за Северен Дормър и съседните селища: Дормър, Хам- блин, Крестън и Крестън Ривър. Знаеше ги всичките, бяха всъщност скупчени къщи в гънките на безлюдния мрачен хребет: Дормър, в който жителите на Северен Дормър ходеха да си купуват ябълки; Крестън Ривър, където преди е имало хартиена фабрика, с неговите сиви, рушащи се стени, издигнати покрай реката; Хамблин, където падаше първият сняг. Това бяха техните претенции за слава. Изправи се и запристъпва несигурно покрай рафтовете. Нямаше обаче никаква представа къде за последно бе сложила книгата и нещо є подсказваше, че и сега се готви да Й изиграе обичайния си номер, като остане невидима. Днес не беше щастливият й ден. – Мисля, че е някъде тук – каза тя, за да демонстрира усърдието си, само че изрече думите несигурно и те по никакъв начин не прозвучаха убедително. – Е, тогава... – повтори пак той. Тя разбра, че се готви да си тръгва, и повече от всякога є се прииска да намери книгата. – Ще го отложим за следващия път – добави той, като взе томчето, което беше оставил на бюрото, и й го подаде. – Между другото, малко въздух и слънце ще й бъдат много полезни, защото е доста ценна. Кимна й и се усмихна, след което изчезна.", "date": "2017.07.29", "title": "Откъс от \"Лято\" на Едит Уортън"}
{"url": "http://www.dnevnik.bg/bulgaria/2017/07/29/3015678_bez_da_e_namerila_orujie_policiiata_kloni_kum/", "text": "Без да е намерила оръжие, версията за самоубийство на пловдивския бизнесмен в парк \"Лаута\" е сред водещите. за полицията, съобщи пред \"Фокус\" директорът на областната дирекция на МВР Атанас Илков. Версията за убийство не е изоставена и по нея също се работи усилено, каза Илков. 43-годишният мъж беше намерен мъртъв с огнестрелна рана сутринта на 26 юли в една от страничните алеи на парка като тогава беше съобщено, че е разхождал кучето си. Той не потвърди, но и не отрече информация, публикувана в редица медии, за намерено предсмъртно писмо на собственика на соларно студио в града Данаил Божилов. \"Работим основно по версията самоубийство. Не мога да коментирам дали има предсмъртно писмо, защото още тече разследване\", каза Илков. Заместник окръжният прокурор на Пловдив Галин Гавраилов потвърди пред медиата, че една от основните версии е самоубийство, но също отказа да коментира наличието или отсъствието на писмо. Продължават разпитите на близки и познати на загиналия мъж. Няма заподозрян или задържан, не е намерено и оръжие. Взети са записите от всички камери в района на парка.", "date": "2017.07.29", "title": "Без да е намерила оръжие, полицията клони към версията за самоубийство в пловдивския парк"}
{"url": "http://www.dnevnik.bg/sport/2017/07/29/3015685_fetel_zadade_tempoto_v_poslednata_trenirovka_na/", "text": "Себастиан Фетел и Кими Райконен оглавиха класирането в третата свободна тренировка за Гран при на Унгария. Пилотите на  \"Ферари\"  бяха недостижими за останалите си съперници, като впечатлиха с темпото си преди квалификацията. Температурите на пистата се повишиха драстично от петъчния ден, достигайки до 51 градуса по Целзий. Фетел записа рекордна обиколка 1:17.017 на \"Хунгароринг\", като неговото \"Ферари\" се справи отлично с променените условия. Германецът записа най-добри времена и в трите сектора. Съотборникът му Райконен беше близо до наложеното темпо само в началото на сесията, но накрая завърши на почти половин секунда изоставане. Изненадващо голямо изоставане генерираха пилотите на \"Мерцедес\". Първоначално Валтери Ботас и Люис Хамилтън работиха с по-твърдия комплект софт, но преминаването към най-меките гуми на \"Пирели\" за уикенда не ги доближи до \"Ферари\". Ботас беше единственият освен Фетел и Райконен, който слезе под границата на 1:18 минути – 1:17.914.  Хамилтън  допусна големи грешки, а освен това се бореше с колата си. Британецът изостана на 1.417 секунди зад съперника си за титлата. Двамата пилоти на \"Мерцедес\" бяха разделени от Макс Верстапен, а в десятката влязоха още Щофел Вандорн и Фернандо Алонсо с \"Макларън\", Нико Хюлкенберг и Джолиън Палмър с \"Рено\", както и Даниел Рикардо. Най-бързият пилот от петъчния ден  получи хидравличен проблем и спря колата си в зоната за сигурност, блокирайки я на пета предавка. Проблем имаше и за Фелипе Маса, който няма да кара в квалификацията по-късно. Бразилецът се бори с вирус и издържа едва 30 минути в колата. Той ще бъде заменен от третия пилот на \"Уилямс\" Пол Ди Реста,който няма старт във Формула 1 от три години. Квалификацията за Гран при на Унгария е от 15 ч. днес.", "date": "2017.07.29", "title": "Фетел зададе темпото в последната тренировка на \"Хунгароринг\""}
{"url": "http://www.dnevnik.bg/sviat/2017/07/29/3015156_referendumut_v_katalunia_postavia_durjavnite_slujiteli/", "text": "За каталунския преподавател по философия Енрике Бек и колегите от неговото училище референдумът за отцепване от Испания, насрочен за октомври от сепаратистките лидери в провинцията, поставя дилема.  Учители, полицаи и административни работници са сред държавните служители, които ще трябва да избират дали да се подчиняват на заповедите на регионалните началници да им помогнат за вота, или да следват нарежданията от централното правителство, което е против провеждането му. И в двата случая те рискуват да бъдат глобявани или потенциално да загубят службите си - за нарушаване на испанските закони или за противопоставяне на желанията на лидерите в североизточната провинция. Училищата, които в Испания често се използват като избирателни бюра, трябва да решат дали да отворят вратите си за избирателите на 1 октомври. Проблемът разделя колегите на Бек и създава особени грижи на техните началници. \"Мисля, че повечето от хората в моето училище - около 70 на сто - са за това да отворим\", каза 58-годишният Бек, който работи в малкото градче Тремп, в което с по-голяма подкрепа се ползват партиите, настояващи за независимост. Бек е от малцинството свои колеги, които са против референдума, обаче решението дали да се връчат ключовете от училището на властите вероятно трябва да бъде взето от директора. Конфронтацията между централното правителство в Мадрид и сепаратистките лидери в богатата и с г олямо население Каталуня  (в която от дълго време се шири движение за независимост, рязко засилило се по време на неотдавнашната рецесия), ще достигне връх в предстоящите седмици. Консервативното правителство на Испания се зарече да спре референдума чрез Конституционния съд. Каталунският регионален лидер  Карлес Пучдемон  пък уволни в началото на юли един от своите съветници, след като той публично изрази съмнения как може да протече референдума и каза, че е Трима други високопоставени членове на регионалното каталунско правителство също подадоха оставки дни по-късно и бяха заместени от хора, смятани за по-силни привърженици на независимостта. Същото направиха и шефовете на каталунската полиция и на отдела за извънредни ситуации. В Каталуния местната полиция е подчинена на регионалните власти, които отговарят също и за образованието и за разходите по социалните програми. \"Ние сме силно обезпокоени, особено относно тези в образователния сектор, от които може да бъде поискано да отворят училищата като избирателни бюра. Ние, като държавни служители, трябва да останем неутрални\", каза Жоан Есканиля, който оглавява синдиката на държавните служители в Каталуния. Регионалното правителство казва, че отговорността за референдума и за евентуалните последици пада върху неговите лидери, а не върху държавните служители. \"Испанската държава използва подобни аргументи, за да плаши хората\", каза говорител на каталунското правителство в Барселона.  На практика много политици или публични служители, потенциално засегнати от вота, се надяват, че Те твърдят, че референдумът вероятно няма да протече така, както предвижда  Пучдемон , който иска той да бъде юридически обвързващ. \"Всички ние знаем, че на това за 24 часа ще бъде сложен край\", каза Антонио Балмон - кмет социалист на Корнеля де Льобрегат - предградие на Барселона.  Градските съвети обикновено помагат при избори, грижейки се за логистиката на гласуването или за осигуряване на охрана. Балмон смята, че този референдум вероятно ще завърши по същия начин, както  символичния вот, проведен през ноември 2014 г . като форма на демонстрация, след поредица от юридически пречки.  Но дори и онзи псевдовот имаше последици - на бившия регионален шеф Артур Мас бе наложена двегодишна забрана да заема публични длъжности, след като бе обвинен в нарушение на съдебно решение, свързано с този референдум. Той може би ще трябва, също така, да плати от собствения си джоб няколко милиона евро, за да покрие разходите за вота от 2014 г. /БТА", "date": "2017.07.29", "title": "Референдумът в Каталуня поставя държавните служители между чука и наковалнята"}
{"url": "http://www.dnevnik.bg/citat_na_deniia/2017/07/29/3015687_citat_na_denia_ne_sme_chast_ot_upravlenieto_na_sudjuka/", "text": "Това заяви лидерът на БСП Корнелия Нинова пред симпатизанти на събора на връх Бузлуджа. По данни на организаторите около 60 хил. души са се събрали на традиционния събор по повод 126-тата годишнина от създаването на социалистическото движение. Между тях беше видян и бившия член на изпълнителното бюро на БСП Георги Гергов. Днешното обръщение на Нинова към социалистите е по повод изявлението на Гергов от понеделник. В телевизионно интервю той каза, че е настоявал за коалиция между БСП и ГЕРБ. Ден по-късно Нинова на свой ред поясни, че Гергов не е бил упълномощен да води такива разговори и никога не е имало партийно решение за коалиция. Междувременно в самия ГЕРБ се разрази  скандалът със суджука , който уж трябвало да бъде доставян на премиера безплатно.", "date": "2017.07.29", "title": "Цитат на деня: Не сме част от управлението на суджука"}
{"url": "http://www.dnevnik.bg/bulgaria/2017/07/29/3015686_premierite_na_bulgariia_gurciia_i_rumuniia_shte_se/", "text": "Съвместно заседание на правителствата на България, Румъния и Гърция ще се състои във Варна през октомври. Това съобщи пред студенти в града премиерът Бойко Борисов, цитиран от \"Фокус\". От думите му се разбра, че съвместното българо- румънско заседание вече е договорено, а той ще покани и гръцкия премиер Алексис Ципрас да се присъедини. Борисов вижда тази среща като продължение на разговорите в Солун между него, Ципрас и сръбския премиер Александър Вучич и в контекста на предстоящото българско председателство на Съвета на ЕС и приоритета му за интеграцията на Западните Балкани. Сред планираните теми на разговорите ще са транспортната и комуникационна свързаност на региона чрез инвестиции по плана \"Юнкер\" и еврофондовете. България и Румъния ще обсъждат как да синхронизират Дунавската и Черноморската стратегия по време на предстоящите след българското председателства на Австрия и Румъния. \"България става един много важен транспортен комуникационен център със своите жп линии, магистрали и пристанища. Всичко, което говоря, е факт\", каза Борисов и подчерта, че довършването на магистрала \"Хемус\" е приоритет, \"за да може целият този транспортен и комуникационен трафик да се възползва и от пристанищата на Варна, и от тези на Констанца, и от Дунава може да отиват до Германия\". Борисов изброи и \"връзката Белград-София, Скопие - София, Тирана - София оттук съответно имаме магистрала София-Бургас, София-Солун, София-Истанбул, през Дунав мост 1 и 2\". Целта е да се ускорят икономиките на страните и да се даде перспектива пред младите хора да не емигрират. \"Ако на Балканите на младите не им се даде перспектива следващите години, всички, които могат, ще напуснат в посока Европа, Америка или друго място. Почнат ли да напускат младите хора, след това е много голям проблем за икономиката на тези страни. България в това число в момента страда изключително много за работници\", каза Борисов, цитиран от \"Фокус\".", "date": "2017.07.29", "title": "Премиерите на България, Гърция и Румъния ще се срещнат във Варна през октомври"}
{"url": "http://www.dnevnik.bg/sport/2017/07/29/3015694_ludogorec_ohladi_interesa_na_nant_kum_anise_s_cena_ot/", "text": "\"Лудогорец\" няма намерение да се разделя с основните си играчи, въпреки големия интерес към някои от тях. Халфът Абел Анисе е поредния футболист, към който пристигна оферта от чужбина. Френският елитен \"Нант\", където треньор е Клаудио Раниери има сериозен интерес към играча, но  \"Лудогорец\"  е охладил намеренията на \"канарчетата\". По информация на \"Дневник\" \"Нант\" е изпратил конкретна оферта до клуба от Разград, но в момента \"Лудогорец\" иска 5 млн. евро за халфа, роден в Мадагаскар. Сумата е непосилна за французите в момента, като най-вероятно Раниери ще се насочи към търсене на друг футболист за този пост. Иначе още в петък Радио Монте Карло Спорт съобщи, че \"Нант\" търси опитен футболист за средата на терена и Анисе е разглеждан като основна опция. Халфът е добре познат във Франция, след като е продукт на известната школа на \"Оксер\". Анисе премина в Разград от \"Ботев\" (Пловдив) през лятото на 2014 г. срещу 600 хил. евро. Преди това той носеше екипите на \"Черноморец\" (Бургас) и ЦСКА. За \"Лудогорец\" халфът има точно 100 мача във всички турнири, в които отбеляза шест гола. В последната година Анисе е сред футболистите, които държат най-високо ниво в състава на Георги Дерменджиев. Преди две седмици \"Лудогорец\" отхвърли оферта и за друг от футболистите си –  Върджил Мисиджан . Интерес към крилото има от руския \"Динамо\" (Москва), който се завърна в елита, но разградчани нямат намерение да се разделят евтино с холандеца. До момента шампионите осъществиха един изходящ трансфер, след като защитникът Хосе Луис Паломино премина в \"Аталанта\".", "date": "2017.07.29", "title": "\"Лудогорец\" охлади интереса на \"Нант\" към Анисе с цена от €5 млн."}
{"url": "http://www.dnevnik.bg/bulgaria/2017/07/29/3015696_borisov_obiavi_sankciite_sreshtu_rusiia_za/", "text": "Премиерът Бойко Борисов определи санкциите на ЕС срещу Русия като безрезултатни и предупреди, че когато отношенията между Европа и Русия не са добронамерени и прагматични, резултатите обикновено са плачевни за Европа. Пред студентски конгрес във Варна Борисов заяви, цитиран от \"Фокус\": \"Аз имах доста сложи отношения през предишните години с Русия. Но прагматиката изисква да имаме нормални отношения с тях.(...)От няколко години ние единодушно в Европейския съвет гласуваме санкции срещу Русия. Според мен те не изиграха роля\". Българският премиер направи и историческа ретроспекция: \"Винаги съм считал, че между Европа и Русия трябва да има прагматични и добронамерени отношения. За съжаление, не по наша вина, не винаги са такива. Резултатите обикновено са плачевни за Европа. Не са били толкова отдавна и Първата, и Втората световна война\". Пред студентите Борисов посочи, че след като ЕС не е приел \"Южен поток\" на територията на България, той е станал \"Турски поток\". \"Тогава се почувствахме предадени, но си мълчахме\", сподели той и напомни, че след това като алтернатива правителството започна да работи активно по проекта за газовия хъб \"Балкан\". \"Нашата политика е абсолютно лоялно, силно, 100% членство в НАТО, което е и нашата сигурност и отбрана и в същото време – прагматични отношения с Русия по отношение газовите доставки и стокооборота\", коментира той. Борисов каза, че не би се наел да прогнозира или да коментирам отношенията между другите държави в ЕС и Русия или между САЩ и Русия. \"Считам, че в България водим умерена и прагматична политика спрямо тях. България никога не е се е огъвала и никога не е била проблем за НАТО или ЕС\", обобщи той.", "date": "2017.07.29", "title": "Борисов обяви санкциите срещу Русия за безрезултатни"}
{"url": "http://www.dnevnik.bg/sport/2017/07/29/3015689_vladimir_gadjev_produljava_karierata_si_v_anortozis/", "text": "Българският халф Владимир Гаджев подписа договор за един сезон с кипърския \"Анортозис\", обявиха от клуба. В отбора от Фамагуста, 30-годишният национал ще бъде съотборник с  Иван Бандаловски . За последно Гаджев игра за английския \"Ковънтри\", който обаче изпадна в Лига 2. Контрактът му с тима изтече и той стана свободен агент. \"Българския полузащитник е известен с изявите си в гръцката лига, където играе от доста ранна възраст. Носи екипа на \"Панатинайкос\" и \"Левадиакос\". След това е играл за  \"Левски\" , където става капитан на отбора. Достига и до националния тим на България. Успех на Гаджев с екипа на \"Анортозис\", пише в съобщение на кипърския клуб. \"Анортозис\" завърши на шесто място през миналия сезон в кипърското първенство. \"Доволен съм от този трансфер, благодарен съм на ръководството на \"Анортозис\", които бяха най-настоятелни да ме имат в редиците си. Ще имам нужда от две седмици, тъй като съм пропуснал първата част от подготовката\", коментира Гаджев пред Sportal.bg.", "date": "2017.07.29", "title": "Владимир Гаджев продължава кариерата си в \"Анортозис\""}
{"url": "http://www.dnevnik.bg/evropa/2017/07/29/3015705_evrokomisiiata_zapochna_procedura_sreshtu_polsha/", "text": "Европейската комисия откри днес процедура за нарушение срещу Полша заради един от законите за реформа на съдебната система, предаде \"Франс прес\", цитирана от БТА. \"Европейската комисия открива процедура за нарушение срещу Полша посредством официално писмо за нотификация след публикуването на 28 юли в полския Държавен вестник на Закона за организацията на общите съдилища\", се казва в съобщение на комисията. ЕК дава на Полша срок от един месец, за да отговори на тази процедура, която може да доведе до финансови санкции. На 25 юли президентът на Полша Анджей Дуда подписа приетия на 12 юли от парламента закон, който дава на министъра на правосъдието правомощия да назначава и уволнява председателите на общите съдилища. Текстът на закона бе обнародван в Държавния вестник вчера. Дуда обаче наложи вето на два други спорни закона за съдебната реформа - закона за Върховния съд и за Националния съвет на магистратурата - породили вълна от протести в Полша и предизвикали критики от страна на международната общност.", "date": "2017.07.29", "title": "Еврокомисията започна процедура срещу Полша"}
{"url": "http://www.dnevnik.bg/sport/2017/07/29/3015631_mejdunarodniiat_koloezdachen_sujuz_obmislia_vuvejdane/", "text": "Субективният фактор трябва да бъде намален в колоезденето, смята един от главните комисари на  Международния колоездачен съюз (UCI)  Филип Мариен. Той предложи да се въведе видеоповторение за спорните моменти. Идеята на Мариен е по повод спорното изхвърляне на  Петер Саган от \"Тур дьо Франс\" . В четвъртия етап от тазгодишната надпревара световният шампион беше дисквалифициран заради сблъсък с Марк Кавендиш. \"В момента практиката е да се обсъжда между журито, всеки да каже мнението си, като се допитваме и до съдиите, които са в колите. Мисля, че при спринтовете ще е добре да се гледат видеоповторения\", каза Мариен. Той смята, че по същия начин, както във футбола трябва да има  специално назначени съдии , които да отговарят само за видеоповторенията. \"Трябва да имаме такива хора, които да се концентрират само върху спринтовете и дали са чисти. Само така ще помогнем на колоезденето\", добави той. Идеята беше подкрепена и от генералния директор на тима на Саган \"Бора Хансгрое\" Ралф Денк. Той обаче твърди, че това е закъсняло. \"Изненадан съм честно казано. Още на Тура опитахме да покажем на Мариен и неговия екип повторения с висока резолюция, но те не направиха нищо\", коментира германецът.", "date": "2017.07.29", "title": "Международният колоездачен съюз обмисля въвеждане на видеоповторения в спринтовете"}
{"url": "http://www.dnevnik.bg/skorost/2017/07/29/3015724_volan_s_tablet_-_tesla_veche_prodava_elektromobila_si/", "text": "Компанията \"Тесла\" (Tesla) връчи късно в петък първите 30 електромобила от дългоочаквания Model 3, а собственикът Илон Мъск обяви, че има над 500 000 записвания за колата. Така започва и най-голямото изпитание досега за стратегията на компанията да стане печеливш производител на автомобили с електродвигатели за масовия потребител. Мъск добави, че досега са произведени само 50 коли, от които 20 са предназначени за тестове. Той съобщи още, че ще бъде сериозно предизвикателство да произвеждат автомобила в началото. \"Ще трябва да минем през ада поне през първите 6 месеца на производството\", каза Мъск пред журналисти. През април миналата година той спомена, че имат около 373 даписвания за Model 3, а сега обясни, че който си направи резервация с подлежащ на възстановяване депозит от 1000 долара, ще трябва да чака поне до края на 2018г. да си получи колата. Това означава, че \"Тесла\" има амбиция да увеличи почти 6 пъти цялото си производство на електромобили от 2016г. и ако продаде половин милион коли в САЩ, ще надмина по продажби BMW, Mercedes или Lexus. Първите 30 бройки бяха предадени на служители на \"Тесла\", а компанията твърди, че за външни поръчители доставките ще започнат през септември или октомври. За пръв път любопитните можаха да видят и как изглежда отвътре базовият модел с цена 35 хиляди долара, който според политиката на различните щати за стимулиране покупката на подобни автомобили може да слезе до около 27 000 долара. Срещу тази сума собственикът получава кола, която с едно зареждане може да измине 220 мили (350 километра) и да вдигне 209 км/ч. Срещу 44 000 долара се предлага версия, която изминава 310 мили (500 км) с едно зареждане, максимална скорост от 140 мили в час (225 км/ч) и да достига 60 мили в час (почти 97 км/ч) за 5.1 секунди (по твърдение на проииводителя, който постигна в Model S тази скорост за 2.28 секунди). Интериорът на Model 3 е спартански - волан и 15-инчов тъчскрийн с вид на голям таблет, монтиран в средата на таблото. Няма никакви бутони по централния панел, контролно табло зад волана, отвори за климатичната инсталация или сложни дизайнерски елементи, което според Мъск ще намали потенциала за проблеми при производството. Цената на \"елитния\" Model 3 може да достигне 59 500 долара заради допълнителни възможности като 5000 долара за стъклен покрив и модерна аудио система, още толкова за Autopilot - системата за полуавтономно движение, 3000 долара за напълно автоматично безпилотно движение (ако и когато властите го позволят), 1000 долара за цвят, различен от стандартното черно и т.н. Само през 2017г. \"Тесла\" е вложила над 2 милиарда долара и успешният комерсиален старт на Model 3 е много важен на Мъск, за да може да избегне излизането на капиталовите пазари в търсене на още средства. Акциите на компанията поскъпнаха с 54% от януари насам и пазарната ѝ оценка в момента е по-висока от тази на гиганти като \"Дженерал Моторс\" или \"Форд\". Анализатори внимателно следят дали \"Тесла\" ще премине навреме прага от произведени коли, след който започват да действат данъчните кредите, спестяващи 7500 долара на купувача. От Edmunds.com прогнозират, че засега Мъск остава с 80 000 коли под прага, т.е. направилите депозитите си досега, може и да не могат да си възстновят хилядите долари, ако разчитат на по-ниска цена. Това означава още, че \"Тесла\" няма да може дасе възползва от ценово предимство пред конкурентите.", "date": "2017.07.29", "title": "Волан с таблет - \"Тесла\" вече продава електромобила си Model 3"}
{"url": "http://www.dnevnik.bg/politika/2017/07/29/3015719_bsp_na_buzludja_krai_na_prehoda_borba_s_korupciiata_i/", "text": "На традиционния събор на връх Бузлуджа, на който се отбелязват 126 години от създаването а социалистическата политическа организация, БСП се обяви за слагане на \"край на прехода\" и за единение на народа, за да има той силата да постигне, каквото иска; за дискусия за съдебна реформа и за слагане на край на паралелната държава, която струвала 10 млрд. лв. на година, за борба с корупцията по високите етажи на властта, чийто ръководител да бъде избиран от президента Румен Радев, както и за премахване на \"политико-икономическата мафия\", за да има пари за увеличение на пенсиите на възрастните хора и за образование на децата. На емблематичната за левите поляна под мотото \"Единни за България, която обичаме\" по данни на \"Позитано\" 20 се събраха около 60 хиляди души, които дойдоха с организирани автобуси от цялата страна още рано сутринта – за да видят \"чинията, която партията не може да си вземе\", за да \"хапнат скара и пият бира с другари\", да \"послушат малко изпълнения\" и да \"чуят словото на лидера Корнелия Нинова\". Един негър, народни танци и \"движещата сила на партията\"  Макар и официалният старт на тържествата да бе в 10.00, социалистите се настаняваха на поляната часове по-рано, за да хапнат за закуска и да заемат място – някои седяха на постелки, други на найлонови торбички. \"Ела, маме, да видиш един негър пече кебапчета\", обясняваше млада социалистка на детенцето си. До кебапчетата имаше сладолед, напитки, магнити с изображение на чинията, тениски, шапки, знамена на БСП, на България и на Русия и т.н. \"Ще има малко народни танци и после ще чуем лидерката. Да видим дали и тя ще каже, каквото си мисля – че вече тия много ги е страх от нас и ще падат от власт\", обясняваше един възрастен мъж а другаря си. Освен народни танци и тъпани в подгряващия концерт имаше участие на оперна певица и на група \"Виво Монтана\", а точно в 11.30 на сцената се качиха ръководството на БСП, депутати и млади социалисти. Прозвуча химнът. Преди лидера пред събралите се на поляната бяха представени двама социалисти с думите - \"един млад, смел, амбициозен мъж със семейство и две деца\" и \"един човек, чието име задължава\". Първият бе общинският съветник от Етрополе Владимир Александров, който заяви, че \"за да добиеш качествен материал, трябва да изхвърлиш ерозирали фракции\" и че \"БСП дава качествен продукт и може, трябва и ще управлява в следващо правителство\". А вторият - депутатът Стоян Мирчев, който е внук на социолога проф. Стоян Михайлов от ЦК на БКП. \"Пред нас има един враг, който иска да подмени историята и да разруши паметниците. Ще му позволим ли? Не-е-е-е! На наша страна е историята и вие тук\", заяви Мирчев. Преди събора се разбра, че след като шест години БСП не се е възползвала от решението на първия кабинет на Борисов да придобие безвъзмездно право на собственост върху чинията на Бузлуджа, сега няма такава законова възможност, а кабинетът \"Борисов 3\" отказва да даде паметника на социалистите за безвъзмездно ползване за 10 години.", "date": "2017.07.29", "title": "БСП на Бузлуджа: край на прехода, борба с корупцията и възмездие"}
{"url": "http://www.dnevnik.bg/sport/2017/07/29/3015730_ferari_okupira_purva_redica_za_gran_pri_na_ungariia/", "text": "Себастиан Фетел и Кими Райконен ще стартират от първа редица в утрешното състезание за Голямата награда на Унгария. Пилотитите на \"Ферари\" се представиха страхотно в квалификацията и оставиха зад себе си най-големите си конкуренти от \"Мерцедес\". Съботният ден принадлежи изцяло на Фетел, който по обяд  оглави класирането в третата тренировка . В квалификацията немецът беше още по-убедителен и с 1:16.276 спечели своя 48-и полпозишън в кариерата. Обиколката му е и нов рекорд на пистата. Райконен беше далеч от съотборника си през цялата квалификация, но в последната обиколка намери необходимата скорост и прескочи болидите на \"Мерцедес\". Ледения изостана само с 0.168 сек от Фетел, заради грешка в спирането за шикана. Валтери Ботас ще стартира трети, а Люис Хамилтън не успя да изравни рекорда на Михаел Шумахер от 68 полпозишъна и утре ще тръгне четвърти. \"Колата беше страхотна, имахме нужната скорост. Това обаче не значи нищо, защото е още събота, а ни предстои тежко състезание. Дано утре отново финишираме първи и втори\", каза Фетел след квалификацията. Това е едва втори полпозишън за четирикратния световен шампион през сезона, след като той тръгна първи и в Русия. \"Ферари\" за втори път взе първа редица, повтаряйки постижението си от Монако, когато двамата пилоти бяха с разменени места. В първата част на квалификацията очаквано отпаднаха двамата пилоти на \"Заубер\" Паскал Верлайн и Маркус Ериксон, Пол Ди Реста, който замени Фелипе Маса и Ланс Строл с други \"Уилямс\", както и Кевин Магнусен. В драматична битка Серхио Перес и Ромен Грожан успяха да се измъкнат от елиминацията, след като французинът изпревари с една стотна съотборника си Магнусен. Датчанинът обаче имаше равно време с Перес – 1:19.095, но отпадна, защото мексиканецът беше записал първи своя опит. Във втората част Фетел зададе темпото, като в началните опити единствено Макс Верстапен се доближи до него. Германецът беше и първия, който слезе под 1:17 минути за обиколка. Едва в края на 15-те минути Люис Хамилтън намери нужния баланс на колата си и успя да запише най-добро време с 1:16.693, с една десета по-бързо от това на Фетел. Извън Топ 10 за първи път този сезон останаха пилотите на \"Форс Индия\" Естебна Окон и Серхио Перес, давайки 12-о и 14-о време. Освен тях отпаднаха още Джолиън Палмър, Даниил Квят и Грожан. За сметка на това и двамата пилоти на \"Макларън\" Фернандо Алонсо и Щофел Вандорн затвърдиха прогреса си, класирайки се за третия сегмент на квалификацията. В заключителните 12 минути от сесията Фетел даде много силна отправна точка за всички, като най-близко до него беше Ботас, на повече от три десети от секундата. Люис Хамилтън  не можа да завърти бърза обиколка, заради грешка и лош баланс на гумите и хвърли всичко в един единствен опит в последните три минути. Той обаче не се оказа достатъчен за нещо повече от четвърто място. При вторите опити двамата пилоти на \"Ферари\" бяха недостижими за останалите. В десятката се класира и Нико Хюлкенберг, но той получи наказание от пет места, заради сменена скоростна кутия и ще стартира 12-и.", "date": "2017.07.29", "title": "\"Ферари\" окупира първа редица за Гран при на Унгария"}
{"url": "http://www.dnevnik.bg/bulgaria/2017/07/29/3015738_dinko_vulev_otnovo_e_zadurjan_za_nasilie/", "text": "Станалият известен като \"ловец на бежанци\" Динко Вълев отново е арестуван за побой, съобщи БНР. Според съобщение на МВР, в което задържаният е посочен само с инициалите си Д. В., срещу него се води разследване за телесна повреда по хулигански подбуди и увреждане вчера в хотел в Първомай. Сигнал за случилото се е получен на телефон 112 около 19 часа вчера. 27- годишен мъж е съобщил, че са му нанесени удари и му е счупен телефона след възникнал спор с друг мъж. Веднага на място е изпратен полицейски екип, който е направил оглед и разпит на свидетели. Предприети са оперативно-издирвателни действия по установяването и издирването на нападателя. Часове по-късно Д.В. е задържан в ареста с полицейска мярка. По случая е образувано досъдебно производство за Материалите по случая са докладвани в районната прокуратура. Преди около две седмици  Вълев беше задържан в Ямбол  по сигнал за насилие над негов служител. През април пък  приятелката му се оплака , че я бие.", "date": "2017.07.29", "title": "Динко Вълев отново е задържан за насилие"}
{"url": "http://www.dnevnik.bg/sport/2017/07/29/3015757_suma_ot_300_mln_evro_niama_da_kompensira_lipsata_na/", "text": "Капитанът на  \"Барселона\"  Андрес Иниеста съветва съотборника си Неймар да не напуска отбора. Опитният халф смята, че нападателят не може да бъде компенсиран дори и с 300 млн. евро, колкото се смята, че ПСЖ ще плати за него. Последните информации във Франция гласят, че ръководителите на двата тима вече преговарят за Неймар. Според RMC парижани ще обявят футболиста за свой в понеделник или вторник. \"Не мисля, че суми от порядъка на 200 или 300 милиона евро ще облагодетелстват \"Барселона\" повече, отколкото ако Неймар остане в клуба. Той е един от най-добрите футболисти на планетата, а аз винаги съм искал най-добрите играчи в нашия тим. Всички ние искаме той да остане тук\", каза Неймар. Иниеста коментира и инцидента между  бразилеца и Нелсон Семедо , които се сбиха на тренировка. \"Вярно е, че имаше инцидент с него, какъвто може да се случи на едно занимание. Но сега се обръща по-голямо значение на това, защото в последно време се говори за него\", добави халфът.", "date": "2017.07.29", "title": "Сума от 300 млн. евро няма да компенсира липсата на Неймар, смята Иниеста"}
