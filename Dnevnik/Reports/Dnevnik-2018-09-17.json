{"url": "https://www.dnevnik.bg/sviat/2018/09/17/3312572_imalo_reshenie_za_priznavaneto_na_nezavisima_ot_moskva/", "text": "Създаването на независима Украинска православна църква е решено, заяви днес в Киев пратеник на Константинополската патриаршия въпреки острото противопоставяне на Московската патриаршия, предаде \"Франс прес\", цитирана от БТА. \"Дойдохме с извънредна мисия, за да продължим работата по нещо, което вече е решено, за да може да започне процедурата по предоставяне на автокефалия\", казал американският архиепископ Даниил на среща с украинския президент Петро Порошенко. Архиепископ Даниил е един от двамата емисари, изпратени този месец в Украйна от Константинополската патриаршия. Посещенията им разгневиха Московската патриаршия и в отговор в петък тя обяви, че скъсва частично връзките с Константинополската, без да чака официално признаване на автокефалията. Православните украинци, мнозинство в страната с над 40-милионно население, са разделени между две църкви, едната - свързана с Москва, а другата - с Киевската патриаршия, която се самопровъзгласи през 1992 г., след като Украйна стана независима, и не е призната от нито една Православна църква в света. Според експерти Константинополският патриарх Вартоломей може да обяви официално решението си да признае Украинска автокефална църква в началото на октомври, след което Москва рискува да изгуби част от последователите и влиянието си в Украйна. \"Хубаво е, че Бог е чул молитвите ни. Намираме се на последната права\", каза президентът Порошенко. Той допълни, че църквата трябва да е отделена от държавата, \"особено ако става въпрос за чужда държава\".", "date": "2018.09.17", "title": "Имало решение за признаването на независима от Москва украинска църква"}
{"url": "https://www.dnevnik.bg/bulgaria/2018/09/17/3312485_zashto_nikoi_ne_govori_za_zavisimostite_na_mladen/", "text": "Защо никой не говори за евентуални зависимости в миналото на  предложения за министър на вътрешните работи Младен Маринов , за които се появиха информации в общественото пространство, попита днес от ефира на Би Ти Ви председателят на ДСБ и зам.-председател на \"Демократична България\" Атанас Атанасов. Той обобщи, че Маринов няма качества да бъде дори главен секретар, пост, който заема в момента, и заради негови провали се е стигнало до искане на оставката на сегашния министър. Според Атанасов от отстраняването на Веселин Вучков като министър на вътрешните работи през март 2015 г. ведомството \"е на ръчно управление от Бойко Борисов\". Той намекна, че премиерът има интерес МВР да не работи, защото в противен случай може да се стигне до разкриване на тежки корупционни схеми по етажите на властта. Шумните акции на прокуратурата срещу  семейство Арабаджиеви ,  Миню Стайков  и  Бирмите  бяха определени от Атанасов като имитация на борба с корупцията, като се атакуват обекти, които не са пряко свързани с ГЕРБ. Тази фалшива активност била свързани с предстоящия избор на главен прокурор. Заместник-председателят на \"Демократична България\" обобщи, че в страната има \"пълзяща постоянна правителствена криза\". \"Проблемът не е в машата, не е в ръката, а в главата на правителството\", е неговото мнение.", "date": "2018.09.17", "title": "Защо никой не говори за зависимостите на Младен Маринов, попита Атанасов"}
{"url": "https://www.dnevnik.bg/bulgaria/2018/09/17/3312491_prezidentut_othvurli_pokanata_za_sreshta_s/", "text": "Президентът Румен Радев отказа п редложеният му вариант за среща  с представители на управляващата коалиция, на която да бъдат обсъдени всички аспекти около освобождаването на главния секреретар на МВР и номиниран за министър Младен Маринов. Днес Цветан Цветанов поиска държавният глава да отиде на следващото заседание на коалиционния съвет на управляващите партии. \"Поканен съм на среща, на която няма как да отида. Особено когато лидерите се разминават с институционалния тон. Коалиционният съвет не е законов орган\", заяви днес държавният глава, цитиран от своя прессекретариат. Радев посочи, че кабинетът си има министър-председател и ресорен министър и точно те трябва да организират това, което до момента не е направено, за да се се стигне до съгласуването на предложението за освобождаване от Маринов от заемания сега пост.  В събота президентът обяви , че не е подписал указа точно заради липсата на съгласуване. Сегашният главен секретар на МВР Младен Маринов  беше номиниран  за министър на вътрешните работи на 10 септември. Той трябваше да смени единият от тримата министри, подали оставки, заради катастрофата край Своге със 17 загинали. Заради  липсата на указ на президента  за освобождаването на Маринов от сегашния пост в четвъртък се отложи и гласуването в парламента на предложените промени в кабинета. Междувременно  нежелание да заеме поста  министър на транспорта изяви посоченият от премиера Александър Манолев.  Новият номиниран  за транспортен министър е бившият главен секретар на Министерски съвет Росен Желязков.", "date": "2018.09.17", "title": "Президентът отхвърли поканата за среща с управляващата коалиция"}
{"url": "https://www.dnevnik.bg/sviat/2018/09/17/3312451_rusiia_i_sasht_vodiat_bitka_na_balkanite_v_epohata_na/", "text": "В момент, когато македонците се подготвят за най-важното гласуване в историята на страната им, множество публикации във фейсбук призовават избирателите да изгорят своите бюлетини. Стотици нови уебсайтове приканват за бойкот. А новинарска статия, широко споделяна в интернет, предупреждава, че гугъл може да премахне македонския от списъка си с признати езици в зависимост от гласуването, пише в. \"Ню Йорк таймс\". Според македонски и западни служители тази засилена дейност в социалните медии е дезинформация, направлявана от подкрепяни от Русия групи, опитващи се да подклаждат страховете и да потиснат избирателната активност при това гласуване, което може да разчисти пътя на балканската страна към членство в НАТО, отбелязва американското издание. Западът се стреми да отвърне, макар и неравностойно. Усилията на американския Конгрес за противопоставяне на руската дезинформация са блокирани заради разногласия във Вашингтон. За да запълни празнината, министърът на отбраната на САЩ  Джим Матис  пристига днес в Скопие, за да покаже американската подкрепа. Генералният секретар на НАТО Йенс Столтенберг, германската канцлерка Ангела Меркел и върховният представител на Европейския съюз за външната политика и сигурността Федерика Могерини вече посетиха Македония. Посланието на всичко това е просто - сега или никога. \"Няма връщане назад\", заяви македонският министър-председател Зоран Заев. \"Всеки опит да се попречи на тези процеси връща Република Македония към състояние на пълна несигурност за нейното бъдеще, към общество, в което отново могат да бъдат вкарани авторитарни ценности и нестабилност\", каза той. Македония е поредната балканска страна, която се оказва арена на отдавнашната геополитическа борба между Русия и Запада. На референдума, насрочен за 30 септември, македонските избиратели трябва да отговорят дали искат да бъде сложен край на 30-годишния спор с Гърция чрез преименуване на тяхната страна на Северна Македония, пише \"Ню Йорк таймс\". Руски служители отричат да се опитват да влияят на резултати от европейски избори. Но руски дипломати не крият съпротивата си срещу по-нататъшно разширяване на НАТО, твърдейки, че това би дестабилизирало Балканите. Представители на НАТО казват, че предоставят информация, за да помогнат на Македония да противодейства на руската кампания. \"Виждаме, че Русия се опитва да се намесва, да разпространява дезинформация\", заяви в интервю Столтенберг. \"Но Русия не печели\", каза той. По думите му социологическите проучвания продължават да показват, че мнозинството подкрепя смяната на името въпреки руската кампания. Според него предизвикателството е, че Москва \"действа на много различни нива с много различни инструменти\". Македония беше на прага на членство в НАТО през 2008 г., но Гърция блокира това. До референдума този месец се стигна, след като Заев и гръцкият министър-председател Алексис Ципрас постигнаха споразумение през юни, проправящо пътя към уреждане на отдавнашния спор, отбелязва \"Ню Йорк таймс\"./ БТА", "date": "2018.09.17", "title": "Русия и САЩ водят битка на Балканите в епохата на дезинформация"}
{"url": "https://www.dnevnik.bg/zdrave/2018/09/17/3312498_zdravnata_kasa_izprashta_na_sluchaino_izbrani_hora/", "text": "Националната здравноосигурителна каса (НЗОК) реши да изпрати на 700 случайно избрани българи от цялата страна разпечатани на хартия данни от техните електронни здравни досиета, като част от кампанията на касата за по-активно включване на пациентите в контрола на разходите, предаде БНТ. Избраниците ще могат да видят какви медицинските услуги, да използвали през последната година. Директорът на \"Връзки с обществеността\" в НЗОК Багряна Маркова посочва пред БНТ, че целта е всеки да види дали има разминаване между реално получената медицинска помощ и това, което е отразено в електронна система на касата. Тя допълва, че плащаните средства от НЗОК идват от здравните осигуровки на всички и трябва всеки човек да е отговорен и да следи затова дали те се изразходват по предназначение. По принцип справка за ползваните медицински услуги може да се направи и по електронен път чрез код от здравната каса или НАП и електронен подпис, но интересът не е голям. \"Липсата на интерес идва по-скоро от това,че може би са необходими макар и минимални умения за работа с компютър, за да могат хората да стигнат до своето електронно досие\", коментира Ваня Станчева от пресцентъра на регионалното звено на здравната каса в София, от където до момента са издали едва 1700 кода от началото на годината. От НЗОК информираха, че ако кампанията даде добри резултати ще обмислят възможността периодично да изпращат по пощата здравните досиета на всички пациенти.", "date": "2018.09.17", "title": "Здравната каса изпраща на случайно избрани хора здравните им досиета като форма за контрол"}
{"url": "https://www.dnevnik.bg/sport/2018/09/17/3312415_beil_real_igrae_poveche_kato_otbor_sled_napuskaneto_na/", "text": "Крилото на \"Реал\" (Мадрид) Гарет Бейл заяви, че отборът действа повече като колектив след напускането на Кристиано Роналдо. Според уелсеца белите вече не разчитат на индивидуалното представяне на един играч. \"Вероятно (обстановката) е по-спокойна (без Роналдо). Предполагам, че сме по-сплотени, работим повече като едно цяло, отколкото като един играч\", каза Бейл. От този сезон \"Реал\" започна нова ера без Роналдо. Португалската звезда игра девет години в Мадрид, като имаше основна заслуга за успехите на тима. През лятото  Роналдо започна ново предизвикателство в италианския шампион \"Ювентус\" . В последната година Бейл загуби титулярното си място в \"Реал\". Сега обаче уелсецът е един от футболистите, около които се гради отбора. От началото на сезона Бейл се представя силно, като има три гола и две асистенции за испанския гранд. Белите са втори в Примера дивисион след три победи и едно равенство.", "date": "2018.09.17", "title": "Бейл: \"Реал\" играе повече като отбор след напускането на Роналдо"}
{"url": "https://www.dnevnik.bg/bulgaria/2018/09/17/3312501_blizo_shest_chasa_produlji_dneshniiat_protest_s_iskane/", "text": "Близо шест часа продължи вторият протест,  организиран от живеещи в чужбина българи , с искане за оставка на правителството. Днес по обяд пред сградата на парламента се събраха значително по-малко хора от вчера. След като няколко часа бяха пред сградата на Народното събрание и скандираха \"мафия\" и \"оставка\", протестиращите направиха шествие до Министерски съвет, като за кратко блокираха движение по бул. \"Цар Освободител\". Протестът е обявен за безсрочен, като за сряда плановете са да бъде блокирана сградата на парламента. Има и идея за създаването на палатков лагер пред Народното събрание. Освен оставката на кабинета, протестиращите искат промяна на Изборния кодекс, обявяват се против монопола в политиката и бизнеса. Те искат и разяснения по \"случая КТБ\", както и да участват в писането на законите и в разпределянето на публичните средства.", "date": "2018.09.17", "title": "Близо шест часа продължи днешният протест с искане за оставка на правителството"}
{"url": "https://www.dnevnik.bg/evropa/2018/09/17/3312202_upravliavashtite_v_italiia_zapochvat_voina_sreshtu/", "text": "Луиджи ди Майо, една от двете ключови фигури на популисткото правителство на Италия, поведе война срещу пресата, като я обвини, че \"замърсява дебата\", и заплаши да спре рекламите, които обществените компании пускат във вестниците. \"Вестниците вече всеки ден замърсяват обществения дебат и което е по-лошо - правят го с обществени пари\", заяви миналата седмица във \"Фейсбук\" лидерът на антисистемното Движение \"Пет звезди\". В следващия бюджет \"ще предвидим намаляване на косвеното обществено субсидиране (на пресата), а в момента подготвяме писмо до компаниите с държавно участие, за да ги помолим да престанат да плащат на вестниците\" чрез купуване на рекламно пространство. Подобно на основателя си Бепе Грило в Движение \"Пет звезди\" са убедени, че традиционните медии искат коалиционното им управление с крайнодясната \"Лига\" на Матео Салвини да се провали. Ди Майо и министрите на \"Пет звезди\", премиерът Джузепе Конте и някои от министрите на \"Лига\" говорят чрез \"Фейсбук\" и \"Туитър\", критикувайки традиционната преса и съдържанието й, за да защитят \"народа\" от \"системата\". \"Това не е журналистика, това е просто пропаганда с цел да се защитят интересите на малобройния елит, който си мисли, че ще продължи да определя всичко\", заяви 32-годишният вицепремиер и министър на труда и социалната политика. \"Не чета италианските вестници, за да се информирам, а само за да разбера как искат да ни атакуват\", каза още Ди Майо. Ди Майо, който изкара само един мандат като депутат от опозицията, преди да дойде на власт, \"не е свикнал с натиска на пресата и с факта, че пресата е свободна\", каза пред \"Франс прес\" Рафаеле Лорусо, генерален секретар на Националната федерация на италианската преса. \"Да кажат каквото си искат\" Ди Майо и съюзникът му Салвини, бивш журналист в притежавано от \"Лигата\" радио и по-опитен политик, \"фаворизират социалните мрежи, защото чрез тях говорят директно на симпатизантите си и могат да им кажат каквото си искат\", добавя Лорусо. Само за един ден те пускат много видеа във \"Фейсбук\" и съобщения в \"Туитър\". В скорошно интервю Салвини заяви, че един от публикуваните му във \"Фейсбук\" видеозаписи е бил видян от осем милиона души, \"по-голям брой хора от този, до който бих достигнал чрез традиционна медия\". Тази директна атака от страна на ръководител на движение, който поощрява пряката демокрация чрез интернет и често критикува \"фалшивите новини\" на големите вестници, буди тревога на най-високо равнище в италианската държава. Президентът Серджо Матарела защити в събота печата, като подчерта в адресирано до сицилиански вестници изявление \"безусловната свобода на печата е крайъгълен камък и основен елемент на демокрацията\". \"В западния свят, в който живеем засега, жизнеността на вестниците се възприема като знак за демокрация и наличие на гражданско съзнание\", пише в публикувана от в. \"Република\" статия Ецио Мауро, дългогодишен директор на два всекидневника. \"В света на Ди Майо вестниците са врагове, натрапници, действащи незаконно паразити\", добавя Мауро. Според него предвидените от Ди Майо мерки \"показват страха му от свободното, независимо, плуралистично и самостоятелно обществено мнение\". Ди Майо разкритикува също така и реформата на авторското право, която предвижда интернет гигантите да плащат за използваните от тях художествено съдържание и статии и която в сряда получи зелена светлина от Европейския парламент. Според Ди Майо това е срамно: \"Под предлог за  реформа на авторското право  Европейският парламент на практика легализира превантивната цензура.\" \"Ще бъде истинско удоволствие след следващите избори за Европейски парламент през май догодина да видим една изцяло обновена управленска класа на ЕС, която няма да мисли как да приема подобни безобразия\", заключи Ди Майо. /БТА", "date": "2018.09.17", "title": "Популистката коалиция в Италия започва война срещу медиите"}
{"url": "https://www.dnevnik.bg/bulgaria/2018/09/17/3312508_stotici_se_subraha_pred_sudebnata_palata_za_da/", "text": "Организиран в социалните мрежи протест събра стотици пред сградата на съдебната палата тази вечер, съобщиха Би Ти Ви и \"Нова телевизия\". Хората се обявиха  срещу задържането  на български и румънски журналист в четвъртък вечер. Протестиращите не пречиха на движението, но дошли  от друго събиране на недоволни българи  младежи, застанаха на релсите и спряха трамваите по булевард \"Витоша\" за няколко минути. След намесата на полицията пътят беше освободен. \"Това, което се случи с двамата журналисти е капката, която преля чашата на нашето възмущение от управлението на Борисов\", обявиха организаторът на протеста Владо Руменов, цитиран от Би Ти Ви. Според художника премиерът ръководи страната еднолично и затова негова е вината за липса на свобода на словото, печата и волеизявлението. Позицията на МВР  е, че арестът не е незаконен и става въпрос за \"филм с измислен сценарий\". От днес  с казуса \"Биволъ\" се зае и ДАНС  по сигнал на СГС и вицепремиера Томислав Дончев.", "date": "2018.09.17", "title": "Стотици се събраха пред съдебната палата, за да протестират срещу задържането на журналисти"}
{"url": "https://www.dnevnik.bg/sviat/2018/09/17/3312504_putin_i_erdogan_obiaviha_nova_buferna_zona_v_idlib/", "text": "Президентите на Русия и Турция, Владимир Путин и Реджеп Тайип Ердоган, обявиха, че ще създадат нова \"демилитаризирана зона\" на територията на сирийската провинция Идлиб, предадоха \"Ройтерс\" и \"Интерфакс\". Пред репортери двамата казаха след  разговорите си в Сочи, посветени на Идлиб,  че са достигнали споразумение да тежкото въоръжение да бъде изтеглено от провинцията, а в нея да се провеждат координирани патруби на турски и руски части. Това се случва, докато режимът на Башар ал Асад се готви за сухопътна офанзива провинцията с население между 3 и 3.5 млн. души, където ООН предупреждава за възможна хуманитарна катастрофа. Целта е да се отделят, чрез буферна зона с размер между 15 и 20 км, бунтовниците от силите на Асад и техните съюзници. Зоната ще бъде създадена на 15 октомври според президента Путин. След разговорите двамата външни министри, които бяха част от делегацията им - Сергей Шойгу и Хулуси Акара - подписаха меморандум, с който Москва и Анкара гарантират създаването на зоната. \"Демилитаризирана\" зона в \"деескалационната\" Подобен ход вече е опитван миналата година, когато - половин година след създаването на т. нар. \"деескалационни зони\", в които да бъде прекратен огънят -  провинция Идлиб стана една от тях . В момента обаче тя е  последният голям район под контрола на бунтовници  (с изключение на териториите на север, където имат присъствие и сили на Турция и САЩ) и режимът на Асад е заявил желание да я отвоюва, за да си върне контрола върху стратегически район в Сирия. Руският министър на отбраната Сергей Шойгу каза, цитиран от \"Интерфакс\" че военните операции в Идлиб няма да продължат. Шойгу, който говори след Путин и Ердоган, обаче не изясни дали това ще се приложи за цялата провинция, или само за новата \"демилитаризирана зона\" и дали  бомбардировките над Идлиб  ще спрат напълно или само в тази зона. Самият Путин пък каза, че от зоната ще трябва да се изтеглят всички \"радикално настроени бунтовници\" до 10 октомври. Това включва групировката \"Хайят Тахрир аш Шам\" (обединение, чийто гръбнак е бившият клон на \"Ал Кайда\" в Сирия), \"ябълката на раздора\" между Москва и Анкара, тъй като за руските и сирийските власти ХТШ със своите близо 10 хил. бойци не е включена в предишното споразумение и трябва да бъде ликвидирана. За Турция офанзива на Асад в района, освен че би довела до хуманитарна катастрофа, би създала и преки рискове като нов мигрантски поток към границите ѝ. След срещата с Путин обаче Ердоган обясни, че най-голямата заплаха за бъдещето на Сирия не е в Идлиб, а в \"терористичните\" гнезда източно от р. Ефрат. Той имаше предвид териториите, които контролират подкрепяните от САЩ Сили за защита на народа (YPG), определяни от Турци като сирийско разклонение на забранената Кюрдска работническа партия (ПКК). Според Ердоган кризата е \"предотвратена\" с решението, но Анкара ще продължи да рабти, за да бъде решен въпросът с Идлиб. Миналия месец в близкоизточни медии се появи информация, че Русия е дала на Турция време до средата на септември, за да намери решение за справяне с ХТШ, което да не включва пълномащабна офанзива", "date": "2018.09.17", "title": "Путин и Ердоган обявиха нова буферна зона в Идлиб"}
{"url": "https://www.dnevnik.bg/sviat/2018/09/17/3312496_krainodesnite_sa_purva_politicheska_sila_v_iztochna/", "text": "След размириците в град Кемниц \"Алтернатива за Германия\" (AfD) би могла да спечели още в източната част на страната. В проучване на института \"Емнид\" крайнодесните са първи по подкрепа там, изпреварвайки и блока на канцлера Ангела Меркел. Това съобщи германският  в. Билд ам зонтаг\" , като се позова на изготвено за него проучване. Макар резултатите на запад да накланят баланса към консерваторите на Меркел и баварския коалиционен партньор (съюзът води с подкрепа от 30% на национално ниво, следват социалдемократите, а AfD e трета), тези на изток биха донесли успех на крайнодесните при предсрочни избори. За AfD подкрепата в източните провинции на федералната република е 25% - с пункт повече, отколкото за християндемократическия блок (ХДС и ХСС), управляващ заедно със социалдемократите. Причината е, че ХДС/ХСС е загубил един пункт преднина спрямо предходната седмица в проучването на \"Емнид\". Така, ако имаше предсрочни избори към момента на анкетата, 25 на сто от респондентите от провинциите на изток биха подкрепили AfD, 24 - ХДС-ХСС, а 18% - \"Левите\". Социалдемократите биха били едва на 4-о място с 14%, свободните демократи (FDP) биха влези 7 на сто, \"Зелените\" - 6 на сто. Спрямо предходната седмица, освен при ХДС/ХСС, промяна има и при \"Зелените\" (1 пункт по-малко) и AfD (един повече). Различни са данните от Западна Германия. Там консервативният блок води с 31% (1 пункт повече от предишната седмица), следван от социалдемократите (19%, 1 пункт подобрение) и \"Зелените\" (14%, 1 пункт по-малко). Крайнодесните са едва четвърти с 13 на сто и без промяна, следвани от Свободните демократи и \"Левите\".", "date": "2018.09.17", "title": "Крайнодесните са първа политическа сила в Източна Германия, сочи проучване"}
{"url": "https://www.dnevnik.bg/video/2018/09/17/3312506_video_purviiat_vodoroden_vlak_premina_test_v_germaniia/", "text": "Първият пътнически влак, задвижван с водород, премина днес между Бремерферд и Букстехуде в германската провинция Долна Саксония. От 2021 г. е предвидено по участък от тази жп линия да се движат 14 такива влака. Подмяната на дизеловите мотриси трябва да започне с помощта на над 81 милиона евро. Това е проект на френската компания \"Алстом\" (Alstom) и проблемът с \"безшумния\" влак е, че засега няма развита мрежа от станции за зареждане с водород, което прави експлоатацията му скъпа. Използвана е технология с водородни захранващи компоненти, известна като Coradia iLint. Влакът може да развива скорост до 140 км/ч и да изминава около 1000 км с едно зареждане на резервоарите, разположени на покрива. Специален агрегат превръща енергията от водорода в ток, като излишъкът се събира в литиево-йонни акумулатори. Парниковите емисии са нулеви, тъй като се изхвърля единствено пара и кондензирана вода, твърдят от \"Алстом\".", "date": "2018.09.17", "title": "Видео: Първият водороден влак премина тест в Германия"}
{"url": "https://www.dnevnik.bg/sviat/2018/09/17/3312433_prezidentut_na_jujna_koreia_otiva_v_phenian_kato/", "text": "Срещата на върха между двете корейски държави тази седмица ще бъде проверка дали южнокорейският президент Мун Дже-ин може да да изиграе ролята си на посредник и спасител на замрелите ядрени преговори между Пхенян и Вашингтон. Мун ще прекоси във вторник границата и ще отиде в Северна Корея за третата си среща с Ким (посрещането му е в 4 ч. сутринта българско време - бел. ред.). Тя ще се състои на фона на съмнения дали севернокорейският водач има сериозни намерения за денуклеаризация - цел, огласена по време на срещата му с президента на САЩ Доналд Тръмп през юни. Миналата седмица Тръмп е помолил Мун да действа като \"главен преговарящ\" между Вашингтон и Пхенян, каза говорител на Мун, след като миналия месец Тръмп отмени визитата в Пхенян на държавния секретар Майк Помпео. Мун ще обсъди с Ким начините за постигане на целта, стремейки се да подготви предложение, което съчетава конкретна времева рамка за ядреното разоръжаване на Северна Корея и съвместна декларация за края на на Корейската война от 1950-1953 г., казват официални представители в Сеул. Южнокорейският план включва призив към Пхенян да обещае, че ще разкрие или декларира своите ядрени и ракетни обекти, което да бъде последвано от съвместна декларация за прекратяване на войната, казват два източника, запознати с въпроса. После Северна Корея ще трябва да представи актуален списък на обектите за проверка и евентуалното тяхно унищожаване от международни инспектори, казват източниците, която нямат право да говорят публично. Пхенян и Вашингтон спорят кое да е първо - дали денуклеаризацията на Севера или прекратяването на войната. Корейската война приключи с примирие, но без мирен договор, което остави оглавяваните от САЩ сили на ООН и Южна Корея на практика в състояние на война със Севера. \"Безизходното положение е резултат от взаимните искания другата страна първа да предприеме действия и според мен ние със сигурност можем да намерим допирна точка\", каза Мун Дже-ин във вторник миналата седмица на среща със свои съветници. \"Една от ролите, които трябва да играем междувременно, е да намерим допирната точка и да я представим. И да активизираме отново диалога за ускоряване на процеса по денуклеаризация\", добави той. Южна Корея възлага големи надежди на изказването на Ким пред специалния пратеник на Мун миналата седмица, че иска да осъществи ядреното си разоръжаване до края на първия мандат на Тръмп, който изтича през 2021 г. За пръв път той посочва някакъв срок. Друг оптимистичен признак е, че Ким предложи втора среща на върха в едно \"много топло и много позитивно\" писмо до Тръмп, а Белият дом каза, че се стреми да насрочи такава среща. \"Съединените щати биха искали да имат твърда пътна карта, но Северът я избягва и вместо това едностранно прави неща, които нарича мерки за денуклеаризация, но които са далеч от очакванията на САЩ\", казва Чхо Тхе-йон, бивш южнокорейски заместник-съветник по националната сигурност и ядрен преговарящ. \"Ако президентът Мун съумее да помогне на двете страни да се придвижат към някакво рамково споразумение, той наистина може да стане катализатор за преговори, това обаче е много трудна задача\", добавя той. \"Прекалено малко доверие\" В сравнение с първите срещи на върха през април и май, при които от значение беше самият фактът, че Ким и Мун се срещат, сега двамата са под натиск да постигнат значителен напредък. Северна Корея изисква от САЩ гаранции за сигурност като ключово условие за своето ядрено разоръжаване и приключване на войната като неотделим елемент от това. Американски представители казват, че те вече са направили своите жестове на помирение, включително спирането на съвместните с Южна Корея военни маневри. \"САЩ имат прекалено малко доверие на Северна Корея, че ще обяви край на войната едновременно с обещанието да декларира своите инсталации\", каза дипломатически източник в Сеул, пожелал анонимност. \"Що се отнася до Севера, такива декларации са съвсем недостатъчни за край на войната, което може да бъде направено само на къс хартия\", добавя той. Франк Аум, старши експерт в американския \"Институт за мир\" във Вашингтон, казва, че на Мун може да му се наложи да притисне Северна Корея, за да издейства по-категорични стъпки като замразяване на ядреното и ракетното производство предвид признаците, че Северът продължава да произвежда ядрени оръжия. Установяването на конкретни крайни дати за всяко действие също е от ключово значение, смята Чхин Бом-чхул, високопоставен сътрудник в сеулския Институт за политически изследвания \"Асан\". Той казва, че Северът може например да обещае да представи списък с обектите си до ноември в замяна на декларация за края на войната през декември и да уреди първия етап от инспекциите за началото на следващата година. \"Това не е безсмислено усилие за Тръмп - ако склони Северна Корея да обяви обектите си и да приеме инспекции, само по себе това ще е дипломатически успех за него\", казва Чхин. Междукорейски връзки или ядрено разоръжаване? Ръководителите на двете корейски държави ще проучат също напредъка по споразумението им от април за подобряване на двустранните отношения и намаляване на военното напрежение. Като първи стъпки Северна и Южна Корея ще открият съвместна служба за свръзка, разположена в северната част на милитаризираната граница, която да служи на практика като посолство. Съседите обсъждат също възстановяване на железопътните и шосейните връзки и съкращаване на граничните постове по силно охраняваната граница. Но желанието на Мун да укрепи връзките със Севера независимо от слабия напредък по ядреното разоръжаване тревожи Вашингтон, тъй като представители на САЩ се опасяват, че това може отслаби решимостта на Пхенян да се разоръжи. Освен това представители на Мун са помолили водещи южнокорейски бизнесмени да се присъединят към него за пътуването до Пхенян. Но президенти на компании казват, че строгите икономически санкции, които на практика забраняват всякакъв бизнес със Севера, може да създадат този път трудности. Представители на \"Самсунг електроникс\", \"Хюндай мотърс\" и Ел Джи - които бяха част от делегациите за срещите на върха в Пхенян през 2000 и 2007 г. - казват, че още не са решили дали ще участват. През юли три южнокорейски фирми са внесли севернокорейски въглища, замаскирани като руски, в нарушение на санкциите на ООН, съобщиха митническите служби на Южна Корея. \"Вносът на севернокорейски въглища вече показва, че Южна Корея не прилага стриктно санкциите на ООН и САЩ\", казва Брус Бенет, старши изследовател в \"РАНД корпорейшън\" в Санта Моника, Калифорния. \"Как ще се почувства президентът Тръмп, ако Южна Корея е отговорна за подкопаването на неговата кампания\", пита той. /БТА", "date": "2018.09.17", "title": "Президентът на Южна Корея отива в Пхенян като \"главен преговарящ\" между Тръмп и Ким"}
{"url": "https://www.dnevnik.bg/sport/2018/09/17/3312492_saporo_sushto_ottegli_kandidaturata_si_za_domakinstvo/", "text": "Японският град Сапоро оттегли кандидатурата си за домакинство на зимните олимпийски игри през 2026 г., съобщи Международният олимпийски комитет (МОК). Причината за отказа от участие в избора е опустошителното земетресение на остров Хокайдо, което нанесе големи щети. В началото на месеца заради бедствието загинаха 44 души, а други 660 бяха ранени. Сапоро е третият град, който оттегля кандидатурата си за игрите през 2026 г. след  Сион (Швейцария)  и Грац (Австрия).  Японският зимен център  ще насочи усилията си да спечели домакинството на олимпиадата през 2030 г. \"МОК осъзнава, че възстановяването на региона след земетресението е най-важното сега, но оценяваме високо поетия ангажимент като бъдещ домакин на зимни олимпийски игри\", заявиха от МОК. За домакинството на зимните игри през 2026 г. ще се борят Калгари (Канада), Стокхолм (Швеция) и турският Ерзурум. Изборът ще бъде направен през септември догодина.", "date": "2018.09.17", "title": "Сапоро оттегли кандидатурата си за зимните олимпийски игри през 2026 г."}
{"url": "https://www.dnevnik.bg/citat_na_deniia/2018/09/17/3312476_citat_na_denia_surbiia_shte_priznae_kosovo_kogato/", "text": "Това каза пред журналисти сръбският министър на външните работи Ивица Дачич. Коментарът му идва по-малко от две седмици след като президентите в Белград и Прищина Александър Вучич и Хашим Тачи се отказаха от спорна идея за размяна на територии, която  според някои експерти можеше да доведе и до пълно признаване на Косово . Повод за тези думи станаха думите на Тачи, според когото при ново споразумение три общини в Сърбия - Прешево, Буяновац и Медведжа - може да станат част от Косово. Започвайки отговора си с \"те\", Дачич имаше предвид косовските политици. В същия авторски текст на страницата си Тачи обаче потвърждава коментара на Дачич. \"Някой може да каже, че Сърбия трябва да признае Косово без условия и в тези граници. И аз искам това. Но дали мислите, че ние ще убедим Сърбия да направи нещо такова набързо? За съжаление не. А ЕС и нашите съюзници САЩ, Германия, (Великобритания), Франция, Италия и други, дали мислите, че тези ще убедят Сърбия да признае Косово? Отново отговорът е \"не\",\" казва той.", "date": "2018.09.17", "title": "Цитат на деня: Сърбия ще признае Косово, когато върбата роди грозде"}
{"url": "https://www.dnevnik.bg/sviat/2018/09/17/3312515_sauditskiiat_suverenen_fond_investira_nad_1_mlrd/", "text": "Саудитския Държавен инвестиционен фонд (Public Investment Fund - PIF) обяви днес инвестиция за над 1 млрд. долара в американския производител на електромобили \"Лусид мотърс\" (Lucid Motors), съобщиха световните агенции, цитирани от БТА. Сделката ще осигури на конкурента на \"Тесла\" (Tesla) финансиране да започне пускането на пазара на първия си електромобил \"Лусид еър\" (Lucid Air) през 2020 година. Само преди няколко седмици американски медии съобщаваха, че  \"Тесла\" преговаря с фонда за свалянето  си от борсата, но Мъск впоследствие  се отказа от този план . Компанията планира да използва финансирането, за да довърши инженерните разработки и тестването на \"Лусид еър\", да построи завода си в Аризона, да започне производството на \"Лусид еър\", за да постави началото на световното разгръщане на стратегията на компанията за продажби, тръгвайки от Северна Америка, заяви суверенният фонд, цитиран от \"Асошиейтед прес\". Изцяло електрическата Лусид еър ще може да изминава над 640 километра. Производителят вече приема депозити за колите, за които определи цена от 52 хил. долара. Компанията планира до 2022 г. да произвежда до 130 хил. автомобила годишно в завода си в Каса Гранде, Аризона. Саудитският фонд днес обяви също така, че за първи път е взел кредит, който се равнява на 11 млрд. долара. /БТА", "date": "2018.09.17", "title": "Саудитският суверенен фонд инвестира над 1 млрд. долара в конкурент на \"Тесла\""}
{"url": "https://www.dnevnik.bg/detski_dnevnik/2018/09/17/3311399_novata_uchebna_godina_680_hil_uchenici_i_bezplatni/", "text": "Днес ще бъде открита новата учебна година в цялата страна. По данни на Министерството на образованието и науката учениците са над 680 хил. Тази година първокласниците са над 60 хил., или близо с 4 хил. по-малко от миналата година. В  риск от отпадане от образователната система  са близо 60 хил. деца. Учебната година започва с 89 хил. учители и педагогически специалисти в 2367 училища и 1844 детски градини. Закрити са 13 училища, някои от които заради сливане. Тази учебна година по нови учебни програми ще учат учениците от трети, седми и девети клас. За първи път третокласници ще учат \"Компютърно моделиране\". Друга новост е, че освен безплатните хартиени учебници от тази година с цел намаляване на тежестта на раниците учениците от първи до седми клас ще могат да ползват  безплатни електронни варианти на учебниците . Става въпрос за електронно четими варианти на хартиените учебници, а не за интерактивни учебници. Учителите не са задължени да работят по тях, а децата ще могат да ги ползват основно на лични устройства, заради което е трудно да се прогнозира какъв ще е ефектът. От тази година училищата ще могат да преминат изцяло на електронни дневници, без да се налага да попълват и хартиен вариант. С цел намаляване на тежестта на раниците 591 училища ще получат от министерството общо 2 млн. лева за шкафчета за учениците. Към момента са закупени 111 хил. шкафчета за 114 хил. ученици от първи до седми клас, или за една трета от децата. Учебната година за учениците от седми клас ще бъде удължена с две седмици и ще приключи в края на юни, а  изпитите за национално външно оценяване ще са на 17 и 19 юни . Тестовете по български език и по математика ще включват материала от пети до седми клас, а частта по литература - само от седми клас. Ваканциите през учебната година ще бъдат четири (виж график  тук) . Матурите за дванадесетокласниците ще бъдат на 21 и 23 май.", "date": "2018.09.17", "title": "Новата учебна година: Над 680 хил. ученици, нови програми и електронни дневници"}
{"url": "https://www.dnevnik.bg/bulgaria/2018/09/17/3152972_hristiianite_pochitat_svetite_muchenici_sofiia_viara/", "text": "На 17 септември православната църква почита паметта на Светите мъченици София, Вяра, Надежда и Любов - отдава се почит на добродетелите, които ни крепят - вярата, надеждата, любовта и мъдростта. Преданието разказва, че през втората половина на І век в Рим е живяла благочестива жена, християнка, която се казвала София. Тя имала три дъщери, които носели имената на християнски добродетели — Вяра, Надежда и Любов. Майката и дъщерите й не скривали своята вяра и я изповядвали открито. Като разбрал това, император Адриан (117-138) заповядал да ги доведат при него. Когато застанали пред императора, всички присъстващи се изумили от спокойствието им. Адриан се опитал да ги убеди да принесат жертва на богинята Артемида, но младите момичета (Вяра била на 12 години, Надежда — на 10, и Любов — на 9 години) останали непреклонни, тогава императорът заповядал да ги изтезават жестоко. А майката била принудена да гледа нечовешките изтезания и страданията на децата си. Тя обаче проявила необикновена сила през цялото време. Момичетата не издържат на изтезанията и умират, а императорът разрешил на света София да вземе телата на дъщерите си и да ги погребе. Три дни след смъртта на децата си умира и майка им, която също била погребана при тях. Църквата почита и света София като мъченица, защото като майка тя изживяла със сърцето си ужасните мъчения за Христа на своите възлюбени дъщери. Мощите на светите мъченици София, Вяра, Надежда и Любов почиват от 777 г. в Елзас, Франция. Имен ден празнуват София, Вяра, Вера, Надежда, Надя, Любов, Любен и Любчо.", "date": "2018.09.17", "title": "Християните почитат Светите мъченици София, Вяра, Надежда и Любов"}
{"url": "https://www.dnevnik.bg/politika/2018/09/17/3311398_upravliavashtata_koaliciia_se_subira_za_da_predloji/", "text": "На коалиционен съвет при премиера Бойко Борисов днес трябва да се обсъди кой ще бъде номиниран за министър на транспорта, след като  Александър Манолев се отказа  след публикация на \"Капитал\", а преди това Ивайло Московски подаде оставка след катастрофата в Своге. В Министерския съвет ще се съберат лидерите на ГЕРБ и \"Обединени патриоти\" - Волен Сидеров (\"Атака\"), Красимир Каракачанов (ВМРО) и Валери Симеонов (НФСБ). Освен тях в съвета участват финансовият министър Владислав Горанов и лидерът на ГЕРБ в парламента Цветан Цветанов. До петък нямаше информация за обсъждани имена. Ако днес не се разберат за кандидат, удовлетворяващ и четиримата партийни лидери, е възможно да има нов съвет след седмица, тъй като Борисов заминава за Ню Йорк, за да участва в общото заседание на ООН. Намеренията в ГЕРБ са смените да бъдат внесени от кабинета и гласувани от парламента следващата седмица. За да стане това, освен друг кандидат за министерството на транспорта президентът Румен Радев трябва да издаде указа за освобождаването на главния секретар на МВР Младен Маринов, който трябва да стане министър на вътрешните работи.", "date": "2018.09.17", "title": "Управляващата коалиция се събира, за да предложи министър на транспорта"}
{"url": "https://www.dnevnik.bg/gradska_sreda/2018/09/17/3311145_dnes_se_chestva_deniat_na_sofiia/", "text": "Днес е денят на столицата на България - София, като се отбелязва и християнският празник, в който Българската православна църква почита паметта на мъчениците София, Вяра, Надежда и Любов. Музеят за история на София пък отбелязва 90 години от създаването си и 3 години от откриването на постоянната си експозиция в сградата на пл. \"Бански\" 1. Традиционните официални събития, организирани от Столичната община, започват с тържествен водосвет и издигането на знамето на града от 11.30 часа пред храм \"Света София\". От 13 часа пък ще се състои празничната сесия на общинския съвет, на която звания \"Почетен гражданин\" ще получат актьорът Владимир Пенев, директорът на Националната опера акад. Пламен Карталов, цирковият артист Александър Балкански, археологът Николай Овчаров и др. През целия ден - от от 10:00 до 21:00 ч., достъпът до музея е с вход свободен. От музея са предвидили и обиколка с екскурзовод, включваща постоянната експозиция на Регионалния исторически музей – София, и филиалите \"Триъгълна кула на Сердика\" и Археологически парк \"Западна порта на Сердика\". Обиколката започва в 10 и ще продължи до 11:30 часа. След това от 12 до 13 часа пред сградата на музея на площад \"Бански\" джаз формация \"София\" ще има концерт, а от 13 до 15:00 часа ще се играят настолни игри на историческа тематика. В централното фоайе на музея от 16 до 17 часа пианистът Тодор Петров ще изпълни три сонати от Лудвиг ван Бетовен, а от 17:30 до 18:30 ч. на площада пред музея ще се състои концерт на Гвардейския представителен духов оркестър при Националната гвардейска част. В 17.30 ч. пред Народен театър \"Иван Вазов\" ще започне концертът на Софийския духов оркестър, а час по-късно в сградата ще се проведе церемонията по връчване наградите на Столична община за ярки постижения в областта на културата. Денят ще завърши с обиколка с екскурзовод от 18 часа, комедийно шоу на Improduce me! Theatre и концерт на групата Jeremy? от 20:30 до 22 часа на площад \"Бански\" 1. ", "date": "2018.09.17", "title": "Днес е денят на София"}
{"url": "https://www.dnevnik.bg/sport/2018/09/17/3311944_video_suchetanieto_s_koeto_ansambulut_po_hudojestvena/", "text": "Българският ансамбъл  спечели в неделя златния медал на пет обръча на световното първенство по художествена гимнастика в София . Симона Дянкова, Елена Бинева, Мадлен Радуканова, Лаура Траатс и Стефани Кирякова изиграха отлично съчетанието си. Те бяха оценени с 23.300 точки и заслужиха златните медали. В крайното класиране на световното България завърши на трето място с един златен, един сребърен и един бронзов медал. Начело е Русия със седем златни и общо 12 медала. Второто място зае Италия с шест медала - един златен, два сребърни и три бронзови.", "date": "2018.09.17", "title": "Видео: Съчетанието, с което ансамбълът по художествена гимнастика стана световен шампион"}
{"url": "https://www.dnevnik.bg/sviat/2018/09/17/3311359_ministurut_na_otbranata_na_sasht_shte_e_v_skopie_dnes/", "text": "Американският министър на отбраната Джеймс Матис пристига в македонската столица днес с делегация, която трябва да изрази подкрепата си за страната по-малко от две седмици преди референдума за смяната на името. Матис ще се срещне с премиера Зоран Заев и министъра на отбраната Радмила Шекериска, предстои и обща изява пред медиите. Първоначално визитата бе обявена за събота или неделя. Това ще е първото посещение на американски министър на отбраната в страната от 14 години. \"Забравихме как изглежда посещение на министър или министър на отбраната от САЩ, макар тази държава да е наш стратегичеки политически и военен партньор. Това показва колко голям е интересът за нас и поддръжката на това, което работихме в последната година,\" каза Шекеринска по темата. Всъщност Матис пристига и заради опасността, която очаква от Русия заради референдума. \"Ако има гласуване, Москва ще се меси. Загрижен съм за това. Подобна намеса Русия практикуваше от Естония до САЩ, от Украйна до Македония\", каза той още миналата седмица. \"Притеснявам се за това... Това е типът пакости, които Русия върши от Естония до САЩ, от Украйна сега до Македония, винаги се е адаптирала към специфичната ситуация и винаги е (отвъд допустимото)\",  обясни тогава Матис , цитиран от \"Ройтерс\". По думите му целта на визитата е Вашингтон да покаже, че САЩ подкрепят македонския народ. \"Един от най-големите кошмари на Русия\" Референдумът, ако завърши с \"да\", ще помогне (при ратифициране на сделката за \"Северна Македония\" с Гърция) на Македония по пътя към членство в НАТО и ЕС. Русия обаче неведнъж е предупреждавала, че ако бъде приета в алианса, може да стане \"мишена\", а руски организации и бизнесмени са свързвани с кампанията срещу смяната на името. Освен че ще призове македонците да гласуват, Матис ще припомни за подкрепата, предоставяна от САЩ в сферата на сигурността, която възлиза на близо 5 млн. долара годишно, каза говорителят на Пентагона Ерик Пахън, цитиран от в. \"Ню Йорк таймс\". \"Русия иска да убеди македонците, че Западът ще ги изостави, а Русия е стабилното влияние в региона\", добави Пахън. \"Това просто не е вярно.\" По думите му промяната на името на Македония и приемането на страната в НАТО, \"един от най-големите кошмари на Русия,\" ще отслабят влиянието на Москва в Скопие.", "date": "2018.09.17", "title": "Министърът на отбраната на САЩ ще е в Скопие днес заради референдума и Русия"}
{"url": "https://www.dnevnik.bg/detski_dnevnik/2018/09/17/3308495_kakvo_da_ne_si_zabravish_v_purviia_ucheben_den/", "text": "Когато баща ми преди някакви си 75 години тръгвал за първи път на училище, моят дядо намерил за нужно да му каже само: \"Не си губи молива!\". Дядо ми беше дърводелец, майстор на бъчви. Така съм го запомнил: все дялка нещо на тезгяха си - чука, кове, рендосва А зад ухото му - неизменният дърводелски молив, червен и плосък. Дядо ми никога не си губеше молива. Когато аз преди някакъв си половин век тръгвах за пръв път на училище, родителите ми поръчаха само: На врата ми висеше, вързан на дебела връв, ключът от къщи - тогава входната врата на апартамента ни имаше само една ключалка и един ключ. (Сега имаме четири и пак ни обираха два пъти.) В онова време, края на 60-те години, живеехме под наем на улица \"Струмица\", в центъра на София. Станах първокласник в училището на малката уличка \"Преспа\", недалеч от \"Св. Седмочисленици\". Сам ходех и се връщах - родителите ми по цял ден бяха на работа. Понякога и не се връщах вкъщи, направо след училище отивах на площад \"Славейков\" и влизах в кино \"Култура\" - там даваха анимационни и документални филми. С билет от 12 ст. можеше да се влезе по всяко време и да си седиш в салона колкото искаш - веднъж направо се забравих и изгледах три пъти филма \"Спомени от бъдещето\" на режисьора Ерих фон Деникен, в който се доказваше, че извънземните са били някога тук, на Земята. Когато излязох от салона, навън беше мръкнало. Вкъщи скандалът не ми се размина – започна бурно, но постепенно затихна, щом им разказах какво съм гледал. На другия ден отидохме семейно пак на същия филм. Знаех да чета още преди да съм първокласник, но с писането бях зле – пишех грозно. За да си упражнявам почерка, всяка седмица получавах от баща си задача – Вестника го купуваха вкъщи и аз разгръщах всеки брой с любопитство - той се отличаваше много от останалите вестници на онова време. Гледах най-вече карикатурите. Чудех се що за хора са това карикатуристите, как могат да рисуват такива смешни човечета? Опитах се да ги нарисувам и аз - не ми се получи. А вицовете от последната страница не преписвах с особен ентусиазъм. Но пък ги изчитах всичките, не само оградените от баща ми три-четири. Докато четях, се питах: защо моят родител е оградил точно тези три-четири вица? Те по-смешни ли са от другите? По-умни ли са? От тия упражнения почеркът ми не се разви като по-красив, но може пък друго да се е развило – чувството ми за хумор. Дали това не е бил основният замисъл на моя родител? Не знам, но оттогава си обичам вестник \"Стършел\". Не съм и предполагал, че един ден ще работя там. И то само там – повече от трийсет и пет години. Когато бях първокласник, баща ми беше редактор в издателство \"Народна младеж\". Отговаряше за детската литература и носеше вкъщи ръкописите на бъдещи детски книжки. Даваше ми за четене някои от тях – като внимавам да не объркам машинописните листове. Почнах да се изживявам и аз като редактор, дори един път взех молив и (тънко и дебело, както ни учеха в училище) поправих с първолашкия си почерк няколко машинописни грешки по страниците. На другия ден баща ми, като се върна от издателството, каза с усмивка: \"Само не драскай по ръкописите, че авторите ще ме помислят за първолак!\" Спомням си, че в училище ни гостува една детска писателка. Като чух името й при представянето, й казах любезно: Баща ми също пишеше детски книжки, на които бях читател. По този случай едни негови приятели зевзеци, написаха даже епиграма, в която станах главен герой: Горкото мъничко дете, родено на света да пати! То трябва всичко да чете, което таткото печати! Не е лесно да си писателско дете, затова си припомням тази епиграма всеки път, когато се чудя дали да дам своя книга на децата си и как – като \"задължителна литература\" или като \"свободно избираема\"? Щом станах второкласник, се преместихме да живеем в Панчарево – в стара къща без удобства. Бяхме натясно в две стаи – едната бе всекидневна, кухня и спалня за родителите ми, а другата – кабинет на баща ми – там той тракаше на пишещата си машина. Аз спях в кабинета – обикновено децата са свикнали да си лягат с плюшени играчки – мечета, котета, зайчета. Аз пък си лягах с книги – с всичките книги от домашната ни библиотека. Те бяха моите приятели - лежах и разглеждах гръбчетата им, подредени по рафтовете: томовете на Вазов, подвързани в кафяво-зелено, ми приличаха на рота войници. Томчетата на Йовков също бяха кафяви, но по-малки и по-малко: тази войска не можеше да се противопостави на Вазовата. И Елин Пелин с неговите шест тома можеше да воюва само с Йовков, но не и с Вазов. Така А пък на други книги се опитвах да отгатна съдържанието пак по гръбчетата. Например: \"Нежна е нощта\" – може би е любовна. \"Сбогом на оръжията\" – ясно, тя е военна. \"Заеко, бягай!\" – сигурно е детска. Значи тя е за мен. Отворих романа за Заека, написан от някой си Джон Ъпдайк, попрочетох тук-там и ушите ми пламнаха - книгата съвсем не е за деца! Моето любопитство пак ме отведе не където трябва – това занапред щеше да ми се случва често в живота. Но пък от по-възрастни хора съм чувал, че любопитството към живота – това е единственото, което ги държи живи. Загубиш ли го – изгубваш се и ти. Англичаните имат поговорка: \"Любопитството уби котката!\". Сигурно защото А човекът трябва да прави. Това звучи като съвет към по-младите. Децата ми вече са големи, за да ги водя на училище. Но си представям, че съм хванал ръчичката на бъдещия си внук и вървим към училището за Първия му учебен ден. И аз по семейна традиция ще трябва и да му пожелая нещо. - Не си губи любопитството! – само това искам да му кажа. А пък нататък той да си търси пътя.", "date": "2018.09.17", "title": "Какво да не си забравиш в първия учебен ден"}
{"url": "https://www.dnevnik.bg/sport/2018/09/17/3311924_fotogaleriia_voleibolut_kato_vduhnovenie_za_ulichno/", "text": "Световното по волейбол вдъхнови талантливи творци да създадат картини на улица в Русе.", "date": "2018.09.17", "title": "Фотогалерия: Волейболът като вдъхновение за улично изкуство в Русе"}
{"url": "https://www.dnevnik.bg/sviat/2018/09/17/3311334_putin_obsujda_siriia_s_erdogan_vupreki_plana_na_rusiia/", "text": "Десет дни след  неуспеха на срещата в Техеран  с лидерите на Русия и Иран турският президент Реджеп Таийп Ердоган заминава за Сочи, за да се срещне с руския си колега Владимир Путин в последни опити да спре предстоящата офанзива в Идлиб. Ердоган, Путин и иранският държавен глава Хасан Рохани обсъдиха темата на 7 септември, след като Русия  потвърди, че е подновила бомбардировките  срещу цели на бунтовниците в Идлиб. Това става в дните, когато подкрепяният от Москва режим на Башар ал Асад се готви за атаката в последната контролирана от бунтовници провинция. Русия настоява, че е готова да \"продължи бомбардировките\", ако е необходимо, тъй като се цели в оръжейна инфраструктура на \"терористи\". Ердоган обаче предупреждава, че операцията на Асад ще доведе до  истинска \"касапница\" в Идлиб , която ще се отрази и на Европа (в потвърждение на това еврокомисията вече е започнала да работи по план за действие, в случай че действително  се стигне до нова мигрантска криза ). И преди разговорите в Техеран Турция и Русия опитаха да постигнат решение за Сирия чрез външните си министри Мевлют Чавушоглу и Сергей Лавров, но не можаха да преодолеят различията си за това как трябва да се действа срещу основната сила в Идлиб -  джихадистката група \"Хайят Тахрир аш Шам\" . Според Русия тя трябва да бъде ликвидирана, но според Турция е нужно още време, за да бъде тя отслабена в полза на подкрепяната от Анкара опозиция. Сега новината за новата среща бе съобщена именно от Чавушоглу, докато е на посещение в Пакистан. \"В последните дни проведохме преговори (за Сирия) с някои страни. Готови сме да помагаме в борбата с тероризма, също така искаме да регулираме сирийската криза по политически път, готови сме за сътрудничество в това\", каза първият дипломат на Турция. \"Но сме против нанасянето на удари по жени, деца и цивилни под предлога на борба с тероризма.\" Русия от своя страна предлага специално заседание на Съвета за сигурност на ООН, за да се обсъди ситуацията в Идлиб.", "date": "2018.09.17", "title": "Путин обсъжда Сирия с Ердоган въпреки плана на Русия да \"продължи да бомбардира\" Идлиб"}
{"url": "https://www.dnevnik.bg/citat_na_deniia/2018/09/17/3311958_citat_na_denia_ako_shte_sega_i_livurpul_da_doide_i/", "text": "Това заяви собственикът на \"Локомотив\" (Пловдив) Христо Крушарски след  победата с 1:0 срещу \"Левски\" . Черно-белите вече победиха сините, \"Лудогорец\" и \"Ботев\" през сезона. На въпрос дали ще има премии за играчите Крушарски отговори: ", "date": "2018.09.17", "title": "Цитат на деня: Ако ще сега и \"Ливърпул\" да дойде, и тях ще ги дръннем"}
{"url": "https://www.dnevnik.bg/sviat/2018/09/17/3312018_niama_prichina_da_se_smiata_che_novichok_e_zamesen_v/", "text": "\"Новичок\" беше изключен като причина за \"медицинския инцидент\" в ресторант в Солсбъри снощи, предаде \"Ройтерс\", цитиран от БТА.  Районът около ресторанта беше отцепен, след като на двама души - мъж на около 40 години и жена около 30, им прилошало, докато вечеряли. По-късно полицията на графство Уилтшър съобщи, че двамата са изследвани в окръжната болница в Солсбъри поради опасения, че са били \"изложени на действието на неизвестно вещество\".  \"Сега можем да потвърдим, че няма нищо, което да сочи, че веществото е \"Новичок\", заяви говорителка на полицията, цитирана от \"Ройтерс\". По думите й на този етап още не е известно дали е извършено престъпление и разследването продължава. Двамата остават в болницата под наблюдение. Единият от тях е руски гражданин, съобщи телевизия \"Скай нюз\", като се позова на собствени източници. ", "date": "2018.09.17", "title": "Няма причина да се смята, че \"Новичок\" е замесен в инцидента в ресторант в Солсбъри, заяви полицията на Уилтшър"}
{"url": "https://www.dnevnik.bg/bulgaria/2018/09/17/3312019_trudno_e_mlad_uchitel_da_bude_motiviran_da_raboti_v/", "text": "Най-много голяма липса има при учителите по математика и физика. Трудно е да мотивираме млад учител да работи в по-малко населено място. Най-много учители трябват по математика и физика. Това коментира министърът на образованието Красимир Вълчев в ефира на Би Ти Ви. \"Учителите казват, че в последните няколко години има напредък и положителни тенденции. В момента началната заплата на млад учител е 860 лв., а от първи януари трябва да стане 920 лв.\", каза той. Вълчев информира, че  около 60 хил. деца ще прекрачат  за първи път вратите на училищата в цялата страна. \"От миналата година вече имаме данни за всяко дете, което липсва в образователната система. Всички институции работят по тази тема.  Около 60 хил. са и децата, които са проблемни  и има риск да отпаднат от системата\", добави министърът. \"Трудно е да се следи всяко дете, особено при тази мобилност. 14 000 деца са отпаднали от системата. Повече от 8000 от тях са заминали за чужбина с родителите си. Целта ни е децата да бъдат обхващани още на 4-5 години\", добави той. Вълчев каза, че се помага на близо 300 български училища в чужбина. От друга страна, в България се полагат мерки за намаляване на тежестта на раниците чрез оптимизиране на учебните програми. \"В момента изготвяме общински програми – трябва да се оптимизира разпределението – за свръхзапълването на училищата. Критерият близост е важен. Тази година нямахме злоупотреби със системата\", добави той. Той напомни, че тази година са ремонтирани рекордно много училища. \"Говорим за над 1100 заведения, които бяха ремонтирани по ОП \"Региони в растеж\". Искам да се извиня, ако някъде има неудобства\", каза още Вълчев.", "date": "2018.09.17", "title": "Трудно е млад учител да бъде мотивиран да работи в малко населено място, заяви министърът на образованието"}
{"url": "https://www.dnevnik.bg/evropa/2018/09/17/3312020_okolo_1000_ungarci_uchastvaha_v_proevropeiski_protest/", "text": "Около 1000 унгарци се събраха на протест вчера срещу премиера Виктор Орбан, предаде \"Ройтерс\". Протестът бе организиран от леви опозиционни партии, които искат правителството да зачита демократичните права и европейските ценности. Европейският парламент  гласува в сряда  да наложи санкции на Унгария за нарушаване на европейските правила за демокрацията, гражданските права и борбата с корупцията. Това е ход без прецедент, който поставя Орбан  в изолация  от влиятелни съюзници в европарламента, посочва \"Ройтерс\". Малко вероятно обаче е на Унгария да бъде отнето правото на глас в ЕС, тъй като  Полша  и  Чехия  заявиха, че ще подкрепят Орбан и ще наложат вето на каквито и да било санкции срещу Унгария. \"Европа застана на наша страна, сега е наш ред\", заявиха в декларация във \"Фейсбук\" организаторите на митинга в Будапеща. \"Орбан и неговата партия \"Фидес\" загубиха в Европейския парламент, но Унгария спечели\", добавиха те. Участниците в протеста носеха унгарски и европейски знамена, посочва \"Ройтерс\". /БТА", "date": "2018.09.17", "title": "Около 1000 унгарци участваха в проевропейски протест срещу Орбан"}
{"url": "https://www.dnevnik.bg/razvlechenie/2018/09/17/3311440_netfliks_shte_opita_da_detronira_hbo_na_nagradite_emi/", "text": "Следващата битка във войната на телевизиите ще се развие днес на връчването на наградите \"Еми\" - \"Нетфликс\" ще се опита да прекъсне 16-годишния рекорд на HBO, която всеки път печели най-много награди, пише агенция \"Ройтерс\". За пръв път \"Нетфликс\" има най-много номинации – 112. HBO обаче идва на терена със страховития претендент \"Игра на тронове\" , който има 22 от всичките 108 номинации на мрежата. В надпреварата се включват още FX, Ен Би Си и онлайн услугите  Hulu  и  Amazon Prime Video . HBO и \"Нетфликс\" се борят за зрители от 2013 г., когато започна политическият трилър  \"Къща от карти\"  на \"Нетфликс\", който се превърна в пример за висококачествени телевизионни предавания. Дотогава HBO доминираше в тази сфера със сериали като  \"Семейство Сопрано\"  и  \"Сексът и градът\" . Междувременно \"Нетфликс\" започна да експериментира с многобройни жанрове, които ѝ гарантират голям брой номинации, а HBO твърди, че се фокусира върху качеството за сметка на количеството. Председателят и изпълнителен директор на AT&T, които притежават HBO, Рандъл Стивънсън сравни миналата седмица \"Нетфликс\" с веригата супермаркети \"Уолмарт\", а собствената си телевизия – с луксозните бижута на \"Тифани\". Според експертите фаворити за най-престижната награда – за най-добра драма, ще бъдат между \"Игра на тронове\" и  \"Историята на прислужницата\"  на Hulu. В същата категория \"Нетфликс\" се състезава със  Stranger Things  и \"Короната\".", "date": "2018.09.17", "title": "\"Нетфликс\" ще опита да детронира HBO на наградите \"Еми\" тази вечер"}
{"url": "https://www.dnevnik.bg/evropa/2018/09/17/3312022_salvini_othvurli_tvurdeniiata_na_berlin_che_ima_sdelka/", "text": "Германският вътрешен министър Хорст Зеехофер заяви, че остава оптимист за сключването на споразумение с Италия за мигрантите, въпреки че италианският вицепремиер Матео Салвини го отхвърли, предаде \"Ройтерс\". Салвини отрече да е постигано споразумение с Германия, според което Италия ще приеме обратно мигранти, които вече са подали молби за убежище на нейна територия. Той заяви, че иска повече отстъпки от Берлин. В четвъртък Зеехофер  обяви, че е постигнал споразумение  с Италия по въпроса, подобно на аналогични споразумения с  Гърция  и  Испания . \"Продължавам да казвам същото: Ще го постигнем\", заяви Зеехофер на конференция на ръководената от него баварска консервативна партия Християнсоциален съюз. Настояването на германския вътрешен министър за въвеждане на по-строга имиграционна политика почти доведе до разпадане на управляващата в Германия коалиция по-рано тази година, припомня \"Ройтерс\". В петък Салвини предупреди, че не е готов да подпише споразумение с Германия, но каза, че германски представители са го уверили, че за всеки мигрант, който Берлин ще върне на Рим, германските власти ще приемат от Италия по един благонадежден кандидат за убежище. Италианският вицепремиер заяви също, че иска Германия да направи отстъпки по други два въпроса - преразглеждане на Дъблинския регламент, отнасящ се за кандидатстването за убежище, и на европейската  мисия за спасяването на мигранти в Средиземно море \"София\" . Зеехофер не спомена тези въпроси в изявлението си на партийната конференция, отбелязва \"Ройтерс\". /БТА", "date": "2018.09.17", "title": "Салвини отхвърли твърденията на Берлин, че има сделка за връщане на мигранти в Италия"}
{"url": "https://www.dnevnik.bg/sport/2018/09/17/3311961_stoianovich_ostana_razocharovan_ot_igrata_pri_purvata/", "text": "Треньорът на \"Левски\" Славиша Стоянович остана недоволен от играта на отбора си срещу \"Локомотив\" (Пловдив). Сините  допуснаха първа загуба под ръководството на новия си треньор . \"Заслужено ни победиха, те бяха добре организирани. Проспахме първото полувреме. Катастрофално първо полувреме. Може би влязохме без емоция. Не бяхме единни и имахме проблеми. Нямахме движение и идеи\", каза Стоянович. \"През второто полувреме ни липсваше концентрация и умение пред гола. Съжалявам за нашите фенове. В следващия мач се надявам да поправим допусната грешка в днешната среща\", заяви треньорът. По думите му проблем пред \"Левски\" ще са натрупаните картони, заради които част от играчите няма да играят срещу \"Витоша\" в петък вечерта.", "date": "2018.09.17", "title": "Стоянович остана разочарован от играта при първата му загуба в \"Левски\" (видео)"}
{"url": "https://www.dnevnik.bg/evropa/2018/09/17/3312025_avstriiskiiat_vicekancler_poiska_proverka_na_vota/", "text": "Австрия поиска от правни експерти на ЕС да проверят процедурата по решението на Европейския парламент срещу Унгария, предаде ДПА, цитирайки изявление на австрийското външно министерство. Проверката е поискана от крайнодесния австрийски вицеканцлер Хайнц-Кристиан Щрахе, чиято Австрийска партия на свободата (АПС) е близка до управляващата в Унгария партия \"Фидес\". В сряда  Европейският парламент гласува  за започване на процедура за санкции срещу Унгария поради притеснения, че тя не зачита основни ценности на ЕС. Според Будапеща при гласуването не са били събрани необходимият брой гласове,  защото въздържалите се  не са били включени в преброяването. Щрахе заяви, че е склонен да подкрепи този аргумент. Дясното австрийско правителство изпраща противоречиви сигнали за своята позиция към унгарския премиер Виктор Орбан и неговите оспорвани политики, засягащи медиите, учебните заведения, съдиите и неправителствените групи. Австрийската народна партия (АНП) на канцлера Себастиан Курц подкрепи задействането на процедура срещу Унгария. Вчера обаче канцлерът заяви в интервю за в. \"Клайне цайтунг\", че обвиненията срещу Будапеща все още не са доказани. Курц добави, че въпросът няма да бъде обсъждан на неофициалната среща на лидерите на ЕС, която той организира в сряда и четвъртък в Залцбург. /БТА", "date": "2018.09.17", "title": "Австрийският вицеканцлер поиска проверка на вота срещу Унгария в европарламента"}
{"url": "https://www.dnevnik.bg/intervju/2018/09/17/3311237_krasimir_vulchev_finansiraneto_na_ban_shte_zavisi_ot/", "text": "- Учителите са основният фактор за по-добри образователни резултати. Цел на всяка образователна система е да направи така, че децата да придобият базовите и новите компетентности, да бъдат подкрепени. Всички инструменти в системата са насочени към тези цели, но за реализирането им най-много разчитаме на учителите. Основното стратегическо предизвикателство, което трябва да разрешим, е с недостига на учители. Всички мерки са важни в системата. С механизма за съвместна работа на институциите гарантираме правото на образование на всяко дете. Тази година работата по механизма е далеч по-ефективна и фокусирана - самото връщане на децата в училище е малка крачка. По-важни са по-нататъшните усилия по включване на децата в образователния процес. Важни са също мерките за подкрепа, учебните програми, методите на преподаване и др.", "date": "2018.09.17", "title": "Красимир Вълчев: Финансирането на БАН ще зависи от обществената значимост на изследванията"}
{"url": "https://www.dnevnik.bg/na_put/2018/09/17/3311890_nad_edna_chetvurt_ot_svetovnite_turisti_izbirat_kude/", "text": "Общо 27.6% от потребителите в световен мащаб избират в коя страна да почиват и според популярността на местните храни и напитки. За поколенията, родени след 1980 г., този фактор е от по-голямо значение, отколкото сред по-възрастните. Това е изводът от проучване на международната компания за събиране и анализ на данни GlobalData, осъществено през третото тримесечие на тази година. Глобализацията, засилването на културните и икономическите връзки между Изтока и Запада, както и бумът на туризма в световен мащаб превръщат интереса към храната и националните кухни във все по-мощен стимул при избора на дестинация за пътуване. Телевизионните програми, посветени на кулинарията, както и на готвенето, съчетано с пътувания, също влияят върху нарастващата страст към гастрономията. С това се променят и очакванията на хората за това каква трябва да е тяхната почивка, коментират авторите на изследването. Според тях чрез храната чуждестранните туристи опознават по-добре и културата и традициите на страната, която посещават. Други нови тенденции в туризма, свързани с храната, са възходът на стрийтфуда и градските пазари, уроците по готварство и гастрономическите турове. Хит напоследък е домашната кухня и готвенето и храненето с местни жители. Съществува дори мобилно приложение EatWith, което предлага на потребителите да се свържат с гостоприемни местни хора, които да посетят в домовете им за обяд или вечеря в над 150 глада по света. Представителите на туристическия бизнес, които се надяват да привлекат по-младите поколения, трябва да се възползват от възхода на кулинарния туризъм като съчетаят гастрономията с други дейности като уелнес, култура и мода, смятат експертите от GlobalData.", "date": "2018.09.17", "title": "Над една четвърт от световните туристи избират къде да пътуват заради храната"}
{"url": "https://www.dnevnik.bg/evropa/2018/09/17/3312027_hiliadi_protestiraha_sreshtu_izsichaneto_na_gora/", "text": "Хиляди хора протестираха срещу разширяването на каменовъглена мина в западна Германия, заради което ще бъде изсечена древна гора, предаде \"Асошиейтед прес\". Полицията в град Аахен съобщи, че 4 хил. души са участвали в шествие към гората Хамбахер вчера. Някои носели фиданки, които да засадят между гората и близката лигнитна мина, експлоатирана от енергийната компания Ер Ве Е (RWE). Властите от няколко дни се опитват да разтурят лагер на еколози, които са се оковали на дънери и в къщички на дърветата. Германски медии съобщиха, че двама мъже, които са се криели в импровизиран тунел, са се оттеглили доброволно, след като лекари ги предупредили, че може да изпитат недостиг на кислород. Природозащитни групи се надяват, че правителствена комисия, която обсъжда бъдещето на германската въгледобивна индустрия, ще препоръча да се спре изсичането, добавя АП. Компанията казва, че това е наложително, за да може да продължи работата на захранвани с въглища електроцентрали. В горите обаче виреят вековни дъбове и букове, които се обитават от защитен вид прилеп. Затова преди шест години природозащитници окупираха гората и изградиха там дървесни жилища и тунели. Полицията започна да разчиства този лагер в четвъртък. /БТА", "date": "2018.09.17", "title": "Хиляди протестираха срещу изсичането на гора заради каменовъглена мина в Германия"}
{"url": "https://www.dnevnik.bg/evropa/2018/09/17/3312030_prosto_presechete_ulicata_makron_si_navleche_kritiki/", "text": "Френският президент Еманюел Макрон предизвика серия от коментари в социалните мрежи, след като посъветва млад безработен градинар да се преориентира към ресторантьорския сектор, където има недостиг на работна ръка. В събота 25-годишен младеж, посетил Елисейския дворец в Дните на културното наследство, заяви пред президента, че изпраща автобиографии и мотивационни писма, но работодателите не му отговарят. В отговор Макрон го посъветва да смени сектора и заяви, че \"стига да прекоси улицата, ще му намери работа\" в хотел, кафене или ресторант и че близо половината от тях търсят служители. \"Ако сте готов и мотивиран, в хотели, кафенета и в строителството, навсякъде, където ходя, хората ми казват, че търсят персонал\", заяви президентът, цитиран от Би Би Си. Той първо попита мъжа дали се е регистрирал като търсещ работа. \"Да, но няма нищо. Изпращам всички автобиографии и мотивационни писма, но това не води до нищо\", отговори младежът. Макрон обаче продължи да настоява, че е сигурен, че в някои от кафенетата в Монпарнас търсят персонал. \"Честно, сигурен съм, че едно или две от тях набират хора в момента\", допълни президентът. \"Разбрах, мерси\", каза младежът. Това не е първият случай, при който Макрон отговаря на безработни избиратели със съвет, че в някои сектори има недостиг на работна ръка, докато безработицата във Франция достига 9 на сто. Редица потребители на социалните мрежи го обвиняват, че не разбира реалностите на безработицата, която е особено висока сред младежите. Президентът и преди е бил обвиняван, че се държи високомерно, припомня \"Франс прес\", цитирана от БТА. Кристоф Кастанер, един от лидерите на партията на Макрон \"Република, напред\", защити президента. \"Предпочитате ли дървения език? Аз предпочитам президент, който казва истината\", заяви той пред радио Ер Те Ел и телевизия Ел Се И.", "date": "2018.09.17", "title": "Просто пресечете улицата: Макрон си навлече критики заради съвет към безработен"}
{"url": "https://www.dnevnik.bg/evropa/2018/09/17/3312042_cheshkiiat_premier_zaiavi_che_ne_podkrepia_kritikite/", "text": "Чешкият премиер Андрей Бабиш заяви в интервю за в. \"Право\", че не подкрепя засилващите се критики срещу Полша и Унгария от страна на ръководството на ЕС, предаде ТАСС. \"Унгарците и поляците могат да реагират по-добре на появата на възможни заплахи за демокрацията (в техните страни), отколкото депутатите от европарламента или чиновниците в Брюксел\", подчертава премиерът. \"Във всеки случай Чехия няма да изостави своите съюзници\", добави той, визирайки Полша и Унгария. \"Не ми харесва, че еврокомисията може да започне разследване срещу Полша или Унгария (за нарушаване на демократичните принципи - бел. ТАСС)\", заяви Бабиш. Чешкият премиер заяви, че основната заслуга ЕС да се откаже от квотата за разселване на мигранти е негова. \"Успях да отменя имиграционните квоти за шест месеца\", подчерта той. \"Главната заслуга за това е моя и на унгарския премиер Виктор Орбан. Ние бяхме тези, които се борихме против квотите в Брюксел. Постигнахме отмяната на тази безсмислена система\", добави Бабиш. Премиерът подчерта, че Чехия няма да приеме нито един бежанец, дори и сирийски сирачета, преминали нелегално в ЕС. Той разкритикува ЕС за мудността в затягането на миграционната политика и заяви, че бежанците трябва да се депортират в страните, от които произхождат, и там да им се оказва ефективна помощ. \"Защо да трябва да ги приемаме? Имаме си сирачета тук в нашата страна, които трябва да подготвим за живота\", заяви Бабиш, цитиран от ДПА. Той отбеляза, че Чехия проявява солидарността си чрез финансова и медицинска помощ, доставяна директно в Сирия и други кризисни зони. Политиката на Чехия е ясна, \"няма да приемем и един-единствен бежанец\", посочи премиерът. Бабиш добави, че като премиер му е особено интересно да се занимава с външнополитически въпроси. \"Мисля, че в тази област правя повече от предшествениците си, боря се за чешките интереси\", подчерта той. В  резолюцията за Унгария, приета в сряда на сесията на европарламента  в Страсбург, се казва, че Будапеща нарушава чл. 2 от Договора за ЕС, според който съюзът \"се основава на ценностите на уважение към човешкото достойнство, свободата, демокрацията, равенството, върховенството на закона и спазването на правата на човека, включително на лица, принадлежащи към малцинствата\". Ако някоя от страните в ЕС се отклони от тези принципи,  влиза в сила чл. 7  от договора, който позволява на Съвета на ЕС с единодушие да прекрати редица права на държавата нарушител в европейските институции. На практика  това може да лиши  Унгария от право на глас в Съвета на ЕС, отбелязва ТАСС. /БТА", "date": "2018.09.17", "title": "Чешкият премиер заяви, че не подкрепя критиките на ЕС срещу Унгария и Полша"}
{"url": "https://www.dnevnik.bg/evropa/2018/09/17/3312051_marin_lyo_pen_prizova_es_da_bude_zamenen_ot_sujuz_na/", "text": "Лидерът на френската крайна десница Марин Льо Пен призова европейските популистки партии да се обединят на изборите за Европейски парламент следващата година, предаде EurActiv. В реч в неделя пред свои поддръжници Льо Пен каза, че нейната партия Национален сбор ще води кампания за евроизборите \"в сътрудничество\" с партньори в партията в Европейския парламент \"Европа на нациите и свободата\". Льо Пен изложи програмата на своята партия за предстоящия евровот и каза, че затъналият в \"безсмислена миграционна политика\" Европейски съюз се е изчерпал. Тя предложи на всички \"конструктивни политически сили\" в Европа да се обединят и да учредят на негово място \"Съюз на европейските нации\". Льо Пен приветства \"победата на пронационалистките сили навсякъде\" в Европа, особено \"в Унгария, Полша и Австрия, (където) нашите идеи вече са на власт\". По думите й заедно тези партии могат да наложат друга идея за Европа. Според нея ЕС в сегашния си вид се е превърнал в \"диктатура, която унищожава народите, използва насилие срещу народите, като например срещу британците или поляците, които не се подчиняват на неговите закони, а също и шантаж срещу всички останали\", посочва БТА. Алтернатива на сегашния политически проект, въплътен в Европейския съюз, според нея трябва да стане програма за изграждане на европейския континент на съюз на равноправни европейски нации, основан на общата европейска култура и цивилизация, на общите традиции и ценности. Затова в програмата на нейната партия се говори за \"борба на нациите срещу Европейския съюз\", която на практика е \"борба за независимост\", обясни Марин Льо Пен. \"Именно нациите ще възстановят и спасят Европа. Този проект ще бъде противопоставен на проекта на ЕС и ние ще го наречем \"Съюз на европейските нации\", заключи тя.", "date": "2018.09.17", "title": "Марин льо Пен призова ЕС да бъде заменен от Съюз на европейските нации"}
{"url": "https://www.dnevnik.bg/evropa/2018/09/14/3309530_polskiiat_makron_chovekut_koito_iska_da_promeni_polsha/", "text": "Усмихнат, динамичен и борбен - така изглежда Роберт Биедрон по време на срещите си със свои привърженици. Той е първият полски кмет, който открито обяви хомосексуалната си ориентация, а в последно време усилено агитира за партията, която възнамерява да основе през февруари 2019 г. На организираните от него събития присъстват винаги стотици души, понякога - дори хиляди. Посланията на Биедрон звучат като извадени от класическа лява програма. Той иска да намали социалните различия, да либерализира закона за абортите, да създаде повече места в детските градини и да подобри държавната здравна система. Същевременно излъчването му е дори по-важно от това, което казва. Кметът на Слупск е освободен човек и не говори превзето като повечето утвърдени политици. Той просто е автентичен. \"Кампания срещу хомофобията\" Роберт Биедрон е роден в строго консервативната Южна Полша. Заради своята хомосексуалност като юноша той често се чувствал отхвърлен от обществото. Страдал толкова много, че често се замислял за самоубийство. По-късно като политик Биедрон се ангажира за правата на хомосексуалните в Полша. През 2001 г. инициира \"Кампания срещу хомофобията\", която разбуни духовете в консервативната страна. През 2011 г. той става първият депутат в Полша, който не крие своята хомосексуална ориентация. Роберт Биедрон иска да сключи брак със своя дългогодишен партньор. Но само в Полша. \"Аз съм поляк. Плащам си данъците тук и служа на моята страна дълги години. Затова очаквам моята държава да се отнася към мен като към равноправен\", казва 42-годишният политик с надеждата някой ден Полша да разреши хомосексуалните бракове. Той и партньорът му искат да сключат брак в Слупск - 93-хилядния град, на който Биедрон е кмет от 2014 г. Биедрон - самотният бегач Неговият мандат като кмет изтича през ноември 2018. Биедрон не иска да се кандидатира още веднъж, защото възнамерява да се завърне в националната политика. Ако обаче промени мнението си, според анкетите, 60 процента от жителите на Слупск отново биха гласували за него. Роберт Биедрон е трън в очите на националконсерваторите. Той няма политически приятели дори и в ляволибералния лагер. Биедрон би могъл да отнеме част от избирателите на либералния изборен съюз \"Гражданска коалиция\", защото открито се застъпва за либерализиране на закона за абортите. От \"Гражданска коалиция\" не смеят да говорят по този въпрос, за да не плашат по-консервативните си избиратели от политическия център. Защо го сравняват с Макрон? Много от социалните теми, които традиционно са част от дневния ред на левицата, бяха \"окупирани\" от управляващата партия \"Право и справедливост\" (ПиС). Нейният водещ проект за детските надбавки не може да се сравнява с никой друг социален проект от най-новата история на Полша. Само че гражданите, които се застъпват за социалните проекти, но същевременно са против национално-консервативния курс на ПиС, не се чувстват представени от никоя партия. По този начин те биха могли да станат перфектната целева група на бъдещата партия на Роберт Биедрон. Журналисти и наблюдатели вече сравняват Биедрон с френския президент Еманюел Макрон. Той е харизматичен и налага нов политически стил в Полша. Господарите на статуквото имат пълно основание да се опасяват, че Биедрон може да промени партийния ландшафт. В медиите дори се говори, че той  можел да създаде общ фронт  с партията на Еманюел Макрон преди изборите за Европейски парламент. Евроизборите като тест Изборите за европарламент , които ще се проведат през май 2019, ще бъдат първото изпитание за новата партия на Роберт Биедрон. След тях, през есента на 2019, идва ред на парламентарните избори в Полша. В интервю за полския булеварден вестник \"Супер Експрес\" Биедрон демонстрира увереност. На въпроса дали иска да стане министър-председател той отговаря така: \"Влизам в политиката, за да променя Полша. А само един министър-председател има реално влияние върху действителността.\" Според резултатите от анкета, проведена през лятото, Роберт Биедрон би могъл да се нареди на трето място на президентските избори през 2020 г., след сегашния президент Анджей Дуда и председателя на Европейския съвет Доналд Туск. Самият Биедрон отхвърля спекулациите, че ще се кандидатира за президент.", "date": "2018.09.17", "title": "\"Полският Макрон\": ще успее ли Роберт Биедрон да разруши статуквото"}
{"url": "https://www.dnevnik.bg/sviat/2018/09/17/3312084_taims_es_podkrepia_plan_za_irlandskata_granica_v_polza/", "text": "Европейският съюз тайно се подготвя да приеме безпроблемна ирландска граница след излизането на Великобритания от общността, което засилва шансовете на британския премиер Тереза Мей да постигне споразумение за Брекзит до края на годината, пише в. \"Таймс\". Представителите на ЕС в преговорите за Брекзит искат да използват технологични решения, за да намалят до минимум митническите проверки между  Северна Ирландия и Ирландия,  допускайки отстъпка пред британските опасения. Според плана на ЕС стоките могат да бъдат проследявани чрез баркодове върху контейнерите за доставка съгласно схеми, управлявани от регистрирани компании. Това би премахнало нуждата от нова гранична инфраструктура, отбелязва британското издание. Труден въпрос в преговорите досега е как да се избегне връщането към  \"твърда\" граница в Северна Ирландия  с нови проверки и контрол на фона на страховете, че това може да доведе до подновяване на конфликта в региона. Британското правителство отказа да приеме първоначалното предложение на ЕС, че на практика би трябвало да има граница в Ирландско море с проверки на стоките. Планът на Брюксел предизвика недоволство сред консерваторите на Мей и техните парламентарни съюзници от Демократичната юнионистка партия заради създаването на различен конституционен и териториален статут за Северна Ирландия. Сега има развитие на събитията, което може да помогне на Мей да убеди скептиците у дома да подкрепят нейния план за Брекзит. Главният преговарящ на ЕС за Брекзит  Мишел Барние  работи по нов текст на протокол, очертаващ план за използване на нови технологии с цел намаляване на проверките до минимум. Тези предложения трябва да бъдат изпратени на европейските правителства след конференцията на Консервативната партия на 3 октомври. Надеждата е, че подготвяният протокол ще помогне на Мей да оцелее достатъчно дълго, за да постигне споразумение с Брюксел тази зима. Протоколът ще отиде доста по-далеч отпреди, приемайки довода на британското правителство и много привърженици на Брекзит, че технологиите могат да решат ребуса, свързан с това как да се избегнат проверките между Северна Ирландия и Ирландия. Поверителни дипломатически документи, цитирани от \"Таймс\", разкриват решимостта на ЕС да премахне напрежението във връзка с ирландския въпрос. \"Най-големият нерешен проблем е Северна Ирландия\", се казва в един от документите. \"Във Великобритания има политическа мобилизация в това отношение. Затова ние се опитваме да изясним позицията на ЕС\", пише в него. ЕС прави и друг жест с цел укрепване на позицията на Мей, като внимателно подготвя своя протокол по такъв начин, че да не позволи на шотландските националисти да поискат същата сделка. \"Решението е формулирано конкретно за Северна Ирландия, така че не е приложимо за Шотландия - въпрос, който предизвиква тревога във Великобритания\", се казва в документа. Лидерите от ЕС ще използват своята среща на върха тази седмица, за да дадат сигнал, че преговорите за Брекзит навлизат в своята финална права. Те ще внимават да не казват нищо, което може да усложни живота на Мей у дома. Британският премиер трябва да се изправи пред конференцията на своята партия и лидерите от ЕС не искат Мей да се провали. Ако обаче след това правителството в Лондон продължи да отхвърля \"оперативния\" план на ЕС за избягване на \"твърда\" граница в Ирландия, ще има проблеми, когато дойде времето за следващата среща в Брюксел на 18 октомври, коментира \"Таймс\"./ БТА", "date": "2018.09.17", "title": "\"Таймс\": ЕС подкрепя план за ирландската граница в полза на Мей"}
{"url": "https://www.dnevnik.bg/evropa/2018/09/17/3312081_marosh_shefchovich_shte_se_sustezava_za_nominaciiata/", "text": "Зам.-председателят на Европейската комисия Марош Шефчович (от Словакия) обяви днес готовността си да бъде кандидат за следващ председател на институцията, предаде БТА. Шефчович ще участва във вътрешната надпревара в Партията на европейските социалисти (ПЕС). Окончателното решение кого ще издигне ПЕС за председател на eврокомисията се очаква да бъде взето през декември. В началото на септември германският консерватор Манфред  Вебер заяви желанието си  да наследи Жан-Клод Юнкер на поста. \"Искам да стана водещият кандидат на Европейската народна партия за европейските избори през 2019 г. и да бъда следващият председател на Европейската комисия\", написа в \"Туитър\" 46-годишният Вебер по време на среща с членове на ЕНП в Брюксел. Юнкер беше определян като \"шпиценкандидат\" (водещ кандидат) на ЕНП според наложилото се название на немски език  за тази процедура , която изисква европейските партии да издигат \"водещия кандидат в листата\" за европейските избори. Идеята на този подход, възприет през 2014 г., е, че председател на еврокомисията трябва да стане кандидатът на партията, излязла начело в изборите. Много европейски държавни лидери начело с Еманюел Макрон са против метода \"шпиценкандидат\". Според някои критици тази система е довела до политизиране на комисията, което се смята за вредно.", "date": "2018.09.17", "title": "Марош Шефчович ще се състезава за номинацията на социалистите за поста на Юнкер"}
{"url": "https://www.dnevnik.bg/biznes/2018/09/17/3312080_ginka_vurbakova_izliza_ot_firmite_si_za_sluncheva/", "text": "Собственикът на \"Инерком\" Гинка Върбакова напуска дружествата в групата, които притежават соларни централи, вероятно с намерението да спаси сделката за българския бизнес на ЧЕЗ. Неотдавна Комисията за защита на конкуренцията  не разреши сделката  тъкмо с мотива, че при евентуална сделка ще бъде налице концентрация, която ще окаже влияние на пазара на електроенергия.  През последните дни Върбакова е започнала разместване в шестте дружества, свързани със слънчеви централи, съобщава  \"Медиапул\" . Тя е излязла от управата именно на дружествата с фотоволтаиците – \"Диана хънт\" ЕООД (което управлява едната ВЕИ централа в с. Мало Конаре), \"Еко-Строй инженеринг\" ЕООД (оперираща втората мощност в Мало Конаре); \"Улер 2009\" ЕООД (третата мощност в Мало Конаре); \"Евро бетон\" ЕООД (стопанисващо четвъртата централа в Мало Конаре) и \"Риал Стейтс\" ЕООД (отговаряща за двете фотоволтаични полета в с. Сбор, Сакарджа). Това е отразено на 12 и 13 септември в Търговския регистър. Върбакова все още притежава 80 на сто от дружеството \"Солар Грийн Енерджи\", което на свой ред е собственик на горните пет фирми. Другите 20 процента във фирмата са на баща ѝ Никола Пайтаков чрез фирмата му \"АВС Къмпани\". Според неназовани от медията анализатори това е вероятно стъпка Върбакова не да спаси сделката, а дадения депозит от 5 млн. евро при подписването на предварителния договор през февруари. Според него тя имаше срок от 9 месеца да доплати сделката. Това обаче е невъзможно заради позицията на антимонополната комисия, която Върбакова обжалва. Наскоро обаче се разбра, че  съдът е насрочил дело по жалбата й  чак за следващата година. От централата на ЧЕЗ коментират през медията, че Върбакова ги е информирала за предприетите стъпки, които целят приключването на сделката в срок. Според КЗК, цитирана от сайта, няма смисъл от ново разглеждане на сделката, защото в решението по случая няма условие за разделяне с част от активите. ", "date": "2018.09.17", "title": "Гинка Върбакова излиза от фирмите си за слънчева енергия"}
{"url": "https://www.dnevnik.bg/sviat/2018/09/17/3312097_belgiia_shte_pita_grajdanite_kakvo_chasovo_vreme_da_se/", "text": "Белгийското правителство възнамерява да свика допитване до гражданите какво часово време да бъде използвано в страната, съобщават местни медии. Белгийският премиер Шарл Мишел ще обсъди със своите колеги от Холандия и Люксембург необходимостта трите държави да останат в един часови пояс. Това се налага заради настояванията на Европейската комисия занапред  смяната между лятно и астрономическо часово време  да престане. Комисията предлага до идната пролет всяка държава в ЕС да заяви какво време ще ползва постоянно - \"зимно\" или \"лятно\". Еврокомисарят по транспорта Виолета Булц коментира преди дни, че според това предложение ще бъде възможно часовите пояси в Европа да бъдат разделени не само отвесно, а и водоравно, включително например съседните Белгия и Холандия да изберат да бъдат с различно часово време. Мишел коментира, че би било недопустимо в държавите от Бенелюкс часовниците да показват различно. Той уточнява, че все още се обмисля под каква форма белгийците да се произнесат по открития въпрос кое часово време да се установи в страната. Настояванията на ЕК за отказ от на смяна на времето бяха оправдани с отпадналата необходимост от пестене на енергия, както и с допитване по интернет в разгара на летните почивки. Според резултатите от това допитване мнозинството европейци (над 80%) желаят смяната на часовото време да отпадне. Резултатите показват, че най-активни в допитването са били германците (3.79 на сто от населението), австрийците (2.94%) и финландците (0.96%). Най-сдържани в участието си в допитването са били британците (0.02%), италианците и румънците (0.04 на сто), датчаните (0.11%), холандците (0.16%) и българите (0.18%). Първоначалната идея за допитването в ЕС дойде от петиция на граждани на Финландия, разгледана от парламента в Хелзинки миналата година. Впоследствие водещи партии в Германия заявиха, че ще подкрепят предложение за премахване на смяната на времето. Така последва допитването на ЕК, очертало мнозинство за отпадането на смените. Сега комисията очаква яснота коя държава в кой часови пояс избира да бъде занапред. За да бъдат приложени, всички обсъждани промени трябва да бъдат подкрепени в Съвета на ЕС и в Европейския парламент. /БТА", "date": "2018.09.17", "title": "Белгия ще пита гражданите какво часово време да се използва в страната"}
{"url": "https://www.dnevnik.bg/sport/2018/09/17/3312090_iliana_raeva_hudojestvenata_gimnastika_stigna_suvsem/", "text": "Художествената гимнастика се намира на съвсем различен етап в развитието си, заяви президентът на българската федерация Илиана Раева. Думите ѝ дойдоха след  спечеления златен медал на пет обръча  в последния ден на световното първенство в София. \"Златен завършек на това толкова драматично и изпълнено с емоции състезание. Нашите красавици и героини успяха след тежкия за тях ден, но не и за българската гимнастика, защото те са първите, извоювали квота за олимпийските игри. В една много тежка конкуренция успаха да спечелят златен медал\", каза Раева. \"Всички медалистки в днешните (в неделя) финали допуснаха грешки, но вълнението е огромно. Битката вече не е като едно време само с един отбор, затова може би ние и нашите съперници допускаме грешки. Ние сме сред най-силните в света\", продължи тя. \"Много съм щастлива за сребърните медали в индивидуалното и за двата медала на ансамбъла. Имаме пълен комплект от медали - златен, сребърен и бронзов. Следващия път повече. Стъпка по стъпка към мечтаната звездичка, която си имаме всички. Правим си изводите и анализите и продължаваме напред още по-силни и по мотивирани\", заяви Раева. Президентът на федерацията посочи, че заедно с треньора на ансамбъла Весела Димитрова вече са направили анализ и имат \"невероятни идеи\" за нови съчетания на пет топки, както и на обръчи и бухалки. \"Момичетата са по-мотивирани от всякога. Това беше уникален завършек. Имам чувството, че имам криле в момента\", посочи тя. Димитрова каза, че има осем състезателки, от които да избира за ансамбъла и вероятно ще има промени. Раева изрази задоволството си, че в \"Арена Армеец\" са се събрали световните шампионки на България през годините. \"Което си мечтаех, се случи. Дойдоха всички световни шампионки. Те успяха, много е тежко. Искам да ви кажа, че новите ни световни шампионки са още едни бебета. Грешките, които допуснаха, са от липса на рутина, не от липса на тренировки. Още малко време им трябва, което те ще имат до олимпийските игри. Беше много полезно за нас това световно първенство, получихме много добра оценка. Имахме много сериозна подкрепа от страна на институциите.\" И добави, че е получила зелена светлина  България да кандидатства за домакинство на ново световно . Световното завърши с галавечер, в която участваха състезателки от България, Русия, Италия, Украйна, Беларус, Япония и Азербайджан. След това имаше и прием.", "date": "2018.09.17", "title": "Илиана Раева: Художествената гимнастика стигна съвсем различен етап в развитието си"}
{"url": "https://www.dnevnik.bg/bulgaria/2018/09/17/3312099_obshtinski_suvetnik_rital_bagaja_na_bezdomna/", "text": "Срещу общинския съветник от ВМРО в София Карлос Контрера е подадена жалба в полицията за това, че безпричинно е ритал багажа на възрастна жена по стълбите на метростанция \"Сердика\", се разбра от репортаж на Нова телевизия. \"Бяхме на метростанция \"Сердика\" към 20:30 ч. в петък вечерта. Една баба ни помоли да ѝ помогнем с багажа, тъй като ѝ тежеше. Докато разговаряхме с нея, Карлос Контрера слизаше надолу по стълбите и във видимо нетрезво състояние започна да рита багажа\", каза Ивелина Пламенова, една от свидетелките на инцидента. По нейните думи общинският съветник се държал нагло. Той обяснил поведението си с това, че е забранено да се оставя багаж без надзор на публично място, но у нея останало недоумението защо рита торбите, ако допуска, че са опасни. Друга свидетелка - Ирина Кръстева, твърди, че когато му направила забележка, Контрера започнал да я дърпа, а тя на свой ред също го блъснала. Двете жени извикали полиция. Полицаите призовали Контрера да се извини на жените, но той не го направил. Самият общински съветник потвърждава в социалните мрежи, че е ритнал торба и кашон, които смятал за изоставени. \"Някакво момиче, после и второ се разкрещява защо ритам багажа на бабата. Казвам, че е изоставен багаж. Започва разправия. Едно от момичетата посяга да ме удря и отиваме при полицая, охраняващ входа на метрото,\" е версията му. Контрера опитва да омаловажи сигнала на двете свидетелки с аргумента, че едната от тях е, според неговата терминология, \"джендър активист\". \"Всеки може да стане жертва (поради умисъл, както е в случая) на злостна кампания в социалните мрежи. В случая един джендър активист, защитаващ ЛГБТИ доктрината, пусна една нелепа история, за да маскари\", пише той във \"Фейсбук\".", "date": "2018.09.17", "title": "Общински съветник ритал багажа на бездомна"}
{"url": "https://www.dnevnik.bg/ot_vas/novini_ot_vas/2018/09/17/3312044_struga/", "text": "Струга е разположена от северната страна на Охридското езеро в Югозападна Македония. Старото име на Струга е било Енхалон, което означава \"змиорка\". Това не е учудващо, тъй като охридската змиорка започва миграцията си именно от гр. Струга към Саргасово море.", "date": "2018.09.17", "title": "Струга"}
{"url": "https://www.dnevnik.bg/bulgaria/2018/09/17/3312101_rumen_radev_edinstveniiat_mi_angajiment_kum_gl/", "text": "Единственият ми ангажимент към Младен Маринов е за неговото освобождаване. Това заяви пред журналисти президентът Румен Радев, цитиран от \"Фокус\". \"След всички проблеми и провали в МВР премиерът преценява дали това е най-лесният избор за министър. Негово е решението, негова е отговорността\", коментира Радев.  Гласуването на оставките на министъра на вътрешните работи Валентин Радев, министъра на транспорта Ивайло Московски и на министъра на регионалното развитие Николай Нанков, подадени заради катастрофата край Своге, при която загинаха 17 души, отпадна от дневния ред на парламента в четвъртък. Причината беше, че в деловодството на Народното събрание  не беше внесен указ на президента  Румен Радев, с който освобождава Младен Маринов от поста главен секретар на МВР. Промените в кабинета трябва да се гласуват в пакет. В момента има заседание на Коалиционния съвет при премиера Бойко Борисов. На него трябва да се обсъди кой ще бъде номиниран за министър на транспорта, след като  Александър Манолев се отказа , а преди това Ивайло Московски подаде оставка след катастрофата в Своге. Освен лидерите на ГЕРБ и \"Обединени патриоти\" - Волен Сидеров (\"Атака\"), Красимир Каракачанов (ВМРО) и Валери Симеонов (НФСБ), в съвета участват финансовият министър Владислав Горанов и лидерът на ГЕРБ в парламента Цветан Цветанов.", "date": "2018.09.17", "title": "Румен Радев: Единственият ми ангажимент към Младен Маринов е за неговото освобождаване"}
{"url": "https://www.dnevnik.bg/politika/2018/09/17/3312134_rosen_jeliazkov_e_nominiran_za_ministur_na_transporta/", "text": "Председателят на Комисията за регулиране на съобщенията и бивш главен секретар на Министерския съвет Росен Желязков е номиниран от управляващата коалиция за министър на транспорта. Това съобщи съпредседателят на \"Обединени патриоти\" Волен Сидеров след коалиционния съвет при премиера Бойко Борисов. До номинирането на Желязков се стигна, след като  Александър Манолев се отказа  след публикация на \"Капитал\", а преди това Ивайло Московски и още двама министри подадоха оставки след катастрофата в  Своге . Депутатът от ГЕРБ Петя Аврамова трябва да замени Николай Нанков като министър на регионалното министерство, а главният секретар на МВР Младен Маринов ще стане министър на мястото на Валентин Радев. Коалицията кани президента на среща Предлагаме на президента Радев да направим среща, за да обсъдим всички обстоятелства за освобождаването на Младен Маринов от поста на главен секретар на МВР, каза още Сидеров. Миналата седмицата смяната на министрите  не бе гласувана от парламента,  тъй като президентът Румен Радев не издаде указа за освобождаване на главния секретар на МВР Маринов. Сидеров обясни, че предложението за среща се прави за да няма съмнение президентът, че нещо се върши през неговата глава. Това е най-добрият начин да се реши въпросът, другото е напрежение, добави Сидеров. Цветанов добави, че оставките на тримата министри ще бъдат гласувани от парламента в четвъртък. Преди това трябва да има указ на Радев. Президентът в събота каза, че не е подписал указа, защото  нямало съгласувателна процедура , която била задължителна. От \"Дондуков\" 2 обясниха пред \"Дневник\", че към момента указ не е подписан и като се случи това, ще бъде съобщено. Днес и утре Радев е на посещение в Румъния. Младенов може да бъде освободен и без указ На въпрос на \"Дневник\" дали смяната в МВР може да бъде извършена и без указ Цветанов каза, че това е възможно. Съгласувателната процедура е задължителна при назначаването на бъдещата овакантена длъжност на главен секретар. \"Но когато има волеизявление от самия главен секретар за освобождаване от длъжността, сме в съвсем друга хипотеза и Министерският съвет е стартирал процедурата за неговото освобождаване\", каза Цветанов. \"Обръщаме се чрез медиите – защото явно президентът Румен Радев желае диалог чрез медиите, и заявяваме, че сме готови за среща, при която президентът да каже защо не иска да подпише указа. Не искаме да имаме конфронтация с президентската институция и президента на държавата\", добави Цветанов. Нека БСП да се обърне към своя президент Румен Радев и да го помоли да подпише указа за освобождаване на Младен Маринов, за да можем да гласуваме оставките, които те толкова искаха и за които ни обвиняваха, че ги бавим, призова опозицията Цветанов.", "date": "2018.09.17", "title": "Росен Желязков е номиниран за министър на транспорта (допълнена)"}
{"url": "https://www.dnevnik.bg/sviat/2018/09/17/3312106_internet_predpriemach_kupuva_spisanie_taim/", "text": "Собствеността на  сп. \"Тайм\"  се сменя отново осем месеца след като то бе купено от корпорацията \"Мередит\". Новите му собственици са съоснователят на Salesforce.com  Марк Бениоф  и съпругата му, които купуват медията като частни лица. Сделката е на стойност 190 млн. долара и според изявлението на корпорацията \"Мередит\" семейството няма да се меси в ежедневната работа или журналистическите решения, пише Би Би Си. Семейство Бениоф коментират, че изпитват дълбоко уважение към списанието.  Компанията майка \"Тайм\"  бе купена от \"Мередит\" през януари и новите собственици побързаха да разпродадат някои от най-известните ѝ заглавия. Бениоф, чието състояние е 6.7 млрд. долара според сп. \"Форбс\", е поредната високопоставена фигура в сферата на технологиите, която решава да придобие традиционна медия. През 2013 г. шефът на \"Амазон\" Джеф Безос купи \"Вашингтон пост\", а миналата година Лорийн Пауъл Джобс, вдовицата на Стив Джобс, купи мажоритарния дял в сп. \"Атлантик\".", "date": "2018.09.17", "title": "Интернет предприемач купува списание \"Тайм\""}
{"url": "https://www.dnevnik.bg/sport/2018/09/17/3312069_po_holivudski_igrach_ot_nfl_poluchi_prozrenie_i/", "text": "Излизаш на терена, играеш цяло полувреме и изведнъж решаваш да прекратиш кариерата си без видима причина... Така разказана, историята на състезателя по американски футбол Вонтей Дейвис изглежда като част от сценарий от Холивуд. 30-годишният играч на \"Бъфало билс\" изненада всички с начина, по който приключи кариерата си в Националната футболна лига (НФЛ). На почивката на мача с \"Лос Анджелис чарджърс\" Дейвис е заявил пред треньора си Шон Макдермот, че няма да влезе отново в игра. \"За мен и семейството ми е много по-важно да се оттегля здрав, отколкото да прегърна манталитета на боец и да се откажа твърде късно, куцайки\", написа в изявление в \"Туитър\" вече бившият състезател.  В него той обясни, че мисълта за отказване е дошла спонтанно. Дейвис допълни, че е взел решението, защото се чувства физически изчерпан. \"Не си представях отказването ми от НФЛ по този начин. Досега правех с тялото си това, за което беше програмирано - да бъда подготвен за деня на мача. Преживях многобройни операции и преминах през различни контузии в кариерата ми\". \"Психически винаги очаквам да се представям на най-високо ниво, но физически знаех, че днес това не е възможно. Имах откровен момент със себе си. Когато бях на терена, не го почувствах правилно и казах на треньорите, че не съм себе си\", заяви Дейвис. Решението му обаче не срещна одобрението на някои от съотборниците му. \"Никога не съм виждал нещо подобно и нямам какво да кажа за Вонтей. Ще му отдам малко повече уважение, отколкото той ни показа днес с напускането си по средата на играта\", Лоренцо Алекзандър.", "date": "2018.09.17", "title": "По холивудски: как играч от НФЛ получи прозрение и прекрати кариерата си по средата на мач"}
{"url": "https://www.dnevnik.bg/biznes/2018/09/17/3312138_iskaneto_na_bulgargaz_za_poskupvane_na_prirodniia_gaz/", "text": "Искането на \"Булгаргаз\" природният газ да поскъпне с 13.89% през четвъртото тримесечие е обосновано, се казва в експертен доклад на Комисията за енергийно и водно регулиране (КЕВР), която е разгледала заявлението на държавния газов доставчик. В доклада се посочва, че цените на алтернативните горива, от които зависи и доставната цена на \"Газпром експорт\", са се вдигнали средно със 7% за година. Друг ценообразуващ компонент - валутният курс на лева към щатския долар, осреднен за период от четиридесет и пет дни, се е увеличил с 3.21% до 1.68944 лв. за 1 долар. В доклада са отчетени и разходите на \"Булгаргаз\" за транзитни такси, за компонента \"обществена доставка\", за съхранение, за компенсиране на разходи, произтичащи от наложени задължения към обществото. Въз основа на предоставените данни и документи и след направените изчисления, цената за IV тримесечие на 2018 г., по която общественият доставчик следва да продава природен газ на крайните снабдители на природен газ и на клиенти, присъединени към газопреносната мрежа, е в размер на 456.65 лв./1000 куб. м или 43.28 лв./MWh (без акциз и ДДС), е заключението на експертите. Докладът им ще бъде обсъден на открито заседание на регулатора на 25 септември.", "date": "2018.09.17", "title": "Искането на \"Булгаргаз\" за поскъпване на природния газ е обосновано, сочи доклад"}
{"url": "https://www.dnevnik.bg/bulgaria/2018/09/19/3312041_kratki_novini_dvijenie_bulgariia_na_grajdanite_poiska/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Утре ще бъде избран шеф на метеоролозите  Управителният съвет на БАН удължи до утре срока, в който трябва да бъде избран временно изпълняващ длъжността директор на Националния съвет по метеорология и хидрология (НИМХ). Предишният титуляр проф. Христомир Брънзов обяви, че ако не бъде подписано споразумение, утре метеоролозите ще прекратят работа на 24-часови смени, съобщи \"Фокус\". Става въпрос за споразумение, според което метеоролозите да излъчат и други кандидатури за временно изпълняващ длъжността директор. Автобус се запали на АМ \"Люлин\", няма жертви Огнеборци са се отзовали на сигнал за пожар, възникнал в автобус на АМ \"Люлин\" около 13.30 часа. Всичките деветима пътници са невредими, съобщава МВР. Инцидентът е станал в участъка между втория и третия тунел в посока София. Пътни полицаи подпомагат трафика в участъка. Водачите да шофират с повишено внимание, предупреждават от МВР. Жена и дете загинаха при катастрофа заради шофьор без книжка Жена на 22-години и 2-годишно дете загинаха при инцидент с автомобил на пътя между град Бяла Слатина и село Полица, предаде агенция \"Фокус\". Те се возели на предната седалка на автомобил, управляван от 35-годишен мъж без книжка. Той губи управление над превозното средство и колата се блъска в крайпътно дърво. Водачът на автомобила е транспортиран в болницата в града с множество наранявания. \"Движение България на гражданите\" поиска анкетна комисия за ареста на журналисти С действията си пернишката полиция е саботирала международно журналистическо разследване на мащабна корупция, пишат от \"Движение България на гражданите\" (ДБГ) в свое отворено писмо. Според тях \"за пореден път МВР на Бойко Борисов работи като комунистическа милиция,  задържайки свободомислещите , за да прикрие истината за феодалния модел на управление в страната\". Позицията им е, че е налице е срамен удар срещу свободата на словото и ако той не бъде напълно разнищен, персонална вина за него ще носи министър-председателят и обществото ще очаква неговата оставка. Те настояват и за позиция на премиера, президента и главния прокурор и всички засегнати институции.", "date": "2018.09.17", "title": "Кратки новини: Утре ще бъде избран шеф на метеоролозите"}
{"url": "https://www.dnevnik.bg/evropa/2018/09/17/3312173_polsha_iska_da_dostigne_blagosustoianieto_na_germaniia/", "text": "Лидерът на управляващата в Полша дясна националистическа партия \"Право и справедливост\" Ярослав Качински заяви намерението на сегашните власти да издигнат благосъстоянието на полските граждани до показателите на Германия, предаде ТАСС, цитирайки негово радиоинтервю, излъчено днес. \"Всички ние искаме Полша по-бързо да намали разрива, който все още съществува между нас и страните от Западна Европа, макар че той все повече намалява. Говорим даже не за средноевропейските показатели, защото в тези граници влизат и страни, които са значително по-бедни от Полша, като например България\", отбеляза Качински. \"Нашата цел е в Полша да се живее отначало поне като в Италия, после - като във Франция, а в крайна сметка - като в Германия\", заяви той, като добави, че в бъдеще е възможно страната да достигне дори равнището на Холандия. /БТА", "date": "2018.09.17", "title": "Полша иска да достигне благосъстоянието на Германия, заяви Качински"}
{"url": "https://www.dnevnik.bg/sviat/2018/09/17/3312169_raketata_svalila_boinga_v_ukraina_e_tam_oshte_ot_1986/", "text": "Ракетата, с която бе свален малайзийският пътнически самолет през лятото на 2014 г. над Украйна, е била изпратена в Украйна през 1986 г. - още преди разпадането на бившия СССР в края на 1991 г. Тази нова версия посочи днес представител на руското министерство на отбраната по време на пресконференция. Ведомството, което в началото тиражираше и твърдения, че украински боен самолет бил стрелял по боинга от полет МН17, сега заявява, че ракетата от комплекс \"Бук\" е била изпратена на 29 декември 1986 г. в зенитната част 20152, разположена тогава в Прикарпатския военен окръг в Тернополската област на Украинската съветска република. След това не била регистрирано ракетата да е връщана на територията на Руската федерация. Международната разследваща група (JIT), работеща от Холандия,  обяви през май , че зенитно-ракетният комплекс \"Бук\", от който е стреляно, принадлежи на 53-та зенитна бригада от руската армия, базирана в Курск. Москва категорично отрича подобни системи да са прекосявали украинската граница. Днес говорителят на министерството Игор Конашенков каза, че въпросните доказателства на JIT били фалшифицирани, а Украйна не само носи отговорност за трагедията, но и е виновна за манипулиране на следствието. Групата разследващи журналисти \"Белингкат\"  обърна внимание в публикация през юни , че ракета за \"Бук\", която би трябвало отдавна да е унищожена, е била използвана от руската корпорация \"Алмаз-Антей\" през 2015 г. за тестовете ѝ, целящи да докажат, че малайзийският самолет не е свален над Източна Украйна от оръжие, принадлежащо на армията на Русия. На 25 май министерството на отбраната  обяви , че след разпадането на бившия СССР в края на 1991 г. не е доставяна на Украйна нито една ракета за някой от нейните 20 зенитни дивизиона с комплекси \"Бук\". В това съобщение се обясняваше и кога и защо се унищожават ракетите за тези комплекси. \"Гаранционният срок за експлоатация на дадения тип зенитни ракети е 15 години, предприятието производител може да го удължи с още 5 години, но не повече от два пъти. След 25 години експлоатация всички ракети за комплекси \"Бук\" без изключение подлежат на снемане от въоръжение и утилизация. По-нататъшното използване на дадените изделия носи пряка заплаха за живота на военнослужещите най-вече заради небезопасността на барутните заряди на двигателите.\" По руските изисквания тя би трябвало да е снета от въоръжение и унищожена не по-късно от 2011 г. Руското министерство казва, че такива ракети може да са използвали украински военни, но следствието, което все още не твърди, че демонстрираните в Холандия отломки са именно от ракетата-убиец, не е установило движение на подобен зенитен комплекс в района в дните преди и след катастрофата.", "date": "2018.09.17", "title": "Ракетата, свалила боинга в Украйна, е там още от 1986 г., заяви Москва"}
{"url": "https://www.dnevnik.bg/sviat/2018/09/17/3312178_bulgariia_e_predposledna_v_es_po_choveshko_razvitie/", "text": "България се намира на 51 място в групата на държавите с много високо човешко развитие, изпреварена от Русия и Черна гора, а след нея са Румъния, Беларус и Бахамите. Страната е и предпоследна от всички държави в ЕС. Индексът на човешкото развитие  на ООН измерва  здравето, образованието и доходите  на хората. Начело на класацията са Норвегия, Швейцария, Австралия, Ирландия и Германия, а в дъното – Нигер, Централноафриканската република, Южен Судан, Чад и Бурунди. Глобалното здраве  се е повишило значително от 90-те години насам, като  средната продължителност на живота  в глобален аспект вече е 7 години по-дълга. Напредъкът специално на  Субсахарска Африка  и Южна Азия е средно с 11 години. Децата в училищна възраст прекарват в образователни институции 3.4 години повече, отколкото през 1990 г. В наши дни  дете, родено в Норвегия , може да очаква да живее повече от 82 години и да прекара 18 от тях, учейки, докато дете, родено в Нигер, ще доживее вероятно до 60 и ще учи само в 5 от тях. Важен източник на неравенство е пропастта между  мъжете и жените . В глобален мащаб индексът за жените показва 6% по-ниски стойности, отколкото при мъжете, заради по-малките им доходи и ограничения достъп до образование в някои държави. Също така само 49% от всички жени по света са на пазара на труда, докато за мъжете процентът е 75%. Дори когато участват в него, безработицата при жените с 24% по-висока от тази при мъжете, те вършат и по-голямата част от неплатената домакинска работа.", "date": "2018.09.17", "title": "България е предпоследна в ЕС по човешко развитие, показа доклад на ООН"}
{"url": "https://www.dnevnik.bg/bulgaria/2018/09/17/3312144_doverieto_e_vajno_za_razvitieto_na_edna_firma/", "text": "Доверието е един от важните фактори за развитието на една фирма, но когато то се пропуква под ударите на токсичните слухове и клюки, развитието е трудно постижимо. Всъщност няма нищо по-хубаво от фирма, лишена от интриги и лицемерие. Не е необходимо  да сте изпълнителен директор , за да се погрижите за създаването на комфортна и приятелска атмосфера в офиса. Това може да се стори от мениджър или дори служител, но задължително някой трябва да поеме инициативата. Ако имате желание да поемете инициативата за  премахване на слуховете и лъжите  в офиса, трябва да се подготвите доста добре. Добре ще е да покажете на всички ваши колеги, че в доверието и доброто отношение се крие тайната за приятелската атмосфера в офиса, а все пак повечето хора стоят на работното място повече от 5-6 часа на ден. Колкото по-комфортно е за всички, толкова по-бързо и неусетно минава работният ден, а освен това продуктивността и синхронът се вдигат в пъти. Обсъждайте слуховете открито.  Ако в офиса се усети напрежение  или онова дразнещо ушите \"шушукане\", съберете колектива и всички обсъдете какъв е проблемът. Не е нужно да се посочва виновник, просто разяснете конкретния въпрос, станал повод за клюки. Ако обаче не може да се справите с интригите на работното място, може би е време да се замислите за смяна на компанията, за която работите. Разгледайте актуалните топ обяви за работа на  Karieri.bg .  търси: PHP Developer Журналист с ресор \"Лични финанси\" за \"Капитал\"  търси: Senior Auditor, Financial Services Accountant  търси  Building Engineer търси  Мениджър на финансов център търси  Мениджър продажби  търси: Business Development Manager – HR Services Accountant with English търси: Junior Consultant – Aspiring Talent Senior Consultant – Leader, Dreamer & Achiever търси: Инспектори по банков надзор в отдел \"Финансови институции\" Счетоводители в отдел \"Вътрешно счетоводство и планиране\" Счетоводители  търси: House Advisor / Възпитател Teacher of Arts A Part-time Teacher in English  търси: Fundraising Campaign Coordinator Web and Social Media Consultant  търси  Education Abroad Consultant \"  търси  IT ръководител търси  Директор \"Кампании и комуникации\"  търси  Счетоводител", "date": "2018.09.17", "title": "Доверието е важно за развитието на една фирма"}
{"url": "https://www.dnevnik.bg/bulgaria/2018/09/17/3312149_gradskiiat_sud_nepravilno_e_prekratil_deloto_sreshtu/", "text": "Делото срещу бившия шеф на Агенция \"Пътна инфраструктура\" (АПИ) Лазар Лазаров няма да се връща на прокуратурата, защото обвинението е достатъчно ясно и не са допуснати нарушения, които да налагат то да бъде прекратено. Това е решил Софийският апелативен съд (САС), като е уважил протеста на прокуратурата срещу прекратяването на делото срещу Лазаров, информира  news.lex.bg . Определението на втората съдебна инстанция е окончателно, което означава, че градският съд трябва да насрочи заседание за даване ход на процеса. В средата на август съдия Николай Николов от Софийския градски съд (СГС)  върна обвинителния акт срещу бившия шеф на пътната агенция, защото бил разпокъсан и не се разбирало как според прокуратурата е извършено престъплението. Апелативните съдии Веселин Пенгезов, Невена Грозева и Пламен Дацов приемат, че неясните за градския съд обстоятелства са по съществото на делото и не са основания за прекратяването му. В определението си апелативният съд посочва, че качеството на обвинителния акт е резултат от работата на прокурора и Лазаров е пратен на съд  за умишлена безстопанственост, свързана със строежа на магистрала \"Марица\", от която според прокуратурата са нанесени щети на АПИ за над 41.6 млн. лева. Агенцията обаче отказа да се конституира като граждански ищец по делото, защото не смята, че е ощетена.", "date": "2018.09.17", "title": "Градският съд неправилно е прекратил делото срещу бивш шеф на пътната агенция"}
{"url": "https://www.dnevnik.bg/sviat/2018/09/17/3312183_shveicariia_poiska_rusiia_nezabavno_da_prekrati/", "text": "Властите в Швейцария са направили по-трудно предоставянето на разрешителни за дипломатически статут на руски граждани след поредица публикации в медиите, че всеки четвърти от десетките руски дипломати на територията на страната е шпионин. Това  съобщи \"Файненшъл таймс\" , позовавайки се на швейцарското външно министерство. В неделя министерството призова Москва незабавно да прекрати незаконната дейност на свои правителствени служители в страната. Сергей Гармонин, руският посланик в Берн, е бил извикан в министерството - за трети път само през 2018 г. - за протест по повод неправомерните действия на руски граждани срещу швейцарски обекти, се казва още в съобщението. Посолството отвърна, че медийните публикации са \"нападки срещу Москва без основание и доказателства\". В петък швейцарското разузнаване потвърди статии в швейцарски и холандски вестници, в които се описваше координирано с британските спецслужби тристранно пресичане на руска шпионска операция в края на март, насочена срещу важен правителствен център за анализ на химически вещества в Швейцария. Лабораторията край Берн се използва както за пробите от нападението в Солсбъри или химическите атаки в Сирия. Двама руски граждани, за които се подозира, че работят за спецслужбите, са били експулсирани в края на март от Холандия. Швейцарската прокуратура разкри също, че разследва кибератака от март 2017 г. срещу швейцарския офис на Световната агенция за борба с допинга (WADA), базирана в Монреал, Канада. Прокурорите потвърдиха, че разследваните са същите двама изгонени руснаци. През 2015 г. WADA замрази правата на руската антидопингова агенция (RUSADA) след заключения, че руската държава и нейните спецслужби участват в прилагането и прикриването на допингови програми за руски спортисти, включително по време на олимпийските игри в Сочи пред 2014 г.", "date": "2018.09.17", "title": "Швейцария поиска Русия незабавно да прекрати незаконната си дейност на нейна територия"}
{"url": "https://www.dnevnik.bg/photos/2018/09/17/3312193_snimka_na_denia_s_metla_pred_narodnoto_subranie/", "text": " се провежда протестът \"Оставка, съд и смяна на системата\" срещу правителството пред Народното събрание.", "date": "2018.09.17", "title": "Снимка на деня: С метла пред Народното събрание"}
{"url": "https://www.dnevnik.bg/sviat/2018/09/17/3312184_ukraina_shte_prekrati_dogovora_za_priiatelstvo_s_rusiia/", "text": "Украинският президент Петро Порошенко обяви, че е подписал указ, с който ще прекрати действието на договора за приятелство, сътрудничество и партньорство между страната му и Русия, сочи съобщение на  сайта на държавния глава , цитирано и от РБК. Решението е било подготвено от Съвета за национална сигурност и отбрана на Украйна още на 6 август, се обяснява в документа. Според агенция УНИАН това е още една стъпка към отказ от договора, за която Русия предстои да бъде уведомена официално до 30 септември. Указът на Порошенко влиза в сила към датата на публикуване и с това се задейства процедурата по прекратяване на договора. Към текста му се прилага решение на съвета, според което договорът, подписан на 31 май 1997 г., се прекратява съгласно чл. 40 - той се подновява автоматично, ако някоя от страните не заяви желание да го направи не по-малко от 6 месеца преди изтичането му (той влезе в сила след ратификацията в Киев и Москва, съответно през 1998 и 1999 г.). За това украинското външно министерство ще уведоми ООН и Организацията за сигурност и сътрудничество в Европа, подготвяйки и проектозакон за тази стъпка, съгласно решенията на Съвета за сигурност. Първият украински дипломат Павло Климкин вече е казвал, че пакетът документи за разтрогване на договора е подготвен. \"Винаги съм казвал, че Русия е нарушила всичко, което е възможно, в този договор\", каза тогава Климкин, цитиран от \"Интерфакс Украйна\". Подписаният от президентите Борис Елцин и Леонид Кучма текст  цели да регламентира  отношенията на уважение на териториалната цялост и да въведе и за двете страни задълженията да не използват територията си във вреда една на друга. Договорът се поднови автоматично, след като изтече на 1 април 2009 г., тъй като нито една от двете страни не поиска прекратяването му 6 месеца преди тази дата. Киев обаче счита, че Русия не изпълнява договора, като посочва анексията на Крим през март 2014 г. и действията ѝ в Източна Украйна.", "date": "2018.09.17", "title": "Украйна ще прекрати договора за приятелство с Русия"}
{"url": "https://www.dnevnik.bg/evropa/regioni/2018/09/17/3312209_decata_v_13_uchilishta_v_smoliansko_shte_imat_po-leki/", "text": "В Смолянска област 13 средни и основни училища ще осигурят шкафчета на учениците за новата учебна година. Те ще бъдат персонални и в тях децата от първи до седми клас ще могат да заключват вещите, които ще са им необходими през седмицата – екипи, маратонки, бои и други пособия, за да не ги носят всеки ден в тежките раници, предаде  \"Отзвук\" . Списъкът с училищата бе публикуван от Министерството на образованието и науката и включва класираните по Националната програма на МОН \"Осигуряване на съвременна образователна среда\", модул \"Осигуряване на ученически шкафчета\". Целта на модула към програмата на МОН е олекотяването на ученическите раници. Училищата трябва да осигурят част от необходимите им средства, а държавата ги съфинансира.", "date": "2018.09.17", "title": "Децата в 13 училища в Смолянско ще имат по-леки раници през новата учебна година"}
{"url": "https://www.dnevnik.bg/politika/2018/09/17/3312222_pravitelstvoto_shte_kupi_shkafcheta_za_vsichki/", "text": "Разгледахме няколко теми на днешния съвет. Има решение да се осигурят шкафчета за всяко училище за сметка на държавния бюджет, тъй като стана ясно, че учениците се оплакват от тежките раници. Увеличаваме и заплатите на държавните служители с 10% от 1 януари. Това съобщи съпредседателят на \"Обединени патриоти\" Волен Сидеров след  заседание на коалиционния съвет  при премиера Бойко Борисов. Лидерът на ГЕРБ в парламента и заместник-председател на партията Цветан Цветанов добави, че днес ще има решение на Министерския съвет за целевото осигуряване на останалите финансови средства, необходими за шкафчета за първолаците. Министърът на образованието и науката Красимир Вълчев съобщи по \"Нова телевизия\", че шкафчета ще бъдат осигурени за всички ученици от първи до седми клас у нас. Това ще се случи до края на годината. За това ще бъдат отпуснати над 6 млн. лева допълнително. През настоящата година за пръв път правителството осигури средства за купуването на 120 000 шкафчета, необходими на училищата, за близо 40% от учениците в начален етап на образование. \"Изпълнението на приходите е добро и можем да финансираме закупуването на шкафчета за всички учебни заведения\", каза Вълчев. Той обясни, че това е една от мерките за намаляване теглото на ученическите раници и за подобряване организацията на занятията. \"Препоръчахме на училищата да оптимизират седмичните разписания, така че да носят по-малко учебници и учебни комплекти. В същото време осигуряваме достъп до електронно четими варианти на учебниците\", добави още министърът. Цветанов обясни след заседанието, че може да се направи добра прогноза за бюджет 2019 и затова ще се увеличат заплатите на държавните служители. Това ще им даде допълнителна мотивация, за да си вършат по-добре работата, а в същото време изискванията към тях ще бъдат много повече, добави Цветанов. Увеличаването на заплатите на всички заети в бюджетния сектор  беше обсъдено  от правителството миналата седмица. Това ще струва допълнително около 1.1 млрд. лв., или около 1% от БВП.", "date": "2018.09.17", "title": "Правителството ще купи шкафчета за всички ученици до 7 клас"}
{"url": "https://www.dnevnik.bg/sviat/2018/09/17/3312212_vashington_obezsili_vizite_na_semeistvoto_na/", "text": "САЩ обезсилиха визите за семейството на посланика на  Организацията за освобождение на Палестина  в поредния епизод от влошаването на отношенията между администрацията на Доналд Тръмп и лидерите на палестинците. Посланик Хусам Зомлот, който оглавяваше делегацията на ООП в САЩ, съобщи, че семейството му, включително двете му деца, са напуснали страната, след като са били уведомени, че визите им ще изтекат идния месец, когато  мисията бъде затворена , а не през 2020 г., докато първоначално са били валидни. Решението мисията да бъде затворена бе съобщено миналата седмица. Миналия месец САЩ спряха финансирането си за агенция на ООН, която подпомага палестински бежанци. Правителството на Тръмп предприе поредица мерки срещу палестинското ръководство, което  замрази отношенията с американските длъжностни лица  след едностранното признаване от САЩ през декември 2017 г. на  Ерусалим за столица на Израел . Статутът на Ерусалим е един от най-трудните за решаване проблеми между Израел и палестинците.", "date": "2018.09.17", "title": "Вашингтон обезсили визите на семейството на палестинския посланик в САЩ"}
{"url": "https://www.dnevnik.bg/sviat/2018/09/17/3312206_rusiia_opitva_da_vliiae_na_referenduma_v_makedoniia/", "text": "Русия се опитва да повлияе на резултата от референдума за смяната на името в Македония, каза министърът на отбраната на САЩ Джеймс Матис, цитиран от македонски издания, \"Ройтерс\" и \"Вашингтон пост\". Матис,  поредният западен представител  на посещение в Македония от август насам (и  първият американски министър  на отбраната там от 14 г.), пристигна две седмици преди допитването на 30 септември. Той направи коментара преди разговори с колегата си Радмила Шекеринска и с македонския премиер Зоран Заев. Той е поредният представител, пристигнал в Скопие в седмиците преди референдума. Още преди пътуването той каза, че Македония е цел на руска намеса, както и други страни, тъй като Москва не желае страната да влезе в НАТО. И граждански организации в македонското общество твърдят, че има онлайн групи, които действат в полза на Русия. Заев обаче каза днес на друго събитие, цитиран от електронното издание МКД, че няма доказателства за намеса. \"Да промени мисленето на македонския народ\" \"Не искаме да видим как Русия прави (в Македония) това, което е опитала в много други страни\", каза министърът в самолета на път към Скопие, предаде \"Вашингтон пост\". \"Няма съмнение, че са прехвърлили пари и са извършили по-мащабни кампании за влияние\", добави той, но не уточни до каква степен действията на Москва, за които говори, са се увенчали с успех. Според помощник-министъра на отбраната Лаура Купър Русия се опитва \"да промени мисленето на македонския народ\", като използва \"дезинформация и други форми на злонамерени влияния\". Групи, за които се твърди, че са финансирани от Русия, призовават или за бойкот, или за гласуване \"против\" на референдума, с който страната ще се преименува на Северна Македония. Противниците на документа, подписан с Гърция, сред които е и основната опозиционна партия ВМРО-ДПМНЕ, го определят като \"вреден\" и \"национална катастрофа\" с твърде големи отстъпки пред Атина. На пресконференция с двамата македонски представители Матис обясни, че САЩ искат да разширят сътрудничеството в киберсигурността с балканската страна. Вашингтон освен това \"признава вашето лидерство като сила за стабилност в региона и отвъд него, а страната ви допринася за мира чрез участието си в мисиите на ООН, НАТО и ЕС\", каза Матис на Заев. Вчера  в. \"Ню Йорк таймс\" съобщи , че САЩ одобрили финансиране от 8 млн. долара за превенция на руската кампания в Македония, но парите на практика не са използвани, а предоставянето им е отнело година. \"Да се гласува\" Министър-председателят, който се включи във  вчерашен митинг на привърженици  на смяната на името, каза: \"Няма алтернатива за Република Македония на членството в НАТО и ЕС.\" Матис, цитиран от сайта \"Нова тв\", също застана зад  референдума : \"Вашата страна... трябва да използва историческата възможност да се върви напред и да се гласува на референдума. Това е най-важното гласуване във вашата страна.\" Министърът също така похвали договора като \"труден компромис, постигнат с търпелива дипломация\". Освен това \"ние сме готови да ви пожелаем добре дошли като 30-а страна членка\", добави той, имайки предвид присъединяването на Македония към НАТО.", "date": "2018.09.17", "title": "Русия опитва да влияе на референдума в Македония, обявиха САЩ"}
{"url": "https://www.dnevnik.bg/video/2018/09/17/3312254_terminalite_za_e-vinetki_shte_rabotiat_na_8_ezika_video/", "text": "Електронните винетки за леките коли и превозните средства до 3.5 тона ще се купуват от терминали за самообслужване, чиито менюта ще са на осем езика - български, английски, немски, гръцки, румънски, сръбски, турски и руски, съобщи агенция \"Пътна инфраструктура\". Общо 500 ще са устройствата, разположени по основните пътни направления и граничните пунктове. Разработчик на системата е консорциум \"Капш Трафик Солюшънс\". Освен от терминал за самообслужване, електронна винетка ще може да се купи от уеб портал и от мобилно приложение, които в момента се разработват. Запазва се и вариантът за покупка на гише от разпространителската мрежа.", "date": "2018.09.17", "title": "Терминалите за е-винетки ще работят на 8 езика (видео)"}
{"url": "https://www.dnevnik.bg/photos/2018/09/17/3312237_fotogaleriia_turjestvata_v_denia_na_sofiia/", "text": "Няколко тържества белязаха традиционното честване на Деня на София.", "date": "2018.09.17", "title": "Фотогалерия: Тържествата в деня на София и новите почетни граждани"}
{"url": "https://www.dnevnik.bg/bulgaria/2018/09/17/3312280_bezraboticata_namalia_do_56_prez_avgust/", "text": "Регистрираната безработица намаля с 0.1 процентни пункта до 5.6% през август, съобщи Агенцията по заетостта. Показателят е с 1.1 процентни пункта по-нисък, отколкото през същия месец на 2017 г. Регистрираните безработни в края на месеца са общо 183 962, с 1% по-малко, отколкото в края на юли и с 15.8% под равнището им преди година. През август в бюрата по труда са се регистрирали като безработни 22 189 души като 1 416 от тях преди са били неактивни, тоест хора, които нито работят, нито учат, нито търсят работа. Общо 15 764 души са постъпили на работа през месеца, като 81.6% - в реалната икономика. Заявените работни места на първичния пазар на труда през август са 18 024, като 64.4% от тях са в частния сектор. Най-голям дял свободни работни места са заявени в преработващата промишленост (22.1%), административните и спомагателните дейности (17.7%), образованието (16%), търговията (12.1%), строителството (6.2%), хотелиерството и ресторантьорството (6.2%). Най-търсените професии през месеца са били: преподаватели; персонал, зает в сферата на персоналните услуги (бармани, сервитьори, готвачи, камериери); работници в добивната и преработващата промишленост, строителството и транспорта; оператори на стационарни машини и съоръжения; работници по събиране на отпадъци и сродни на тях; продавачи; металурзи, машиностроители и сродни на тях и занаятчии и др.", "date": "2018.09.17", "title": "Безработицата намаля до 5.6% през август"}
{"url": "https://www.dnevnik.bg/bulgaria/2018/09/17/3312276_purvi_klas_shte_zapochnat_130_zatvornici/", "text": "Включените в учебната дейност затворници в цялата страна са 1170, от които 130 са първокласници. Това съобщи пресцентърът на Министерството на правосъдието. Във всички затвори има разкрити училища. \"Лишаването от свобода е достатъчно изпитание с трайни последици за всеки човек и затова времето на престоя трябва да се използва за позитивни дейности, които ще намалят риска от рецидив\", заяви днес зам.-министърът на правосъдието Николай Проданов при откриването на новата учебна година в ловешкия затвор. Там през тази учебна година ще има 143-ма ученици от първи до 12 клас, първокласниците са седем.  След София, където има 336 ученици, 32 от които първокласници, най-висок е броят на учениците в Стара Загора - 187, в Ловеч - 143, в Бургас - 103 и в Бобов дол - 95. В единствения женски затвор в Сливен за включване в учебна дейност са проявили желание 55 жени. 14 пък са непълнолетните затворници, които от тази есен вместо в Бойчиновци ще пристъпят прага на класните стаи в  напълно ново и модерно обзаведено училище във Враца .  При откриването на учебната година в Ловеч днес Проданов заяви, че успешното взаимодействие между затвора и училището е довело до разрастване на учебната дейност и до подобряване образователните услуги в затвора. Училището към затвора в Ловеч, което има разкрити филиали в затворите в Плевен и в Белене, предоставя възможност за завършване на основно или средно образование и паралелно с това да се придобие професионална квалификация по професии, търсени на пазара на труда, каквито са например \"Шлосерство\" и \"Монтажник на ВиК инсталации\". Повишаването на квалификацията и придобиването на документ за завършена степен на образование а това също влияе на мотивацията на лишените от свобода да участват в процеса на обучение. Учебният процес, провеждан в училищата в местата за лишаване от свобода, е съобразен с нормативната уредба на Министерството на правосъдието и Министерството на образованието и науката и се извършва от квалифицирани специалисти. Всички учители заемат преподавателското си място според изискванията на образователното ведомство. Обучението се извършва по учебни програми, пригодени за възрастни, изтърпяващи наказание в местата за лишаване от свобода, в две направления - общообразователно и професионално.", "date": "2018.09.17", "title": "Първи клас ще започнат 130 затворници"}
{"url": "https://www.dnevnik.bg/sport/2018/09/17/3312291_ferari_viarva_che_borbata_za_titlata_vuv_formula_1/", "text": "Ферари\" ще продължи да се бори за титлата във Формула 1, заяви спортният директор на отбора Маурицио Аривабене. Той посочи, че въпреки развоя в Гран при на Сингапур не всичко е загубено в надпреварата с \"Мерцедес\". Люис Хамилтън спечели състезанието и увеличи преднината си спрямо Себастиан Фетел на 40 точки. При конструкторите \"Мерцедес\" води с 37 точки пред \"Ферари\". \"Победителят си заслужи победата. След като Себастиан изпревари Верстапен, опитахме агресивен подход, опитвайки се да направим пресичаща стратегия с гумите ултрасофт. За нещастие по време на обиколката, която се оказа ключова, се озовахме зад друга кола и не можехме да се движим с достатъчно добра скорост\", заяви Аривабене. \"Въпреки резултата не всичко е загубено. Сега спокойно и с решителност ще се борим в последните състезания\", добави той.", "date": "2018.09.17", "title": "\"Ферари\" вярва, че борбата за титлата във Формула 1 остава отворена"}
{"url": "https://www.dnevnik.bg/sport/2018/09/17/3312257_v_podgotovka_za_posledniia_si_tanc_duein_ueid_obiavi/", "text": "В емоционално видео ветеранът Дуейн Уейд обяви, че ще изиграе последния си сезон в Националната баскетболна асоциация (НБА). 36-годишният състезател ще облече отново екипа на \"Маями\", където премина голяма част от кариерата му. Очаква се до края на седмицата Уейд да подпише едногодишен договор с \"горещите\" със заплата 2.4 милиона долара. Американецът ще кара своя 16-и сезон в НБА. \"Винаги съм правил нещата по своя начин, независимо дали са били добри или лоши. Стигнах дотук, защото вършех това, което смятам, че най-добро за мен и семейството ми. Чувствам за правилно да ви помоля да се присъедините за един последен танц, за един последен сезон\", каза Уейд. Той допълни, че през лятото се е колебаел дали да прекрати кариерата си, но е намерил отговори на въпросите, които са го измъчвали.  \"Това е. Дадох на играта всичко, което имах, и съм доволен. Готов съм да го направя за един последен сезон, като дам всичко, което ми е останало\". \"Дадох всичко, за да стигна до целта, която винаги съм преследвал. Това е чувството да бъдеш шампион, да бъдеш част от нещо, което е по-голямо от теб\", заяви Уейд с емоционален тон.  Уейд влезе в НБА през 2003 г., когато беше избран под номер пет в драфта от \"Маями\". Той носеше екипа на \"горещите\" до 2016 г., като спечели три титли на НБА (2006, 2012 и 2013 г.). Гардът е избиран по веднъж за най-полезен играч във финалите (2006 г.) и в Мача на звездите (2010 г.). В последните две години гардът игра в \"Чикаго булс\" и \"Кливланд калиърс\", преди да се завърне в \"Маями\". Уейд е участвал в 12 двубоя между Изтока и Запада (от 2005 до 2016 г.) и е избиран два пъти в първия състав за сезона (2009 и 2010 г.). В кариерата си гардът има средно по 22.5 точки, 5.5 асистенции и 4.7 борби на мач.", "date": "2018.09.17", "title": "В подготовка за \"последния си танц\" Дуейн Уейд обяви, че приключва с НБА след сезона (видео)"}
{"url": "https://www.dnevnik.bg/photos/2018/09/17/3312102_fotogaleriia_na_dobur_chas_purvolaci/", "text": "Днес в цялата страна започна новата учебна година. На училище тръгнаха над 680 хил. ученици. Първокласниците са около 60 хил., или с около 4 хил. по-малко от миналата. Снимката е от 44-о СУ \"Неофит Бозвели\" в София.", "date": "2018.09.17", "title": "Фотогалерия: На добър час, първолаци"}
{"url": "https://www.dnevnik.bg/analizi/2018/09/17/3312245_orbaniada/", "text": "С малко помощ от \"приятели\" Виктор Орбан се утвърди като знамето на всички сегашни и потенциални диктатори в Европейския съюз, а и извън него. Той успя да покаже пътя - не само все по-голяма като численост администрация, изхранване на близки и зависими от властта олигарси, тотално овладяване на медиите и ежедневно бълване на пропаганда, което си го знаем и тук. Но и налагането на тема (в случая мигрантите и всякакви други малцинства), превръщането й в консенсусна за огромната част от обществото и громене на външен и далечен враг. В случая най-вече Европейския съюз (ЕС), нищо че оттам идват голяма част от фондовете, необходими за изхранване на клиентелата на властта. Както и, особено в унгарския случай, Сорос. Неслучайно  от нашите държави дойдоха и голямата част от гласовете в Европейския парламент в подкрепа  на Орбан. Те се припознават напълно в него. За всички тях, включително и за унгарския премиер, въпросът с бежанците всъщност не е най-важният. Атаката от ЕС към Орбан идва по линия на борбата с корупцията, разделението на властите, медийната свобода. Все теми, които стягат чепика и на Бойко Борисов. Където ние нямаме никакъв напредък, а напротив - България изостава драматично по всяка от тях, откакто Борисов е във властта. Затова и е напълно логично, че депутатите от нашето мнозинство, а и от опозицията, ще заемат кръгова отбрана в защита на колегата си. Затова и той е герой за тях - човек, който отстоява правото на колегите си в региона да крадат европари и да се окопават във властта, без никой да им търси сметка, защото сега им е паднало. А пък депутатите в Европейския парламент, вместо да избодат очите на диктатора Орбан, му изписаха вежди. Превърнаха образа му в жертва. В герой, който брани страната си от лапите на алчните еврократи. За съжаление обаче еврочиновниците дават прекрасни основания на противниците на съюза да им приписват всички злини. Решенията им за  нови регулации за авторските права  от миналата седмица, преди това  за GDPR  предизвикват справедлив гняв в милиони честни и иначе симпатизиращи на единния пазар хора от целия континент. Защото тези регулации означават милиардни разходи за бизнеса, без да е ясно на никого какъв ще е положителния ефект от това. Получава се като регулацията за кривите краставици отпреди години, които будеха присмех в цяла Европа. Като че ли всеки евродепутат се чуди каква глупост да измисли, така че да се отчете пред избирателите, че е свършил нещо полезно, и да го преизберат. Точно това обаче налива вода в мелницата на евроскептиците. Независимо че Брюксел управлява едва 1% от брутния вътрешен продукт на общността, че националните парламенти сътворяват не по-малки глупотевини, имиджът на европарламента, че ще може да парира корупционните схеми на местните правителства, вече се изпари окончателно. Напротив, комисарите влизат в съглашателство с тях, защото разчитат на техните гласове. Получава се затворен кръг, който води до все по-голяма радикализация и дистанциране на нормалните хора от гешефтарите. И падането им в обятията на хора, които не предлагат решения, но поне могат да диагностицират проблемите. Не че изцяло евродепутатите са виновни за трупането на регулации. Основната причина за напрежението са дългогодишни \"фалшиви новини\" от слабохарактерни правителства, които приемат регулациите като \"част от пакета\", но на домашната публика казват \"Брюксел ни наложи\", вместо да се напънат и да вложат време, усилия и пари да направят свястна разяснителна кампания. И независимо че полудиктаторите от Централна Европа не могат да се похвалят с добри постижения в икономиката, демографията или която и да е друга област (освен пропагандата, която украсява постиженията им), тяхното влияние се увеличава. Защото се пазят взаимно в общия си интерес да източват пари безконтролно и ако може еврофондовете към тях да се увеличават. А е много вероятно след изборите през май 2019 г. да имат  блокираща квота в новия европарламент.  Надявам се тогава лидерите на т.нар. традиционни партии да се усетят, че трябва да променят нещо. На първо време може да се направи цялостен преглед на приетите от сегашните депутати нови регулации - колко от тях действат ефективно, колко са напълно безсмислени и единствената им функция е да обслужват лобита от консултанти, юристи или счетоводители. Да се постави ударение на ефективността от харченето на еврофондове - и за кохезия, и за земеделие. Ако трябва, дори да се намалят значително. Защото в много случаи те са по-вредни за икономиките на по-бедните държави, отколкото ако ги няма въобще. И пречат на нормалното им развитие. И да се налагат ясни санкции на \"уонаби диктаторите\", да се удрят там, където наистина ги боли. Защото леките шамарчета като това на Орбан миналата седмица само стимулират колегите му да се държат по същия безпардонен начин. А тях ги боли, ако им намалиш финансирането. Без него те или ще трябва да започнат да управляват по-добре, или ще рухнат. Не че и много стари демокрации в Западна Европа не страдат от подобни проблеми. Много ясно, че когато Германия и Франция нарушават правилата за бюджетен дефицит, за държавен дълг, и то с много, това кара останалите да се разпищолят съвсем. Големите трябва да дават добрия пример, да бъдат еталон за спазване на правилата. Когато шефът на една организация демонстрира, че правилата не важат за него, анархията идва бързо. И се получават кризи като с Гърция, Португалия, Италия и т.н. преди 10 години. Следващите подобни ще са в нашия регион. Това радикализира огромни маси от хора. И плявата изплува на повърхността. Имаме нужда от хора, които дават добрия пример. А не от такива, които викат по-силно от предишните. За да сме наясно, Европейския съюз е чудесно творение. Откакто съществува, няма войни на континента, а освен това можем да търгуваме свободно, да пътуваме и да работим свободно, да инвестираме практически в целия свободен свят. Това е чудесно, това е което ни прави по-богати, независимо от слабото управление. И трябва да положим максимални усилия да го съхраним. Само че голяма част от еврократите (далеч не всички) са всъщност най-големите врагове на съюза. Защото разочароват хората с безсмислието си. И ги тласкат в прегръдката на радикалите, които ще го взривят с всички негативни последствия от това.", "date": "2018.09.17", "title": "Орбаниада"}
{"url": "https://www.dnevnik.bg/bulgaria/2018/09/17/3312314_izdirvanite_shumno_ot_prokuraturata_lideri_na_grupa_za/", "text": "Трима от шумно издирваните от прокуратурата ръководители на престъпна група за производство на цигари са се укрили. Това се разбра от думите на временния шеф на спецпрокуратурата Даниела Начева на брифинг днес, съобщава агенция \"Фокус\". Разследващите имали данни, че един от тях е напуснал страната. На въпрос дали Евлоги Станоев, известен с прякора си Голямата Бирма, и синовете му - Георги Станоев-Бирмата и Антон Станоев, са задържани, прокурор Начева отговори: \"Те са обвинени задочно. Не са установени към момента. За един от тях има информация, че е напуснал пределите на страната. Другите двама най-­вероятно са в България, предприети са действия за издирването им. При положение че тези фабрики, за които установихме, че са били контролирани от тях, бяха разбити преди 20 дни, е съвсем нормално тези лица да се укриват. Предприели сме мерки, издирваме ги.\" Начева увери, че тримата мъже ще бъдат установени. Без обвинение е останала майката в семейството Лидия Станоева, известна с прякора Скалата. От думите на Начева се разбра, че след акцията, с която бяха разбити четири модерни цигарени фабрики, обвинените са деветима - трима за акцизни стоки без бандерол. Останалите шестима са финансирали, осигурявали са покритие с регистрирани фирми, осигурявали помещения и работници плюс битови условия за работата на нелегалното производство. Тя обобщи, че в очертаващата се организирана престъпна група всички хора са били на едно ниво, а законът не изисква от разследващите доказването на един лидер. Групата можело да бъде ръководена от няколко души с еднаква позиция. В петък обаче спецпрокуратурата обяви, че с обиски в София търси ръководителите на престъпна група за производство на цигари. Претърсвания и изземвания бяха извършени в офиси на дружества в София, стопанисващи заведенията \"Везувий\" и \"Сръбски ресторант Бест\". Прогласената цел бе намирането на доказателства и задържане на ръководителите на организирана престъпна група, произвеждала цигари без бандерол. На 25 август стана известно , че пловдивската полиция е разбила 4 супермодерни фабрики за нелегални цигари. В Тутракан, Горна Оряховица и в Дупница са открити фабрики, в които са се произвеждали цигарите. Повдигнати бяха обвинения на 23-ма души, а 4-ма бяха обявени за издирване. До разкритията се стига, след като Икономическа полиция наблюдавала двама пловдивчани, живеещи охолно, без да имат официални доходи. Във фабриките са се произвеждали по 100 хиляди кутии цигари на ден от различни марки. Иззети бяха 42 тона акцизен тютюн на стойност 7 млн. лева. По-късно зам. главният прокурор и доскорошен шеф на спецобвинението Иван Гешев обяви, че държавното обвинение проверява  дали ресторанти са ползвани за пране на пари , сред които и претърсените заведения на Станоеви.", "date": "2018.09.17", "title": "Издирваните шумно от прокуратурата лидери на група за производство на цигари са се укрили"}
{"url": "https://www.dnevnik.bg/video/2018/09/17/3312236_deset_neshta_koito_ne_znaete_kogato_gledate_voleibol/", "text": "Всяко лято вашите приятели започват да говорят за националния отбор по волейбол, но вие не разбирате напълно всичко. В разгара на световното първенство, на което България е домакин, \"С две думи\" обяснява основните правила във волейбола, с които ще можете да следите по-добре играта. Всички видеа от рубриката \"С две думи\" може да гледате  тук .", "date": "2018.09.17", "title": "Десет неща, които (не) знаете, когато гледате волейбол (видео)"}
{"url": "https://www.dnevnik.bg/biznes/2018/09/17/3312318_promeni_v_zakona_za_schetovodstvoto_zatrudniavat/", "text": "В открито писмо до финансовия министър Владислав Горанов Асоциацията на организациите на българските работодатели изразява недоволството си от това, че в подготвените промени в Закона за счетоводството се предвижда разширяване на обхвата на предприятията, чиито годишни отчети подлежат на задължителен одит. Организацията посочва, че очевидно не е взето предвид нейното предложение, подкрепено и от Националния икономически съвет, да се намали административната тежест над 6 хил. малки предприятия, като от тях не се изисква такъв одит. Според асоциацията поправките, които въвеждат това задължение и върху по-малки фирми, са плод на лобистки натиск и освен това критериите за това кои фирми да имат това задължение са в резултат не на обективни критерии, а са базирани единствено на правната форма на юридическото лице. Асоциацията допълва, че в общия случай при малките фирми едни и същи лица са управители и собственици на капитала и едва ли някой има полза от външно одитиране на отчетите им. Освен това често поради ограничените финанси на тези компании за одит се избирала най-ниската ценова оферта, което означавало и че е по-нискокачествена. В писмото се посочва, че предвидените в националния закон прагове са чувствително занижени спрямо дефиницията за малки предприятия и заложените в съответната директива на ЕС стойностни критерии. На 30 август на сайта на Министерството на финансите е публикувано за обществено обсъждане предложение за изменение и допълнение на Закона за корпоративното подоходно облагане, с което в преходните и заключителни разпоредби на законопроекта са предложени промени в Закона за данъците върху доходите на физическите лица, Закона за местните данъци и такси, Закона за акцизите и данъчните складове, Закона за данъка върху добавената стойност и Закона за счетоводството.", "date": "2018.09.17", "title": "Промени в Закона за счетоводството затрудняват малките фирми, предупреждават работодатели"}
{"url": "https://www.dnevnik.bg/evropa/2018/09/17/3312331_ecb_predstavi_po-trudni_za_falshificirane_novi/", "text": "Новите банкноти от 100 и 200 евро бяха представени публично за първи път в централата на Европейската централна банка (ЕЦБ) във Франкфурт, предаде ДПА, цитирана от БТА. Те ще влязат в обращение на 28 май идната година. Новият им дизайн цели да бъдат по-трудни за фалшифициране. ЕЦБ вече представи по-силно защитени банкноти от 10, 20 и 50 евро. Банкноти от 500 евро вече няма да се печатат. През 2016 г. институцията реши да изтегли до края на 2018 г. банкнотите от 500 евро, за които се твърди, че се използват от всякакъв вид трафиканти. Новите банкноти от 100 и 200 евро имат същите защитни елементи като банкнотата от 50 евро, например портрет във водния знак и холограмата, а също и нови, усъвършенствани елементи, които затрудняват фалшифицирането им, но въпреки това се проверяват лесно,  се посочва на сайта на ЕЦБ . -   този нов защитен елемент е разположен в горната част на сребристата ивица. Когато се наклони банкнотата, се виждат малки символи \"€\", които се движат около числото. Символите \"€\" се виждат по-ясно на пряка светлина. -   когато се наклони банкнотата, на блестящото число в долния ляв ъгъл се вижда ефектът на движещата се нагоре-надолу светлина, а числото променя цвета си от смарагдовозелен в тъмносин. В новите банкноти от 100 и 200 евро в числото се виждат и символи \"€\". Наред със защитните елементи, предназначени за гражданите, новите банкноти съдържат нови и усъвършенствани защитни елементи, които се проверяват с машини и устройства.", "date": "2018.09.17", "title": "ЕЦБ представи по-трудни за фалшифициране нови банкноти от 100 и 200 евро"}
{"url": "https://www.dnevnik.bg/sviat/2018/09/17/3312281_favorit_na_putin_specheli_gubernatorski_post_v_rusiia/", "text": "Комунистическата партия в Русия (КПРФ) обвини изборните власти във \"фалшификация\" на губернаторския вот в Приморския край, в руския Далечен изток, след изненадващ обрат. Заради рязката промяна в броя на гласовете за кандидата на управляващите комунистическият претендент обяви гладна стачка, а партията му заговори за кражба на вота, съобщиха руските медии. В тази най-югоизточна провинция на страната, чийто център е Владивосток, се състезаваха на балотаж изпълняващият длъжността от \"Единна Русия\" Андрей Тарасенко и кандидатът на КПРФ Владимир Ишченко. На първия тур на 9 септември нито един от двамата не успя да събере над 50% подкрепа, след като първият получи 46.6%, а вторият - 24.6 на сто от гласовете. Вчера обаче след обработката на 95% от протоколите печелеше комунистът Ишченко с 51.6% от бюлетините срещу 45.8% за Тарасенко, разлика от почти 6 процентни пункта. Преднината спадна при 97.87 на сто обработени протоколи - до 50.37% за комунистическия съперник на Тарасенко. Но обработката на малко над 99% от протоколите отчете рязка промяна - 49.55 на сто срещу 48.06, съобщиха изданията РБК и \"Медуза\". Графика с динамиката на гласовете, докато се обработваха бюлетините на общо половин милион гласували,  показва резкия обрат . Изборите може и да не се признаят В резултат Ишченко обяви, че резултатите са били подправени - например в градовете Артьом, Усурийск и Находка - за да бъдат \"подарени\" 40 хил. гласа на кандидата на \"Единна Русия\". За РБК членът на териториалната избирателна комисия от КПРФ Павел Ашихмин каза, че в Усурийск са отчетени нарушения в най-малко 5 секции, като във всяка от тях са добавени между 1000 и 1200 гласа. В един от избирателните райони на Владивосток според партията е имало опит да бъдат изгонени наблюдатели от стая, където са обработвани изборни протоколи. В отговор Тарасенко обвини КПРФ в купуване на гласовете на не по-малко от 24 хил. души. Руската Централна избирателна комисия обяснява случилото се в Приморския край с особеностите на начина, по който пристигат данните от гласуването - накрая в ЦИК пристигат гласовете от най-отдалечените райони, където е победил Тарасенко. Официалните резултати ще се обявят не по-рано от 22 септември. Според председателя на ЦИК Ела Памфилова обаче е възможно след проверка на данните вотът да не бъде признат. \"Изборите се състояха. Друг е въпросът дали ще признаем резултатите или не, дали ще го направим цялостно или в отделни райони, дали ще накажем някого, или ще признаем някого за победител.\" Според \"Ройтерс\" скандалът създава неловка ситуация за президента Владимир Путин, който се срещна с Тарасенко преди седмица и му каза \"всичко ще бъде наред\".", "date": "2018.09.17", "title": "Фаворит на Путин спечели губернаторски пост в Русия след необясним обрат в преброяването"}
{"url": "https://www.dnevnik.bg/skorost/2018/09/17/3312363_otgovorut_na_bmv_na_vuprosa_kak_shte_se_pridvijvame_v/", "text": "БМВ представи концептуален автомобил, който дава отговор на въпроса \"Как ще се придвижваме в бъдещето?\". Според модела \"айНEКСТ\" (iNEXT), от който ще се роди сериен модел още през 2021 г., бъдещето е автоматизираното шофиране, свързаността, електрифицирането и допълнителните услуги. С размерите и пропорциите на кросоувър автомобилът демонстрира и ключови елементи за бъдещия дизайн на моделите на БМВ. В конкретния случай \"айНекст\" има двуобемни пропорции, като дългото междуосие и късите надвеси придават динамика на силуета. Нужната доза стил се допълва от 24-цоловите джанти. Без огледала и дръжки на вратите Прави впечатления максималната изчистеност на автомобила, като вместо от външни огледала видимостта назад се осигурява от камери, а чувствителни на приближаване и докосване сензори поемат функциите на дръжките за отваряне на вратите. Достъпът до салона става през две големи врати, отварящи се в противоположни посоки без средна колона. Още с лансирането на БМВ \"айНЕКСТ\" то ще може да се ползва в два режима - бууст (boost), при който управлението е в ръцете на водача, и \"Ийз\" (Ease) за автономно шофиране. Трансформиращ се интериор Двете отделни седалки отпред, както и цялата седалка отзад предлагат място за до 4 пътници. В автономен режим автомобилът предлага на водача и неговите спътници пространство за разнообразни занимания. В зависимост от избрания режим на придвижване се променя и оформлението на работното място на водача, като когато той не управлява, воланът леко се отдръпва назад, педалите потъват и се създава усещане за отворено пространство. Всяка повърхност става екран Повърхностите с индикаторите вече не показват свързани с пътуването данни, а дават различна полезна информация. Освен това подглавниците на предните седалки могат да бъдат сгънати надолу, като по този начин пътниците отпред могат по-добре за разговарят с возещите се отзад. Между предните седалки в БМВ \"айНЕКСТ\" е разположена средна конзола, която като форми и качество на материалите наподобява висококачествена мебел. Фината дървена плоча лежи върху черупка от изискано осветено кристално стъкло. Бронзова основа поддържа конструкцията. С концептуалния си модел БМВ слага край на дисплеите като единствени повърхности за управление. От компанията смятат, че интелигентната проекция може да превърне всяка повърхност в интерактивен дисплей. Сериозна роля е отредена и на гласовото управление. 12 изцяло електрически модела от БМВ Паралелно с представянето на модела \"айНекст\" БМВ обяви и плановете за развитие на двете си основни марки. При БМВ през 2025 г. ще има 25 модела с електрифицирано задвижване, като 12 от тях ще използват само електрическо. Първият нов електрически модел ще е кросоувърът iX3, който ще се появи през 2020 г. Той ще разчита на петото поколение на електрическото задвижване, което включва и нови, по-мощни батерии. При МИНИ производството на напълно електрически модел, на базата на модела с три врати, ще започне през 2019 г. При тази марка клиентите ще могат да избират между три вида задвижване - двигател с вътрешно горене, плъгин хибрид или чисто електрическо задвижване.", "date": "2018.09.17", "title": "Отговорът на БМВ на въпроса \"Как ще се придвижваме в бъдещето?\""}
{"url": "https://www.dnevnik.bg/sport/2018/09/17/3312109_chak_nerealno_e_da_imam_takuv_ministur_kolko_tochki/", "text": "Българският спорт имаше незабравима седмица. В изминалите дни страната беше домакин едновременно на три световни първенства - по волейбол (което продължава до края на месеца), художествена гимнастика и гребане. Организацията на подобни събития изисква огромни усилия, а страната заслужи високи оценки за свършената работа.  В спортен план в неделя дойде големият успех -  българският ансамбъл спечели златните медали с изпълнението си на пет обръча в \"Арена Армеец\" . Традиционно подобни форуми дават отлична възможност политици и хора на високи позиции да се покажат, да \"уловят вълната\" и да са в центъра на вниманието. Особено когато идват похвали от високопоставени гости като президента на Международния олимпийски комитет (МОК) Томас Бах и президенти на международни федерации. В случая по време на българските домакинства обаче някои от медийните прояви отидоха доста по-далеч от обичайните граници за размяна на благодарности и хвалебствия. \"Дневник\" подбра част от най-забележителните цитати, в които министър-председателят Бойко Борисов, министърът на спорта Красен Кралев и шефовете на федерации надскочиха себе си в стремежа да се покажат в най-добра светлина и да изтъкнат какво са свършили. А руснаците как се хвалеха... \"Помните световното в Русия - колко инвестирали, каква хвалба беше. Ние правим три едновременно\" похвали се премиерът Бойко Борисов, когато отиде да нагледа българските волейболисти във Варна . В духа на куртоазията поканените за трите спортни форума гости също акцентираха на постиженията на правителството: \"Това, което правите, е невероятно. В момента в България се провеждат три световни първенства в олимпийски спортове, което мисля, че е олимпийски рекорд. За една година в Германия организирахме 11 световни шампионата по олимпийски спортове, но нямам спомен три от тях да са били по едно и също време. Това ми дава повод да ви окуража да минете на следващо ниво и да кандидатствате за домакин на зимни олимпийски игри\", обяви президентът на МОК Томас Бах.  Борисов обаче възложи първо София да кандидатства за домакинство  на младежки зимни олимпийски игри, за да може страната да добие увереност. \"Премиерът Борисов е спортна натура и помага изключително много на българския спорт. От 2009 г. у нас се изградиха множество съоръжения, което ни позволява да домакинстваме на първенства от най-висок ранг. Горди сме, че отзивите, които получаваме за организацията на световните първенства до момента, са отлични\", не изостана и спортният министър Красен Кралев. Тагни ме тук и там \"Много е хубаво, зареждащо и чак нереално да имам такъв министър на спорта! След един толкова динамичен, емоционален, вулканичен ден, започнал с трогателни срещи, сълзи и награди на президенти на клубове, деятели, съдии, преминал през всички нюанси на душевните взривове по време на световното днес при ансамблите и приключил преди час с една историческа вечеря на всички български световни шампионки и треньорите им, която не позволи на никоя от нас пулсът ни да падне под 100 през цялата вечер (моят със сигурност е бил повече), да вляза във \"Фейсбук\" и след като ме е видял, че в това време на нощта съм онлайн, министърът на спорта Красен Кралев да пусне най-подходящия и зареждащ пост, за да ме окуражи за утре и да ме тагне! Няма друг такъв министър!!!! Обичам този човек и мой началник! Благодаря за подкрепата.\" Това написа председателят на федерацията по художествена гимнастика Илиана Раева, прилагайки и няколко сърца в публикацията си във \"Фейсбук\" преди ден. Най-големият и най-високият Момента улови и вицепрезидентът на волейболната федерация Любомир Ганев, който беше свръхактивен в представянето на своята книга-албум. При пристигането на всеки високопоставен гост във Варна, където играят българските волейболисти, той полагаше усилия да се снима с него, връчвайки му книгата. Кулминацията беше при посещението на  \"най-големия\" - Борисов . По време на срещата със състезателите Ганев поднесе творбата си с думите: \"Понеже вие ( ) можете да му подарите приятни емоции, а аз няма какво да му подаря... Г-н премиер, аз една скромна книга.\" Автографът на първа страница пък гласеше: \"На моя приятел Бойко Борисов с пожелание да работи все така неуморно за доброто на България. За най-големия от най-високия.\" Подаръците продължиха и при официалните срещи. Красен Кралев подари на руския си колега Павел Колобков своя картина, която гостът харесал на снимка, обясниха от министерството на спорта, като съобщиха, че двете държави ще си сътрудничат в спорта. Поглед в бъдещето Емоциите от домакинствата дадоха възможност за поглед към бъдещето, като вече се планират нови домакинства. Във волейбола мислят за европейското за жени през 2021 г., а в художествената гимнастика още в разгара на световното в София  заговориха за приемане на европейското през 2021 и световното през 2022 г . Там някъде се намеси и футболът. \"Ако продължат така и се класират (футболистите), аз мисля, че догодина може едно кокетно ново стадионче да им направим. Ама да е така - като при волейболистите. Първо да зарадват народа, да има желаещи да ходят. Мисля, че стотина милиона могат да се отделят за един нов стадион да им направим, но да има защо\", заяви Борисов  в  разгара на емоциите около двете победи на националния по футбол . Кралев, който  в последните три години казваше, че няма смисъл да се прави нов стадион , защото първо трябва да се оправят физкултурните салони, залите и другите стадиони, веднага се съгласи: \"Това е една добра новина, която показва, че държавата е адекватна. Там, където има успехи, веднага се реагира с помощ от наша страна с изграждане на спортна инфраструктура. Тридесет години държавата не беше дала нито един лев за футбола. През последните три години направихме близо десет стадиона, ред е и на националния отбор. Когато има и добро представяне, съвсем естествено е да ги стимулираме, да подпомогнем. Виждате, те сами направиха много - футболният съюз гради със средства от УЕФА страхотна база, в която националите могат да се готвят. Но хубаво е за българските фенове, за българските зрители да има нов национален стадион, който да отговаря на международните стандарти. Мисля, че това е възможно, след като премиерът пое ангажимент\", каза министърът", "date": "2018.09.17", "title": "Чак нереално е да имам такъв министър: колко точки могат да донесат три домакинства"}
{"url": "https://www.dnevnik.bg/evropa/regioni/2018/09/17/3312377_keiovata_stena_krai_ruse_shte_bude_rehabilitirana_po/", "text": "Началото на рехабилитацията на кейовите стени на пътнически терминал \"Русе-център\" е поставено днес, предаде БТА. Ще се подобрят и навигационните условия на три корабни места, създавайки възможност на пътнически плавателни съдове да акостират на участък с дължина 480 метра целогодишно. Дейностите ще бъдат извършени по проект \"Развитие на поречието на река Дунав за по-добра свързаност на Еврорегион Русе - Гюргево с Паневропейски транспортен коридор номер 7\" по програмата за трансгранично сътрудничество \"Интеррег Румъния - България 2014-2020 г.\", съобщават от общинската управа в крайдунавския град. Той е с продължителност 30 месеца и включва комплекс от дейности, насочени към осигуряването на безопасен транспорт чрез подобряване на водните пътища на река Дунав. Ще бъде изграден кей от страна на община Гюргево, която е другият партньор по проекта. Ще бъде развита и зоната около канал \"Свети Георги\". Общата стойност на проекта е близо 14.4 млн. лева. Безвъзмездните финансови средства за община Русе са около 8.8 млн. лева. Мащабният проект е част от местните политики на Русе и Гюргево, целящи подобряване безопасността на навигацията по Долен Дунав. С този проект кметството в Русе продължава дейностите по пълното преобразяване на крайбрежната ивица на града. По оперативна програма \"Региони в растеж\" 2014 - 2020 г. вече се изпълняват два големи проекта - \"Интегрирана система за градски транспорт на град Русе - 2 етап\" и \"Реконструкция и рехабилитация на пешеходна среда и изграждане на зони за обществен отдих\". Така общата инвестиция с европейско финансиране в района на крайбрежната ивица възлиза на близо 26 млн. лева.", "date": "2018.09.17", "title": "Кейовата стена край Русе ще бъде рехабилитирана по европроект"}
{"url": "https://www.dnevnik.bg/bulgaria/2018/09/17/3312351_kokain_otkrit_v_kruvta_na_shofyora_bez_knijka_koito/", "text": "Съдебно-химическата експертиза, назначена от Окръжната прокуратура във Варна по делото срещу 25-годишния неправоспособен водач Петър З., който причини смъртта на велосипедиста Мартин Чикалов при пътно-транспортно произшествие и избяга, е открила наличие на метаболит на тетрахидроканабинол и на бензоилекгонин в кръвните проби на обвиняемия. Това съобщи Апелативната прокуратура във Варна, с уточнението: Тези вещества се наблюдават само след употреба на канабис /марихуана/ и кокаин. И канабисът, и кокаинът са в списъка на веществата с висока степен на риск и са поставени под специален забранителен режим. На 11 септември, 20 часа след тежкия пътен инцидент Петър З., придружен от адвоката си, се предаде в поделение на МВР, след като бе обявен на общодържавно издирване. На нито един от известните му адреси обвиняемият не беше открит тогава. С определение на Варненския окръжен съд в момента обвиняемият е в ареста с мярка за неотклонение \"задържане под стража\". Ако бъде обжалвана мярката, съдебното заседание в Апелативния съд ще бъде на 18 септември. Окръжната прокуратура във Варна ще представи доказателства за описаните по-горе факти на Апелативната прокуратура, за да могат да бъдат взети предвид от Апелативния съд. Велосипедистът Мартин Чикалов, който беше балетист в Държавната опера във Варна, беше ударен от автомобила на Петър З. на 11 септември и смъртта му предизвика протести на варненци с искане за справедливо наказание за шофьора.", "date": "2018.09.17", "title": "Кокаин е открит в кръвта на шофьора без книжка, който прегази велосипедиста във Варна"}
{"url": "https://www.dnevnik.bg/sviat/2018/09/17/3312349_do_2022_g_robotite_shte_suzdadat_dva_puti_poveche/", "text": "Машините все повече изместват човешкия фактор, обявиха в доклад днес организаторите на икономическия форум в швейцарския град Давос и прогнозираха, че над половината от задачите на работното място ще бъдат извършвани от машини до 2025 г., предаде \"Асошиейтед прес\". Световният икономически форум също така прогнозира загуба на около 75 млн. работни места по света до 2022 г., но и създаване на 133 млн. нови работни места. Форумът отбеляза, че навлизането на машините, роботите и алгоритмите може всъщност да има положително влияние върху заетостта на хората, макар да създава редица проблеми. Докладът, озаглавен  \"Бъдеще на работните места - 2018 г.\" , вторият от този род, се основава на проучване сред мениджъри, които представляват 15 млн. служители в 20 икономики. Световният икономически форум обяви, че сред предизвикателствата пред работодателите са преквалификацията на работниците, предоставянето на възможност за дистанционна заетост и сигурност на работното място. /БТА", "date": "2018.09.17", "title": "Роботите ще поемат повечето задачи на хората, но ще създадат много работни места, сочи доклад"}
{"url": "https://www.dnevnik.bg/sport/2018/09/17/3312148_fotogaleriia_na_skorost_do_poluda_s_karting_sustezanie/", "text": "За пръв път в България се проведе отборно картинг състезание за издръжливост на принципа на \"24-те часа на Льо Ман\". \"ЕКО 12 часа на България\" предложи много емоции на висока скорост.", "date": "2018.09.17", "title": "Фотогалерия: На скорост до полуда с картинг състезание за издръжливост"}
{"url": "https://www.dnevnik.bg/evropa/2018/09/17/3312392_bulgarin_e_sred_kandidatite_na_zelenite_v/", "text": "Групата на Зелените в Европейския парламент представи днес едновременно четирима кандидати за председател на Европейската комисия, предаде БТА. По-рано днес заявката си подаде  Марош Шефчович  (Партия на европейските социалисти), а миналата седмица пръв  поведе състезанието Манфред Вебер  (Европейска народна партия). Зелените ще избират между Петра де Сютер (Белгия), Бас Ейкаут (Холандия), Франсиска (Ска) Келер (Германия) и Атанас Шмит (България). Шмит е зам.-председател на Зелената партия в България и е програмист. Предвижда се Зелените да оставят списъка отворен до 28 септември. На 23-25 ноември в Берлин те ще потвърдят основния си водещ кандидат за еврокомисията. До края на годината се очаква и останалите водещи европейски партии да се спрат на единна водеща кандидатура. След това окончателните кандидати ще търсят подкрепа до изборите за евродепутати през май догодина. Партията, която спечели мнозинство в европарламента, би следвало да представи  водещия си кандидат  за следващ председател на Европейската комисия. Последната дума кой ще ръководи комисията ще имат Европейският съвет и Европейският парламент. Предвижда се новата еврокомисия да бъде съставена следващата есен.", "date": "2018.09.17", "title": "Българин е сред кандидатите на Зелените в европарламента за поста на Юнкер"}
{"url": "https://www.dnevnik.bg/bulgaria/2018/09/17/3312380_prebroiavaneto_na_naselenieto_shte_e_mejdu_22_ianuari/", "text": "Преброяването на населението и жилищния фонд ще се проведе в периода от 22 януари до 15 февруари 2021 година. Преброителите и контрольорите ще могат да ходят по домовете на хората между 8 и 20 ч. Това предвижда законопроект, публикуван за обществено обсъждане. Европейските преброявания се провеждат веднъж на всеки 10 г. Предишното беше през 2011 г. Периодът на преброяването е важен, защото през 2021 г. предстоят парламентарни избори през пролетта и президентски през есента, а статистиците предпочитат времето на преброяването да не съвпада с нито един от двата вота. Причината е, че основите помощници на НСИ при преброяването са общините и областните управи, а те са пряко ангажирани и с изборите. Каква информация ще се събира  В законопроекта е посочена изрично информацията, която ще се събира за населението, домакинствата, сградите и жилищата. Освен информацията, която е задължителна съгласно европейското законодателство, за национални цели ще се събира допълнителна информация: за хората - етнокултурни характеристики и здравен статус, а за жилищата и сградите - енергийна ефективност, материална осигуреност, услуги. Паралелно на преброяването ще се проведат и няколко извадкови изследвания - за раждаемостта и репродуктивното поведение, за миграционното поведение и бюджет на времето. Как ще се събират данните Законопроектът предвижда необходимите данни да се събират както непосредствено от физическите лица, така и от съществуващите регистри и бази данни. Необходимите данни за лицата и жилищата ще се събират чрез преброител или по интернет. Данните за жилищните сгради (адрес, вид, местоположение, година на построяване, конструкция, брой на етажите, наличие на асансьор, брой на жилищата, достъпност) ще се събират само чрез преброител. Не по-късно от 6 месеца преди същинското преброяване ще има пробно, за да може статистиците да тестват методологията си, а преброителите да натрупат опит и умения. Колко струва Предвижда се държавата да похарчи за преброяването 2.64 млн. лв. за инвестиционни разходи, 30.7 млн. лв. за оперативни разходи и близо 2 млн. лв. за други регулаторни разходи. Разходът на обществено време се оценява на 11 млн. лв.", "date": "2018.09.17", "title": "Преброяването на населението ще е между 22 януари и 15 февруари 2021 г."}
{"url": "https://www.dnevnik.bg/sport/2018/09/17/3312376_milen_tonchev_i_nadejda_stanilova_specheliha/", "text": "Милен Тончев и Надежда Станилова станаха победители в ултрасъстезанието \"Софийски манастири\". Изпитанието, което направи пълна обиколка на Софийското поле, беше с дължина 218 км и имаше обща положителна денивелация 5850 метра. Тончев не остави шансове на конкуренцията, като спечели и трите етапа, съобщи ski.bg. При жените Станилова беше единствената състезателка, която завърши пълната дистанция от 218 км. Тя сътвори подвиг, тъй като беше ухапана от куче в началото на последния ден от надпреварата. Втори в крайното класиране при мъжете остана Момчил Момчилов. Най-бърз при колоездачите беше 40-годишният Димитър Михайлов от Габрово. Той триумфира и в трите етапа, като последния ден измина дистанцията от 74 км с обща денивелация 1900 м за 4.01:43 часа. Събитието се проведе за трети път, като за първа година включи три етапа.  Маршрутът премина покрай 25 манастира и последователно през шест планини – Люлин, Витоша, Плана, Лозенска, Средна гора и Стара планина. В средата на август  ултрамаратонецът Андрей Гридин измина трасето за два дни . Бягането му имаше за цел да привлече вниманието към събитието.", "date": "2018.09.17", "title": "Милен Тончев и Надежда Станилова спечелиха ултраобиколката \"Софийски манастири\""}
{"url": "https://www.dnevnik.bg/politika/2018/09/17/3312400_koi_e_predlojeniiat_za_ministur_na_transporta_rosen/", "text": "От общината през Министерския съвет до електронното правителство и регулирането на съобщенията - по този път минава професионалната биография на номинирания днес за нов транспортен министър Росен Желязков. До предложението той да заеме поста, овакантен от Ивайло Московски, се стигна, след след като  Александър Манолев се оттегли   след публикация на \"Капитал\" в края на миналата седмица. Според биографичната справка Росен Желязков е роден на 5 април 1968 г. Завършил е право в Софийския университет. Кариерата му в администрацията започва от столичния район \"Средец\" в периода 1994-1995 г. Там последователно е юрисконсулт, старши юрисконсулт, секретар и кметски наместник. За три години след 1995 г. е адвокат по гражданско и търговско право. След това е е зам.-кмет с ресор \"Законност и контрол\" на район \"Лозенец\", а от 2003 г. до юли 2009 г. е секретар на Столичната община, където го заварва Бойко Борисов, който през 2005 г. става кмет на София. След като партията на Бойко Борисов – ГЕРБ, печели изборите през 2009 г., Желязков става главен секретар на Министерския съвет до февруари 2013 г., когато кабинетът подаде оставка предсрочно след протести. През 2012 г. името му нашумя покрай  обществената поръчка за покупка на софтуер за държавната администрация от \"Майкрософт\"  на стойност 72 млн. лв. Невинен за аферата \"Костинброд\" В продължение на повече от година Желязков беше подсъдим по т.нар. Костинбродска афера - на 11 май 2013 г., в деня за размисъл преди изборите, тогавашният изпълнителен директор на TV7 Николай Бареков в пряко предаване от Костинброд, където се печатаха бюлетините за изборите, обяви, че се готви фалшификация и са отпечатани допълнително 400 хил. бюлетини. Сигналът до прокуратурата е подаден от Мая Манолова, тогава член на ръководството на БСП. Прокуратурата повдигна обвинение за престъпление по служба на Росен Желязков в качеството му на главен секретар на служебното правителство. Желязков беше обвинен в престъпление по служба заради това, че не е упражнил контрол върху отпечатването на бюлетините за изборите, което е довело до произвеждане на около 350 хил. бюлетини повече с цел да \"набави облага на печатницата \"Мултипринт\". Прокуратурата настояваше за условна присъда от 2 години, но през април 2015 г.,  той беше оправдан . От комисия в комисия От 2014-а до 2016 г. Желязков е съветник на министър-председателя Бойко Борисов. През март 2016 г. Желязков беше един от кандидатите за председател на Комисията за защита на конкуренцията и се смяташе за  сигурен победител , но след забележки на лидера на ДБС Радан Кънев за предизвестеност на процедурата се оттегли. Няколко месеца по-късно, през септември 2016 г., Росен Желязков е определен за председател на Държавна агенция \"Електронно управление\". Електронното управление, което е обявено за приоритет от няколко правителства насам, тепърва ще се структурира от самото начало, се разбра от първия годишен отчет на Желязков, като ръководещ агенцията. Желязков  каза тогава , че администрацията се ориентира към купуването на хардуер и софтуер за \"обновяване на канцеларските пособия\" вместо за разработване и внедряване на електронни административни услуги. Ведомството му се зае да обедини максимален брой регистри в системата RegIX и да променя нормативната база, която бе сочена, като основан пречка за премахването на удостоверителните услуги на хартиен носител за гражданите и за бизнеса. Такова електронно управление, каквото има в другите две държави от нашето трио по председателството на ЕС - Австрия и Естония - ще имаме през 2020 г., предвиди Желязков през юли миналата година. От 15 януари тази година Желязков \"изостави\" електронното управление и стана председател на Комисията за регулиране на съобщенията. Мандатът му е пет години, но ще бъде прекратен, ако Желязков бъде избран за министър в определения от премиера срок - този четвъртък.", "date": "2018.09.17", "title": "Кой е предложеният за министър на транспорта Росен Желязков"}
{"url": "https://www.dnevnik.bg/bulgaria/2018/09/17/3312352_shefut_na_antimafiotite_pita_dali_bivolu_i_bi_ti_vi/", "text": "Директорът на Главна дирекция \"Борба с организираната престъпност\" (ГДБОП) Ивайло Спиридонов поиска сайтът \"Биволъ\" и Би Ти Ви да му поднесат извинения за това, че са пуснали запис от два разговора - единият с негово участие, а другият с участие на негов служител. Това е станало без тяхно съгласие. Днес Спиридонов даде пресконференция, свързана със задържането на журналистите Димитър Стоянов от \"Биволъ\" и румънския му колега Атила Биро от RISE Project в нощта на 13-и срещу 14 септември. Медията подаде сигнал до ГДБОП за унищожаване на документи, уличаващи схеми за злоупотреби с европейски фондове и двойно счетоводство от строителната фирма \"Джи Пи груп\", а двамата журналисти се оказаха задържани на предполагаемото местопроизшествие и впоследствие отведени в РПУ в Радомир за разговор. Спиридонов твърди, че полицията не е била уведомена, че двамата журналисти ще бъдат на мястото, а от \"Биволъ\" - точно обратното - че са предупредили. И макар сайтът да очаква извинение за продължителния престой на двамата журналисти в полицията и преди това с белезници, Спиридонов на свой ред също поиска те да му се извинят. През уикенда той гостува в сутрешния блок на Би Ти Ви и отказа да се извини за задържането на подалите сигнала. Обясни, че се е извинил само на главния редактор на \"Биволъ\" Атанас Чобанов, и то само по \"човешки подбуди\", защото двамата журналисти са били държани в полицията \"малко по-дълго\". Днес Спиридонов обясни, че главният редактор на \"Биволъ\"Чобанов е дал на Би Ти Ви запис на телефонни разговори - единият е със служител на ГДБОП, а другият - със самия Спиридонов. Шефът на антимафиотите подчерта, че той и служителят му не са били уведомени и не са дали съгласие да бъдат записани. Телевизията пък е излъчила тези записи в предаването \"120 минути\" с участието на Чобанов. С тях от сайта искаха да покажат, че полицаите са знаели за пристигането на журналисти на мястото. \"За мен е изключително неприятно, че борци за справедливост и законност боравят с незаконни действия. Атанас Чобанов пусна разговори между него и мен, както и между него и служител на ГДБОП, без аз да съм съгласен\", посочи днес Спиридонов и цитира конституцията. Реплика от журналист \"Но нали трябва да стане ясно кой казва истината\" Спиридонов коментира: \"Внесете в Народното събрание една промяна в чл. 2 - \"който иска да стане ясно, да прави записи\". \"На моя служител и на мен тази медия ще се извини ли, че дават записи и формират обществено мнение, без аз да съм давал съгласие? За мен това е важно - разследващи журналисти незаконно записват граждани на Република България и ги изнасят към други медии\", продължи той. Във връзка със заповедта за задържане, показана от журналиста Димитър Стоянов, шефът на ГДБОП поясни, че тя се попълва само формално, \"защото се ограничава свободното придвижване на гражданите\". Подчерта, че това е изискване на Закона за МВР и полицаите са го спазили. Той отново наблегна, че това не е арест, а двамата са били извикани само да дадат обяснения. Не коментира обаче защо на журналистите са били взети мобилните телефони и не им е бил позволен телефонен разговор, на който имат право по закон. Спиридонов отказа да отговаря на въпроси, свързани с унищожаването на книжа, за което сигнал в полицията е постъпил от \"Биволъ\".", "date": "2018.09.17", "title": "Шефът на антимафиотите пита дали \"Биволъ\" и Би Ти Ви ще му се извинят, че са го записали"}
{"url": "https://www.dnevnik.bg/bulgaria/2018/09/17/3312385_razbita_e_grupa_za_trafik_na_kokain_ot_dominikana_v/", "text": "Четирима души са задържани за участие в организирана престъпна група за разпространение на наркотици, пренасяни от Доминиканската република. Това каза на брифинг временният ръководител на Специализираната прокуратура Даниела Начева, цитирана от агенция \"Фокус\". \"Групата е набирала малоимотни лица, които е финансирала, за да пътуват през европейски държави за Доминикана. Там същите са били настанявани в хотелски апартаменти, в които са били държани около седмица. Поглъщали са капсули, съдържащи кокаин - средно между 80 и 100 капсули по между 8 и 13 грама в зависимост от пола на съответното муле. Същите лица са били транспортирани обратно през европейски летища до Букурещ, където са били посрещани от член на групата и транспортирани в района на Стара Загора и околните села, където са били настанявани в помещения, като са им били отнемани мобилните телефони и им е бил ограничаван контактът с външния свят, докато дефекират наркотика\", обясни Начева. Тя уточни, че на всеки е осигуряван паспорт. \"В рамките на държавите - членки на ЕС, през които са пътували, те са използвали личните си карти, а на границата с Доминикана са използвали международни паспорти. На тези лица са плащани суми от порядъка между 3 и 5 хил. лв. за извършените услуги. На 15 септември едно от лицата, погълнало такъв наркотик, което очаквахме да пристигне, е било установено в Португалия, защото му е прилошало. Лицето е задържано. То е било погълнало 99 капсули - близо килограм кокаин. Този кокаин се е разпространявал на едро на територията на страната - в Габрово, Бургас, Варна, Пловдив, София и други градове\", обясни Начева. По думите ѝ четирима души са обвинени в организирана престъпна група, сред които и една жена. \"Те са задържани за 72 часа, като ще им бъде поискано и задържане под стража\", каза още тя. \"Има и други лица, които са установени и които са задържани по различни сухопътни граници в Европа. Има образувано досъдебно производство. На 15 септември вечерта предприехме действа по реализиране на цялата група. На територията на Пловдив е задържано лице от Стара Загора. Почти при всички задържани лица бяха намерени малки количества наркотици, доста мобилни телефони и парични средства. На тези от тях, за които има достатъчно доказателства, има обвинения\", обясни от своя страна шефът на Главна дирекция \"Борба с организираната престъпност\" Ивайло Спиридонов.", "date": "2018.09.17", "title": "Разбита е група за трафик на кокаин от Доминикана в България, \"мулета\" гълтали по 100 капсули"}
{"url": "https://www.dnevnik.bg/sviat/2018/09/17/3312382_obvineniia_v_seksualno_nasilie_zastignaha_nominiraniia/", "text": "Номинацията на Брет Кавана за член на Върховния съд на САЩ става все по-скандална, след като жена, обвинила го първоначално анонимно в  сексуално насилие , се съгласи да свидетелства публично пред Сената. Сенаторите трябва да гласуват дали Кавана да стане деветият член на най-висшата съдебна инстанция тази седмица. Университетската преподавателка Кристин Блейзи Форд обвини Кавана, че е опитал да нападне и да я съблече в началото на осемдесетте години, когато и двамата са били в гимназията. Кавана отрича, но обвиненията вече хвърлиха сянка върху  и без това спорната му номинация , която ще бъде гласувана в четвъртък. В интервю за в. \"Вашингтон пост\" Форд разказва, че \"много пияният\" Кавана я притиснал към легло, опипвал я и опитал да я съблече, запушвайки ѝ устата, за да спре опита ѝ да крещи. \"Помислих, че може да ме убие неволно\", казва тя и твърди, че ако не е бил толкова пиян, мъжът със сигурност е щял да я изнасили. Форд обясни пред \"Вашингтон пост\", че още през юли е изпратила на конгресмена Ана Ешу писмо, разказвайки за случая, но е поискала конфиденциалност. Съдържанието на писмото и името ѝ бяха разкрити едва в последните дни. Републиканците имат 51 гласа в 100-членния сенат, което значи, че демократите не могат да спрат назначаването на Кавана, освен ако членове на консервативната партия не гласуват против колегите си. Сенаторите от Републиканската партия Сюзан Колинс и Лиза Мъркауски, които подкрепят  правото на аборт , вече са подложени на особен натиск да не гласуват за Кавана – който вероятно ще направи Върховния съд още по-консервативен. Някои от противниците му се боят, че Кавана може да лобира за отмяна на решението на съда от 1973 г. по казуса \"Роу срещу Уейд\", което е основополагащо за правото на аборт. То се отнасяше до въпроса конституционно ли е отделните щати да криминализират или ограничават достъпа до  прекратяване на бременност . Тогава съдът реши, че те нямат това право. Ако решението бъде смекчено или отменено обаче, консервативните щати ще могат да предприемат стъпки изцяло да обявяват за незаконна тази процедура. Борбата за попълването на местата във Върховния съд продължава от 2016 г., когато демократите се вбесиха, че републиканците отказаха да приемат номинацията на президента Барак Обама, и така позволиха на Тръмп да запълни едно вакантно място. Миналата година консервативната партия намали прага за приемане на номинация от 60 (от 100) сенатори на обикновено мнозинство и така успяха да прокарат избора на Нийл Горсъч, който замести покойния Антонин Скалия. Кавана трябва да замести оттеглилия се  Антъни Кенеди.", "date": "2018.09.17", "title": "Обвинения в сексуално насилие застигнаха номинирания от Тръмп за Върховния съд"}
{"url": "https://www.dnevnik.bg/sviat/2018/09/17/3312465_daniia_shte_uvelichi_s_do_700_globite_za_prane_na_pari/", "text": "Дания ще засили санкциите и наказанията в законите срещу пране на пари след скандала с Danske Bank - най-голямата банка в страната, разследвана за престъпни операции на клона ѝ в Естония с десетки милиарди долари от Русия и страни от бившия СССР. Подробностите ще бъдат представени в сряда, но в понеделник лидери на основните парламентарни партии се договориха глобите да бъдат завишени с до 700 процента, заяви пред \"Ройтерс\" Лизбет Бех Поулсен от Социалистическата народна партия. Министърът на икономиката Расмус Ярлов потвърди, че се преговаря по нова стратегия за борба с прането на пари, но уточни, че по нея още няма окончателно споразумение. Danske Bank, която тази седмица трябва да представи доклад за вътрешното разследване за събитията в Естония, изгуби за шест месеца от избухването на скандала една трета от оценката си на борсата. Новите мерки най-вероятно няма да засегнат този случай, тъй като предполагаемите тежки финансови престъпления са извършени в миналото.", "date": "2018.09.17", "title": "Дания ще увеличи с до 700% глобите за пране на пари"}
{"url": "https://www.dnevnik.bg/bulgaria/2018/09/17/3312459_i_tomislav_donchev_e_seziral_prokuraturata_za/", "text": "Софийската градска прокуратура възложи на Държавна агенция \"Национална сигурност\" (ДАНС) проверка на публикация в \"Биволъ\", във връзка с която двама журналисти - български и румънски, престояха близо час с белезници и дадоха обяснения в полицията. На 14 септември 2018 г. сигнал за нередности и измами при усвояване на средства от европейски фондове по повод същата публикация е постъпил до главния прокурор и от вицепремиера Томислав Дончев, се казва в съобщението на прокуратурата. Сигналът на Дончев е адресиран и до министъра на вътрешните работи в оставка Валентин Радев, както и до председателя на Комисията за противодействие на корупцията и отнемане на незаконно придобитото имущество (КПКОНПИ), с копие до изпълнителния директор на Изпълнителна агенция \"Одит на средствата от ЕС\". В края на миналата седмица стана известно, че за свое разследване сайтът \"Биволъ\" е подал сигнал до разследващите. Прокуратурата уточнява, че двата сигнала са обединени. Предмет на проверката на ДАНС ще са всички процедури по обществени поръчки и усвояване на средства от фондове на ЕС, описани в публикацията, както и участието в тях на посочените граждани и търговци. Проверката на процедурите, свързани с отделните проекти и тяхното финансиране, ще обхване и действията на държавни органи и длъжностни лица. На агенцията са възложени конкретни действия, свързани с изискване на документи, снемане на обяснения и проверка на твърдените факти. Повече за случая четете  тук . Какво каза днес шефът на Главна дирекция \"Борба с организираната престъпност\" Ивайло Спиридонов вижте  тук  и  тук . ", "date": "2018.09.17", "title": "И Томислав Дончев е сезирал прокуратурата за разследването на задържаните двама журналисти"}
{"url": "https://www.dnevnik.bg/sviat/2018/09/17/3312472_erdogan_poiska_proverka_kakvo_pravi_opoziciiata_v/", "text": "Коментар на президента Реджеп Тайип Ердоган за акционерната структура на \"Ишбанк\" (Işbank) - най-голямата публична банка и най-старата банка на Турция, предизвика срив в цената на акциите ѝ и повлече надолу цялата търговия в банковия сегмент на борсата в Истанбул. В ранния следобед акциите на Türkiye İş Bankası се обезцениха с 5.8%, а индексът на банковите акции - с почти 3%, на фона на 0.9% отстъпление на водещия индекс BIST-100. Причината е, че Ердоган призова да се провери ефектът от това, че основната опозиционна партия в страната - Републиканската народна партия (CHP), контролира дял от 28% в банката. \"Тя има 28% от акциите на Işbank. Не може да получава пари оттам, но има четирима представители в борда. Какво вършат тези четиримата? Това трябва да се провери\", цитира в. \"Хюриет\" думите му, произнесени на борда на президентския самолет при завръщането му от визита в Азербайджан. CHP не получава дивиденти от дела си - те отиват за културни асоциации, както определя завещанието на Мустафа Кемал Ататюрк. Той е основател на партията и на Турската република и след смъртта му делът в Işbank преминава в ръцете на CHP. От банката веднага припомниха, че през годините тези 28.09% от акциите са били представлявани в борда от партията и от министерството на финансите, заедно или отделно. \"Това не е имало никакъв ефект върху дейността ни или върху начина, по който си вършим бизнеса\", допълва съобщението, цитирано от \"Ройтерс\". Този факт не бива да се превръща в обект на политически спор, а доверието в банките на страната трябва да бъде съхранено в името на турската икономика, се казва още в текста. Както Ердоган, така и негови приближени са критикували участието на СНР в борда и дори е имало призиви за национализирането на банката след опозиционни нападки срещу президента. Сегашният натиск съвпада с един от най-трудните периоди за икономиката от десетина години насам и прогнози за забавяне или рецесия с бърз ръст на т.нар. лоши дългове в банковата система. Кемал Кълъчдароглу, лидер на СНР, заяви в понеделник, че партията не се меси в работата на Işbank и че политическата организация притежава дела акции единствено от уважение към паметта и наследството на Ататюрк. Той подхвърли, че Ердоган може би се опитва да превземе тези 28% и да ги прехвърли към турския държавен фонд, който президентът лично оглави преди броени дни. Фондът бе основан през 2016 г. за развиване и увеличаване на стратегическите активи на Турция. За изминалите години в него са прехвърлени и дялове в големи банки, мобилния оператор Turk Telekom и националния превозвач Turkish Airlines.", "date": "2018.09.17", "title": "Ердоган поиска проверка какво прави опозицията в борда на най-голямата турска банка"}
{"url": "https://www.dnevnik.bg/biznes/turizam/2018/09/17/3312475_samo_dve_jalbi_ima_ot_chujdenci_za_shum_v_kurortite/", "text": "При изпратени над 500 писма до хотелиери с питане дали има искания за възстановяване на разходи за почивка в България заради шума се оказало, че има само два такива случая, обяви днес по Би Ти Ви министърът на туризма Николина Ангелкова. Тя уточни, че най-често връщане на парите се иска заради стомашни проблеми. Ангелкова за пореден път отрече да има сериозен проблем с вицепремиера Валери Симеонов,  който я атакува няколко пъти този сезон . \"Като има съмнения, компетентните органи трябва да се произнесат и те се произнесоха. Важно е в работен режим и в диалог да изчистваме проблемите. Имаме различни гледни точки и е важно те да се обсъждат\", каза министърът. Ангелкова повтори идеята си националните курорти да имат специфичен статут по отношение на регулациите за шума, като има зониране - обособяване на парти зони и зони за семейна почивка. \"Като има продуктово райониране, няма да има основания за претенции\", е нейното мнение. Атрактивни и неатрактивни плажове ще се дават на концесия в пакет Министърът се похвали, че плажовете без концесионер са намалели с 23% в сравнение с миналата година и сега са 87. Според нея вариант всички да се стопанисват е чрез групирането на атрактивни и не толкова привлекателни в пакет, за който се търси концесионер. Ангелкова обяви, че с промени в закона ще има по-строги наказания за фирмите, отворили заведения на неохраняеми плажове, като глобите ще стигат 50 хиляди лева. Най-големият проблем на туризма били кадрите \"Най-сериозният проблем пред българския туризъм са кадрите. 90% от услугата е свързана с тях\", каза министърът в отговор на въпрос. Николина Ангелкова подчерта, че е абсурдно да има ново строителство на \"Корал\".", "date": "2018.09.17", "title": "Само две жалби има от чужденци за шум в курортите, обяви Ангелкова"}
{"url": "https://www.dnevnik.bg/razvlechenie/2018/09/17/3312482_vezdesushtiiat_shte_e_bulgarskiiat_pretendent_za_oskar/", "text": "Филмът на режисьора Илиян Джевелеков  \"Вездесъщият\"  ще е българският претендент за \"Оскар\". Решението е на комисия от Националния филмов център с председател Владимир Андреев, състояща се от 11 членове. Тази година претендентите са били 13, съобщиха от центъра. \"Вездесъщият\" е заснет по сценарий на Матей Константинов и Илиян Джевелеков и разказва историята на писател и шеф на рекламна агенция, който постепенно се вманиачава да следи всички около себе си със скрити камери. През октомври миналата година  \"Вездесъщият\" спечели голямата награда  за пълнометражен филм на 35-ия Фестивал на българския игрален филм \"Златна роза\". Освен това лентата получи наградите на публиката и кинокритиката. Сценаристът и режисьор на лентата Илиян Джевелеков е завършил кинорежисура в НАТФИЗ. \"Вездесъщият\" е вторият му игрален филм след успешния дебютен \"Love.net\" през 2011 г. През 2001 г. заедно с Георги Димитров и Матей Константинов Джевелеков основава продуцентската компания \"Мирамар филм\", която е сред продуцентите на \"Вездесъщият\". Джевелеков е режисьор на десетки реклами и няколко документални филма, сред които \"Куба е музика\" (2009).", "date": "2018.09.17", "title": "\"Вездесъщият\" ще е българският претендент за \"Оскар\""}
{"url": "https://www.dnevnik.bg/sport/2018/09/17/3312477_voleibolistkite_shte_igraiat_kontroli_s_dominikanskata/", "text": "Женският национален отбор по волейбол ще изиграе две контроли срещу Доминиканската република като част от подготовката на отбора за световното първенство в Япония, съобщиха от федерацията. Приятелските срещи ще се проведат в азиатската страна. Днес възпитаничките на Иван Петков заминаха за Япония. Българките ще летят близо 27 часа до Окаяма, като ще имат две прекачвания в Москва и Шанхай. Световното първенство за жени ще се проведе в шест града от 29 септември до 20 октомври. В надпреварата участват 24 отбора, като българките са в група B с Китай, Италия, Турция, Канада и Куба. За втората фаза ще продължат първите четири отбора.", "date": "2018.09.17", "title": "Волейболистките ще играят контроли с Доминиканската република преди световното"}
{"url": "https://www.dnevnik.bg/sport/2018/09/17/3312541_borislav_mihailov_obmeni_idei_za_razvitieto_na_futbola/", "text": "Президентът на Българския футболен съюз Борислав Михайлов се е срещнал с шефа на английския футбол Грег Кларк. Те са разговаряли в Националната футболна база \"Бояна\" в София, обявиха от БФС. Двамата ръководители проведоха работна среща, по време на която обмениха идеи за развитието на футбола. Основен фокус на дискусията бяха детско-юношеският и женският футбол, посочиха от футболния съюз в сайта си. Кларк е посочил своите виждания и опит в двете сфери. Борислав Михайлов пък говорил за проектите на БФС в тази насока. \"Двамата лидери обсъдиха възможностите за бъдещо сътрудничество между двете организации и най-вече вариантите за обмяна на опит между българските и английските треньори в детско-юношеския футбол\", се казва още в информацията. Наскоро Михайлов  прие и президента на Германския футболен съюз Райнард Гриндел .", "date": "2018.09.17", "title": "Борислав Михайлов обмени идеи за развитието на футбола с шефа на английската асоциация"}
{"url": "https://www.dnevnik.bg/bulgaria/2018/09/17/3312543_valeri_simeonov_pita_nso_na_kakvo_osnovanie_ohraniava/", "text": "Вицепремиерът Валери Симеонов е изпратил официално писмо до Националната служба за охрана (НСО), в което пита на какво основание се охранява от държавната служба бившият лидер на ДПС Ахмед Доган, съобщи самият той в своята \"Фейсбук\" страница. Симеонов прилага сканирано писмото до началника на службата генерал-майор Данчо Дяков. Симеонов се интересува също от колко години НСО пази \"частното лице (бизнесмен)\" Ахмед Доган, колко души са ангажирани с нея и каква е общата сума за гарантиране на сигурността му до момента. Вицепремиерът се интересува и дали в момента има непосредствена опасност за живота на Доган, която да оправдава отпускането на средствата. \"Дневник\" още през 2016 година попита НСО  колко струва охраната на Ахмед Доган, но от службата отказаха информация с аргумента, че това е класифицирана информация, която не може да бъде огласявана. Беше съобщено обаче, че почетният председател на ДПС ползва държавна охрана от 14 юли 2009 година. При приемането на текстове в закона за НСО през 2015 година беше записано, че при необходимост сред охраняваните от службата лица попаднат и \"хора, свързани с националната сигурност, посегателството срещу които би подровило, отслабило или създало затруднения на властта в Републиката\". Държавните охранители не успяха да предотвратят  нападението срещу Доган  през януари 2013 година, когато на форум на ДПС мъж се качи на трибуната и насочи пистолет срещу него. В края на юли охранител от НСО, ангажиран с охраната на Ахмед Доган,  беше открит мъртъв  на плажа в непосредствена близост до т.нар негов \"морски сарай\"", "date": "2018.09.17", "title": "Валери Симеонов пита НСО на какво основание охранява частното лице и бизнесмен Доган"}
{"url": "https://www.dnevnik.bg/photos/2018/09/17/3312446_fotogaleriia_svetovnite_snimki_na_denia_-_17_septemvri/", "text": "Новороден бял женски носорог стои до майка си в зоопарка \"Сафари\" в Рамат Ган, близо до Тел Авив, Израел.", "date": "2018.09.17", "title": "Фотогалерия: Световните снимки на деня - 17 септември"}
{"url": "https://www.dnevnik.bg/biznes/2018/09/17/3312562_ikonomicheski_suvetnik_na_trump_potvurdi_za_namereniia/", "text": "Скоро може да бъде взето решение за налагане на нови американски мита за китайски стоки на стойност 200 милиарда щатски долара, заяви днес икономическият съветник на Белия дом Лари Къдлоу, цитиран от \"Франс прес\".Според него президентът Доналд Тръмп \"не е доволен от преговорите с Китай\" и скоро може да бъдат направени официални изявления по този въпрос. Изявлението на Къдлоу дойде на икономически форум в Ню Йорк. От петък  американски медии говорят  за желанието на Тръмп да наложи допълнителни мита върху вноса на китайски стоки на стойност 200 милиарда долара, припомня \"Франс прес\". Лари Къдлоу все пак подчертава, че САЩ остават отворени за диалог с китайските си партньори. В края на август  влязоха в сила  25-процентните американски мита върху вносни китайски стоки за 16 милиарда долара, съобщават световните агенции. Те се прибавяха към вече въведените на 6 юли 25% мита върху китайски стоки за 34 милиарда долара. Двете най-големи световни икономики са в търговски спор след обвиненията на САЩ, че Китай използва агресивни тактики, включително киберкражби.", "date": "2018.09.17", "title": "Икономически съветник на Тръмп потвърди за намерения за нови мита срещу Китай"}
{"url": "https://www.dnevnik.bg/sport/2018/09/17/3312555_v_shampionski_stil_polsha_pobedi_iran_i_produljava/", "text": "Шампионът Полша продължи уверения си път на световното първенство по волейбол. Отборът, воден от Витал Хайнен, спечели уверено с 3:0 (25:21, 25:20, 25:22) срещу Иран. Поляците са убедително начело в група D и имат максимума от 12 точки. България излезе на второто място заради по-добрите си показатели от Иран, като двата състава са с по девет точки. В другия мач във Варна по-рано Куба се наложи с 3:1 срещу Пуерто Рико, но и двата отбора приключиха участието си в надпреварата. Крайното подреждане в групата ще се определи във вторник, когато България играе с Полша (20.40 часа), а Иран среща Финландия. При победа с голяма разлика българите могат да излязат първи. Тези четири отбора вече са сигурни участници в следващата фаза на световното. Поляците стигнаха до успеха, като се възползваха от повечето грешки на съперника (22 срещу 15). Световните шампиони направиха и повече блокади (8 срещу 2). Най-резултатен за победителите стана Михал Кубяк с 12 точки, а по десет добавиха Бартош Курек, Пьотр Новаковски и Артур Шлпук. За Иран Амир Гафур направи десет. Отборът на Полша, подкрепян от стотици привърженици в зала \"Конгресна\", владееше инициативата и заслужено стигна до победата. В третата част иранците имаха преднина от три точки при 22:19, но не успяха да я съхранят. С отлична серия на начален удар поляците направиха обрат, като се възползваха от няколко грешки на съперника си.", "date": "2018.09.17", "title": "В шампионски стил Полша победи Иран и продължава уверено на световното по волейбол"}
