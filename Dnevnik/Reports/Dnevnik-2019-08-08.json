{"url": "https://www.dnevnik.bg/sviat/2019/08/08/3948623_kokain_za_pochti_2_mln_dolara_izpluva_na_plaj_v_nova/", "text": "Новозеландската полиция се натъкна на много интересна и скъпа находка на популярен плаж -  кокаин  за около 3 милиона новозеландски долара (1.9 милиона долара), предаде ДПА. 19 кутии с  този вид наркотик  изплували на Бедълс бийч, на 30 километра западно от центъра на Окланд. Полицията съобщи още, че заедно с митнически служители е претърсила внимателно района за евентуални нови партиди. Кокаинът  бил натъпкан в 19 кутии с размер на видеокасета.  Изследване от тази година установи, че Нова Зеландия е страната в света с най-висока цена на този вид наркотик. Новозеландците плащали средно по 375 долара за 1 грам кокаин - близо четири пъти повече, отколкото американците./ БТА", "date": "2019.08.08", "title": "Кокаин за почти 2 млн. долара изплува на плаж в Нова Зеландия"}
{"url": "https://www.dnevnik.bg/sviat/2019/08/08/3948626_privurjenici_na_bivshiia_prezident_na_kirgizstan/", "text": "Привърженици на бившия президент на Киргизстан Алмазбек Атамбаев продължават да държат за заложници шестима бойци от спецкорпуса \"Алфа\" към Държавния комитет за национална сигурност (ДКНС) на централноазиатската република, съобщава ТАСС, цитирайки източници от щаба на бившия държавен глава. \"Командосите продължават да остават в дома на експрезидента. Животът им по никакъв начин не е застрашен\", каза представител на щаба. Според него на задържаните военнослужещи се оказва \"необходимата медицинска помощ\". Източникът добави, че към  дома на Атамбаев  в село Кой-Таш край столицата Бишкек, където снощи се разиграха драматичните събития, продължават да се стичат негови привърженици \"от всички региони\" на републиката, които \"са настроени много решително\". По приблизителни преценки в момента около резиденцията на бившия президент са се събрали между 2 и 4 хиляди души. Вчера командосите от \"Алфа\" на ДКНС на Киргизстан предприеха в село Кой-Таш опит за силово задържане на 62-годишния Атамбаев, който се провали, въпреки първоначалните съобщения, че той е задържан и \"отведен в неизвестна посока\". По-късно се изясни, че охраняващите резиденцията му са отблъснали атаката и са взели 6-има бойци за заложници. След това в селото започнаха сблъсъци между пристигналите на място допълнителни сили на милицията и поддържащи  Атамбаев  граждани. Един от командосите бе убит, а още 52-ма души бяха ранени, сред които журналист и служител от правоохранителните органи. Главният прокурор на страната, цитиран от \"Франс прес\", съобщи, че 23-ма цивилни и 24-ма служители на силите на реда са хоспитализирани, а здравното министерство уточни, че някои от цивилните са ранени от куршуми. Според властите при вчерашната спецоперация силите на реда са използвали само гумени куршуми, докато привържениците на експрезидента стреляли с бойни патрони. Атамбаев призна днес, че лично е стрелял по атакуващите дома му командоси от спецчастите при вчерашния им опит да го арестуват. \"Моите привърженици нямаха оръжие, аз лично стрелях по време на нападението\", каза той, но добави, че се \"стараeл да не уцелва хора\". Атамбаев отбеляза също, че е готов да съдейства за освобождаване на задържаните от неговите привърженици при щурма бойци от спецчастите. Президентът  Сооронбай Жеенбеков  прекъсна отпуската си и се върна в столицата Бишкек, където тази сутрин се провежда извънредно заседание на националния Съвет за сигурност. \"Атамбаев грубо наруши конституцията и законите на републиката\", оказвайки твърда въоръжена съпротива при опит за задържане, каза на заседанието президентът Жеенбеков, цитиран от своята пресслужба. Той подчерта необходимостта да се предприемат незабавни мерки за запазване на законността, мира и сигурността в страната. Атамбаев  бе държавен глава на Киргизстан от 2011 до 2017 г. Той стана първият президент в историята на централноазиатската бивша съветска република, оттеглил се доброволно от поста. В Киргизстан президентът има право само на един шестгодишен мандат. Именно Атамбаев бе инициатор за издигането на кандидатурата на Жеенбеков за негов наследник на поста. През пролетта на миналата година обаче бившият президент призна публично, че има сериозни разногласия със своя приемник. През юни парламентът на Киргизстан лиши Атамбаев от съдебен имунитет, за да може той да бъде съден по обвинения в корупция. Според тях той незаконно е купувал земя и е пуснал на свобода член на мафиотски клан. Бившият президент отрича тези обвинения и твърди, че те са политически мотивирани, отбелязва агенция \"Франс прес\". Група депутати в парламента на Киргизстан започна да събира подписи за свикване на извънредно заседание във връзка със създалата си ситуация около бившия президент. Привърженици на Атамбаев смятат да свикат митинг в Бишкек по-късно днес и да поискат оставката на сегашния президент. Това заяви самият експрезидент пред журналисти. Според него кръвта на загиналите и пострадалите при вчерашния щурм срещу дома му в Кой-Таш \"лежи на съвестта на президента Сооронбай Жеенбеков\". Пресцентърът на ДКНС предупреди жителите на страната, че разпространителите на провокационни материали подлежат на отговорност . \"В момента чрез различни социални мрежи и интернет се разпространяват провокационни съобщения за призиви на гражданите към противоправни акции. Ако бъдат открити лицата, разпространяващи такива съобщения, ДКНС си запазва правото официално да ги предупреди\", отбелязват от ДКНС. Посочва се, че се води \"активна работа да не се допускат и да се пресичат такива продължаващи провокационни действия от страна на отделни сили, заинтересовани от дестабилизация на обстановката\". / БТА", "date": "2019.08.08", "title": "Привърженици на бившия президент на Киргизстан плениха командоси, пратени да го арестуват"}
{"url": "https://www.dnevnik.bg/regioni/2019/08/08/3948625_amerikanski_investitor_zapochva_izgrajdaneto_na/", "text": "Свиленград привлече голям американски инвеститор, който ще вложи близо 300 млн. лева в голям туристически развлекателен комплекс, съобщиха от общината, цитирана от БТА. Той ще е разположен на терен от 143 дка непосредствено след ГКПП Капитан Андреево, до автомагистрала \"Марица\". Луксозният комплекс ще включва голям хотел, игрални зали, SPA център, басейн, два ресторанта, търговски площи.  Българският представител на американския фонд - \"БиСи Индъстрис\" ЕООД, тази седмица получи строително разрешение от общината и започна строителството. Дружеството внесе в общинския бюджет 396 хил. лева данък за придобиване на имущество и още 36 хил. лева такса за одобрение на инвестиционен проект, допълниха от пресслужбата на кметството. Комплексът е с разгъната застроена площ от 61 хил. кв.м. Хотелът ще бъде вторият по големина в България с 624 стаи и леглова база от 1248 места. Ще се състои от два 9-етажни корпуса, високи по 28 метра. Планираните работни места са минимум 780 броя, обясниха още от кметството.  Свиленград е избран от американските инвеститори след обстойно икономическо проучване от независима английска консултантска фирма, съобщи главният архитект на общината Анастас Карчев. Анализаторите са посочили Свиленград като най-доброто място за инвестиции. Отчетени са добрата инфраструктура, действащите общи устройствени планове на града и общината и близостта с 20-милионния мегаполис Истанбул.", "date": "2019.08.08", "title": "Американски инвеститор започва изграждането на развлекателен комплекс в Свиленград"}
{"url": "https://www.dnevnik.bg/sviat/2019/08/08/3948634_franciia_osudi_na_sedem_godini_zatvor_jena_zavela/", "text": "37-годишна жена, която е прекарала девет месеца в Сирия с трите си деца през 2017 г., беше осъдена на осем години затвор от парижки съд, предаде агенция \"Франс прес\". Радже Муджахид е осъдена за присъединяване към престъпна организация с терористични цели и отнемане на деца. Тя е дъщеря на архитект, която е следвала философия и социология, а след това е изкарала хотелиерска школа в Мароко. През март 2017 г. след кръвопролитните ислямистки атентати във Франция,  по-специално този в Ница , близо до жилището й в град Антиб, тя е отишла в Сирия, като взела със себе си 9-годишната си дъщеря и двамата си синове на възраст 7 и 5 години. \"Това заминаване е било подготвено, скрито от околните и смятано за окончателно\", заяви съдът. Вече омъжената жена отишла в Сирия при джихадист от групировката  \"Ахрар аш Шам\" , с когото е поддържала връзка онлайн и за когото се е омъжила при пристигането си в Идлиб, Северозападна Сирия. Макар и \"Ахрар аш Шам\" да не е била в международния списък на терористичните организации, тя е поддържала \"оперативни връзки с  \"Ал Кайда\"  и следователно може да се определи като терористична групировка според френското право, прецени съдът. Радже Муджахид е отишла в Турция през декември 2017 г. бременна в седмия месец. Тя била експулсирана в Италия и пратена във френски затвор със заповед за издирване. Тя е притежавала документи на \"Ахрар аш Шам\", а в телефона й е имало снимки с джихадистка пропаганда, прояви на насилие и оръжия, както и на мъртви деца и на деца войници./БТА", "date": "2019.08.08", "title": "Франция осъди на седем години затвор жена, завела трите си деца в Сирия"}
{"url": "https://www.dnevnik.bg/sviat/2019/08/08/3948641_rusiia_zapochna_delo_za_nechestna_konkurenciia_sreshtu/", "text": "Руската Федерална антимонополна служба (ФАС) започна дело срещу американския технологичен гигант \"Епъл\" (Apple). Компанията за киберсигурност \" Лаборатория Касперски\"  е подала иск срещу действията на \"Епъл\" на пазара за приложения за операционната му система iOS, съобщи пресслужбата на ведомството, цитирана от ТАСС и агенция \"Ройтерс\". ФАС уточни, че разследва защо новата версия на приложението за родителски контрол \"Сейф кидс\" (Safe Kids) на \"Касперски\" не е обновена за операционната система на \"Епъл\", което води до значителна загуба на функционалност на приложението. Службата посочи, че \"Епъл\" е пуснал обновена версия на собственото си приложение \"Скрийн тайм\" (Screen time), което има подобни функции като на програмата на \"Касперски\". Делото ще се гледа на 13 септември. /БТА", "date": "2019.08.08", "title": "Русия започна дело за нечестна конкуренция срещу \"Епъл\""}
{"url": "https://www.dnevnik.bg/biznes/2019/08/08/3948647_statistikata_otchete_pochti_10_spad_v_turgoviiata_s/", "text": "При търговията на дребно с нехранителни стоки през юни тази година в сравнение със същия месец на миналата година по-значителен спад е отчетен при фармацевтичните и медицинските стоки - с 9.8%, съобщиха днес от Националният статистически институт. По-значителен ръст е регистриран при търговията на дребно чрез поръчки по пощата, телефона или интернет и търговията на дребно с битова техника, мебели и други стоки за бита - съответно със 7.0 и 6.3%. През юни 2019 г. в сравнение със същия месец на 2018 г. оборотът нараства при търговията на дребно с автомобилни горива и смазочни материали (с 5.1%). Намаление е отчетено при търговията на дребно с нехранителни стоки, без търговията с автомобилни горива и смазочни материали (с 1.1%) и търговията на дребно с хранителни стоки, напитки и тютюневи изделия (с 0.9%). По предварителни сезонно изгладени данни през юни 2019 г. оборотът в раздел \"Търговия на дребно, без търговията с автомобили и мотоциклети\" по съпоставими цени запазва нивото от предходния месец. През шестия месец на годината се наблюдава намаление на оборота спрямо предходния месец при търговията с автомобилни горива и смазочни материали и търговията на дребно с нехранителни стоки - съответно с 0.5 и 0.4%, докато при търговията на дребно с хранителни стоки, напитки и тютюневи изделия е регистриран ръст с 1.2%. В търговията на дребно с нехранителни стоки без търговията с автомобилни горива и смазочни материали по-значителен спад се наблюдава в търговията на дребно с компютърна и комуникационна техника - с 4.6%. Нарастване на оборота е отчетено при търговията на дребно с текстил, облекло, обувки и кожени изделия - с 1.2%.", "date": "2019.08.08", "title": "Статистиката отчете почти 10% спад в търговията с лекарства и медицинските стоки"}
{"url": "https://www.dnevnik.bg/analizi/2019/08/08/3948651_vss_propuska_hiliadite_hora_koito_iskat_pochtenost/", "text": "                         Прокурорската колегия на Висшия съдебен съвет (ВСС) иска определени медии да мълчат, когато става въпрос за избора на главен прокурор и на административни ръководители и въобще за \"техните работи\", които не са наша работа.  Хилядите граждани, които излязоха на улицата и ясно показаха, че не са готови да бъдат феодален придатък на обладаващите публичната власт лица и че искат почтеност, прозрачност, отчетност и справедливост. Онези съдии (не са много, броят се на пръстите на едната ръка) и Съюзът на съдиите (ССБ), които открито възразяват срещу всеки, който открито и безпардонно нарушава основни правни принципи; Онези адвокати (не са много, но все пак са повече от съдиите), които аргументирано изразяват несъгласие да бъдат погазвани брутално конституцията и законите на страната; Преподаватели от УНСС (малко са, но както в науката силата на аргументите не се измерва с тяхното количество), които показаха, че в основата на предаването на знания и създаването на наука стоят преди всичко моралът и свободният човешки дух. поведението и в частност изказванията на единствения кандидат за главен прокурор. Нито един прокурор не вижда в цялата съдебна система и извън нея друг, който да е поне толкова \"добър\", колкото единодушно номинирания от прокурорската колегия. Нито един на различно мнение. Нито един! Сами разбирате, че това не е възможно. Страхът обаче е напълно възможно обяснение.", "date": "2019.08.08", "title": "ВСС пропуска хилядите хора, които искат почтеност"}
{"url": "https://www.dnevnik.bg/sport/2019/08/08/3948650_pavel_kolev_ne_sme_v_70-te_godini_i_e_malka/", "text": "Изпълнителният директор на \"Левски\" Павел Колев заяви, че е малка възможността да бъде привлечен някой между Тодор Неделев и Кристиан Димитров от \"Ботев\". Сините са разговаряли с колегите си от Пловдив, но резултат не е постигнат. \"Най-нормалното нещо за \"Левски\" е да се концентрира върху добрите български футболисти, а те не са много. Няма да е изненада, ако кажа, че \"Левски\" се интересува от Тодор Неделев и Кристиан Димитров. Когато има нещо наистина да се съобщи, ще го разберете първи\", каза Колев при представянето на спортния директор Ивайло Петков. \"Разговори са водени, но нищо конкретно не е произлязло. Но е въпрос на тайминг и на желание, разбира се, на футболистите. Не сме в 70-те или 80-те години, когато за грандовете \"Левски\" и ЦСКА беше лесно да обират най-доброто\", добави Колев. Той добави, че \"Левски\" не преговаря с играчи зад гърба на клубовете им, защото е забранено. По темата Петков заяви: \"В \"Левски\" няма звезди и не трябва да има звезди, а колектив.\"", "date": "2019.08.08", "title": "Павел Колев: Не сме в 70-те години, малка е вероятността да вземем Неделев"}
{"url": "https://www.dnevnik.bg/politika/2019/08/08/3948660_centralnata_izbiratelna_komisiia_globi_karakachanov_s/", "text": "Централната избирателна комисия глоби лидерът на ВМРО и министър на отбраната Красимир Каракачанов с 2000 лв. заради използване на националното знаме в предизборен материал. Решението на комисията е взето на заседание в сряда, след като административното нарушение е установено на 5 май. Глобата е на името на Каракачанов като председател на партия ВМРО-БНД. Той е обжалвал решението на ЦИК за установяване на нарушението, но от комисията имат доказателства, a в решението пише, че \"не са налице предпоставките за приемане на случая за маловажен, неправилен и незаконосъобразен\". То подлежи на обжалване пред Софийския районен съд. Самото нарушение е предизборен репортаж, излъчен в рубрика \"Евроизбори\" на телевизия \"Европа\", за среща на кандидатите за членове на Европейския парламент на ВМРО начело с водача им Ангел Джамбазки в централата на партията със синдикалната организация на Българските полицейски синдикати. Разговорът бил част от съвместна инициатива с европейски синдикални организации. В срещата е взел участие в качеството му на председател на Съвета за социално партньорство и заместник-министър на МВР. В репортажа са коментирани събитията в Куклен, при които след битови скандали полицейски екип беше нападнат. По този повод водачът на евролистата Ангел Джамбазки сравнява реакцията на българската с брюкселската полиция при овладяване на улични безредици с използването на огнестрелно оръжие.  В два от кадрите на репортажа  е показано националното знаме редом със знамето на Европейския съюз и партийното знаме на ВМРО–БНД.", "date": "2019.08.08", "title": "Централната избирателна комисия глоби Каракачанов с 2000 лв."}
{"url": "https://www.dnevnik.bg/biznes/2019/08/08/3948635_v_kraia_na_juni_namaliava_rustut_v_kreditiraneto_na/", "text": "Ръстът в броя на отпуснатите кредити на домакинствата и нефинансовите предприятия към края на юни се забавя, показват данните на БНБ. Към края на второто тримесечие те са 3.098 млн. броя. Спрямо края на юни миналата година те нарастват с 1.8%, докато в края на март те са нараснали с 11.1% годишно. Общият им размер нараства, но с по-малко, отколкото в края на март. Сега той е 56.574 млрд. лева, като се повишава с 6.1% на годишна основа в сравнение със 7.5% годишно увеличение към края на март 2019 година. В края на юни 2019 г. спрямо края на предходното тримесечие броят на кредитите нараства с 0.2%, а размерът им – с 1.9%. Данните на централната банка показват, че най-силно в края на второто тримесечие се свиват кредитите над 1 млн. лв. - с 45.7% като брой и с 42.8% като сума. Намаление, макар и минимално, има при заемите в диапазона 2500 - 5000 лв., като броят им за година се свива с 0.9%, а размерът - с 2.7%. Тези до 1000 лв. растат като брой с 0.4%, а размерът им се свива за година с 2.1%. Двуцифрени ръстове има при заемите между 100 хил. и 500 хил. лв. Кредитите между 25 и 50 хил. лв. нарастват за година с 11.8% като брой, а като сума - с 12%. В края на юни депозитите продължават да растат и като брой, и като сума. Двуцифрено е изменението на практика при всички суми над 40 хил. лв. Свиване на годишна база се наблюдава в най-ниския сегмент - до 1000 лева - с 4.2% като брой и с 1.3% като сума. Най-силно нарастват и като брой, и като сума депозитите с размер между 200 хил. лв. и 1 млн. лв. Общо депозитите на секторите \"Нефинансови предприятия\" и \"Домакинства и нетърговски организации, обслужващи домакинствата\" в края на юни са 10.190 млн. броя. Те намаляват с 1.7% спрямо юни 2018 г. при годишно понижение от 2.7% в края на март 2019 година. Общият им размер e 76.300 млрд. лева и нараства с 6.4% на годишна база при 8.6% годишен ръст в края на март 2019 година.", "date": "2019.08.08", "title": "В края на юни намалява ръстът в кредитирането на домакинствата"}
{"url": "https://www.dnevnik.bg/bulgaria/2019/08/08/3948722_kratki_novini_izgubil_se_v_pirin_turist_beshe_otkrit/", "text": "                         . Изгубил се в Пирин турист беше открит след почти два дни издирване Около 10.00 часа в района на Сухото езеро в Пирин е намерен вторият турист, който се издирваше от вторник вечерта, съобщиха от Планинската спасителна служба към Българския червен кръст, предаде \"Фокус\". Състоянието на мъжа е добро. Сигналът, получен около 22.00 часа на 6 август, е за двама загубили се туристи на възраст около 65 години в района на Башлийца. Единият беше намерен около 15.00 часа същия ден. В двудневната акция взеха участие планински спасители от отряд Сандански, към които днес се присъединиха и 13 души от отрядите в Благоевград, Банско, Разлог и Добринище.", "date": "2019.08.08", "title": "Кратки новини: Изгубил се в Пирин турист беше открит след почти два дни издирване"}
{"url": "https://www.dnevnik.bg/kultura/2019/08/08/3948631_bafta_vuvejda_nova_kategoriia_za_kasting_rejisyori/", "text": "Наградите на Британската академия за филмово и телевизионно изкуство (БАФТА) ще имат нова категория. От следващото им издание през 2020 г. ще бъде връчвано отличие за кастинг. То ще се дава както за филми, така и за телевизия, предаде \"Гардиън\". включи \"За нас е удоволствие да включим високо професионалната работа на кастинг режисьорите за пръв път. Кастингът е от съществено значение за кино- и телевизионната индустрия и жизненоважен за насърчаването на разнообразието по екраните\", каза в изявление председателят на академията Пипи Харис. Изтъкнатият кастинг режисьор Люси Бевън, позната с работата си по \"Красавицата и Звяра\", \"Съзряване\" и предстоящият мюзикъл \"Котките\", благодари от името на всички кастинг режисьори. \"За нашата индустрия е голяма чест да бъде призната от БАФТА\", каза тя. От академията заявиха още, че категорията за оригинална музика ще бъде преименувана на \"оригинална композиция\", за да се подчертае ролята на композитора и неговото произведение и да се признае \"съществената роля, която те играят за разгръщането на историята, атмосферата и емоционалните нотки на филма\". Въпреки  ожесточените критики от страна на собственици на вериги киносалони  срещу приемането на филми на \"Нетфликс\" регламентът за участие на филми си остава същият. Заглавията трябва да се били излъчени в най-малко 10 кина. В изявлението на БАФТА се казва, че решението е било взето след \"обширна консултация с представители на индустрията\". Въпреки това академията си запазва правото да определя дали филмите са разпространени в духа на правилата, а не само за да се квалифицират за наградите. Церемонията по връчване на наградите БАФТА за 2020 г. ще се състои на 2 февруари 2020 г. - една седмица преди раздаването на оскарите.", "date": "2019.08.08", "title": "БАФТА въвежда нова категория за кастинг режисьори"}
{"url": "https://www.dnevnik.bg/biznes/2019/08/08/3948665_spad_v_proizvodstvoto_v_tjutjunevi_izdeliia_ot_nad_47/", "text": "През юни 2019 г. календарно изгладеният индекс на промишленото производство показва спад от 3.6% спрямо съответния месец на 2018 година, съобщиха днес от Националния статистически институт. На годишна база спад на индекса на промишленото производство, изчислен от календарно изгладените данни, е отчетен в добивната промишленост - с 20%, в производството и разпределението на електрическа и топлоенергия и газ - с 4.6%, и в преработващата промишленост - с 1.7%. По-значителен спад в преработващата промишленост спрямо съответния месец на предходната година се наблюдава при производството на тютюневи изделия с 47.1%, производството на основни метали - с 21%, производството на облекло - с 11.8%, производството на дървен материал и изделия от него без мебели - с 10.4%. Най-голямо увеличение е отчетено при печатната дейност и възпроизвеждането на записани носители - с 15.2%, производството на компютърна и комуникационна техника, електронни и оптични продукти - с 10.3%, и други. По предварителни данни през юни 2019 г. сезонно изгладеният индекс на промишленото производство намалява с 1.9% в сравнение с май 2019 година. През юни 2019 г. намаление спрямо предходния месец е регистрирано в добивната промишленост - с 12.5%, в производството и разпределението на електрическа и топлоенергия и газ - с 1.3%, и в преработващата промишленост - с 1.2%. По-значителен спад в преработващата промишленост се наблюдава при производството на тютюневи изделия - с 33.4%, обработката на кожи; производството на обувки и други изделия от обработени кожи без косъм - с 13.8%, производството на дървен материал и изделия от него без мебели - с 9.8%, производството на хартия, картон и изделия от хартия и картон - с 8.1%. По-съществено увеличение е регистрирано при: производството на компютърна и комуникационна техника, електронни и оптични продукти - с 9.5%, производството на текстил и изделия от текстил без облекло - с 8.9%, ремонта и инсталирането на машини и оборудване - с 6.3%, производството на метални изделия без машини и оборудване - с 4.8%.", "date": "2019.08.08", "title": "Спад в производството в тютюневи изделия от над 47% отчита статистиката"}
{"url": "https://www.dnevnik.bg/analizi/2019/08/08/3948498_vlastta_jelae_da_srine_razsledvashtata_jurnalistika/", "text": "                         С \"Апартаментгейт\" българската разследваща журналистика сякаш се измъкна от буферната зона на хипотезите и навлезе в нов период - на ефективна санкция срещу хората с власт. Не че преди не се е занимавала с този контингент, макар и рядко да е стигала до най-високите му етажи. И не че сега сагата за апартаменти и тераси води до ядрото на корупцията - там, където се разпределят милиони и милиарди от европейските фондове и от обществени поръчки. Но, така или иначе, \"Апартаментгейт\" превърна втория човек на управляващата партия в неин редови член. Видя се, че и у нас разследващата журналистика има власт да сваля от власт. Впрочем тъкмо в това се състои Четвъртата власт. Тя не е власт на медиите над хората, както изглежда на пръв поглед, а власт на хората над политическата власт, осъществявана чрез медиите. Затова и хората масово преживяха \"Апартаментгейт\" и последвалите оставки като собствена победа. Така че, каквито и обвинения да си отправят политиците помежду си, те никога не могат да се сравняват по сила и ефект с онези, които повдигнат медиите. Разбира се, медиите стават Четвърта власт, само ако са достатъчно независими от другите три власти, за да могат да упражняват контролната си функция над тях. И ако другите три власти са достатъчно зависими от медиите, за да се влияят от критиките им - т.е. ако не обитават сараите на недосегаемостта и не са надянали скафандрите на гьонсуратлъка. Традиционно разследващата журналистика е в най-пряко взаимодействие с Третата власт - с органите на правораздаването. Тези органи подхващат нейните сюжети и ги продължават с институционални средства. У нас обаче, особено когато става дума за държавни мъже, не е така. Наказанието на осветените от медиите високопоставени грешници се изпълнява от изпълнителната власт и лично от върховния ѝ представител – министър-председателя на страната. Той е \"слабото звено\" в дежурната кръгова отбрана на властите срещу разследващата журналистика. Премиерът демонстрира, че под медийно давление умее да жертва дори най-близките си съратници и от това да трупа, а не да губи, политически дивиденти. Тези публични жертвоприношения са станали устойчив елемент от формулата на собственото му оцеляване. \"Апартаментгейт\" дефинитивно показа, че от Борисов не става съюзник в борбата с разследващата журналистика. Така че трябваше решително да бъде ударена самата разследваща журналистика, за да няма нужда той повече да се съобразява с разкритията ѝ. Стана ясно, че след \"Апартаментгейт\" жертви ще падат и от \"другата страна\". Очаквано, в центъра на удара - за пореден път и за назидание на останалите - попадна сайтът за журналистически разследвания \"Биволъ\". Едно, защото е най-радикален в атаките си към властта с цялото ѝ сложно балансирано политико-корпоративно статукво. И второ, защото без да е докрай чужда медия, се ползва със статут, който я поставя извън въпросното статукво и ѝ дава свободата с всички сили да играе срещу него. Ненапразно първите разкрития за \"Апартаментгейт\" излязоха в друга чужда медия - възстановилата българския си клон \"Свободна Европа\". И сега на журналистите \"под чужд флаг\" трябваше да им се напомни, че връзките им навън с нищо не ги защитават вътре в страната. И че дори чисто физически могат набързо да бъдат прибрани с \"европейска заповед\", издадена от съответната местна институция. Част от \"ударната сила\" на следващия голям скандал в държавата - \"НАП гейт\" - бе отклонена към \"Биволъ\". Публично се появиха \"доказателства\", че лично главният му редактор е замесен в незаконното изтичане \"в особено големи размери\" на лични данни, че той е съучастник или най-малкото бенефициент на хакера, така че може да лежи в затвора за кибер тероризъм. Всъщност \"доказателствата\" срещу него могат да се превърнат в такива, едва когато бъдат приети от съда. А съдебен процес не само не е започнал, но няма и обвинителен акт, нито дори убедителна за обществото версия кой е престъпникът, коя е жертвата му, какъв е мотивът му и какво е оръжието му. В такава ситуация изпреварващото уличаване на \"Биволъ\" служи не на криминалното разследване, а на разправата с разследващите журналисти, работещите за сайта. Публичното внушение, че те носят вина за престъпление, засягащо милиони българи, негласно им казва: ето с какви измами тези прехвалени борци за справедливост си вадят хляба на ваш гръб, ето какво те наричат разследваща журналистика - разследващата журналистика всъщност не е нищо повече от хакерство, не ѝ вярвайте и се пазете от нея! Разправата с \"Биволъ\" се усети от журналистическата колегия като разправа с разследващата журналистика, поради което най-активната в момента у нас журналистическа организация - АЕЖ - се почувства длъжна да излезе с декларация в нейна защита. \"Биволъ\" може би няма най-безупречната професионална репутация - разследванията му повдигат въпроса как се стига да публично недостъпна информация и дали медията не облагодетелства определени среди, докато се бори с някои прояви на социалното зло. Това обаче е дълъг професионален разговор, който няма нищо общо с нетърпеливото желание на властта да срине репутацията му, а оттам и на разследващата журналистика като цяло. И малкият аванс, който свободата на словото получи с \"Апартаментгейт\", да бъде заличен с \"НАП гейт\".", "date": "2019.08.08", "title": "Властта желае да срине разследващата журналистика"}
{"url": "https://www.dnevnik.bg/sport/2019/08/08/3948513_tri_otbora_s_edna_cel_bulgarskite_uchastnici_igraiat_v/", "text": "Трите български отбора излизат за мачовете си в третия предварителен кръг в Лига Европа. ЦСКА, \"Лудогорец\" и \"Локомотив\" (Пловдив) ще са домакини тази вечер в 20.30 часа в първите двубои. Червените приемат \"Зоря\" (Луганск), като мачът ще бъде излъчен по \"Би Ти Ви екшън\". \"Лудогорец\" има наглед най-леката задача при дуела си с ТНС, а \"Локомотив\" (Пловдив) ще мери сили със \"Страсбург\" (двата мача са в каналите на платения пакет \"Диема екстра\"). Участието в този кръг носи на всеки от българските отбори по 280 хил. евро. Целта и на трите е класиране за плейофите, като  те вече знаят възможните си съперници . ЦСКА и украинското изпитание ЦСКА минава през интересен момент, като въпреки неубедителните си игри  успя да преодолее хърватския \"Осиек\" . Червените изпитват огромни затруднения в нападение, където засега са силно зависими от Евандро. Бразилският нападател се оказа герой при  изстраданата победа с 1:0 срещу \"Ботев\" (Враца) в София . Треньорът на ЦСКА  Люпко Петрович смята , че за отбора му е проблем, че мачът със \"Зоря\" (Луганск) няма да е на \"Българска армия\". Съоръжението на червените не отговаря на изискванията и затова двубоят ще е на \"Васил Левски\". ЦСКА обяви още преди два дни, че са продадени 9300 билета и призова за подкрепа. Петрович каза, че вярва във възможностите на отбора си, макар да призна за затрудненията. \"Зоря\" дойде в София без един от основните си футболисти - Артьом Хромов. Фаворитът \"Лудогорец\" Шампионът \"Лудогорец\" излиза като фаворит в срещите си с ТНС. Треньорът  Стойчо Стоев заяви, че ще използва част от резервите за домакинството . Въпреки това уточни, че отборът му трябва да е внимателен. \"Подобни отбори са до първия гол в тяхната врата. След това става по-лесно за нас, тъй като се отварят и оставят пространства. Ние имаме достатъчно добри играчи да ги използваме\", заяви треньорът на \"Лудогорец\". \"Най-доброто развитие е да вкараме три-четири гола през първото полувреме и да решим всичко. За съжаление не се получава така много често във футбола. Фокусът ни е върху двубоя с уeлсците, не мислим още за ЦСКА\", добави Стоев. Еуфорията в черно-бяло \"Локомотив\" (Пловдив) и привържениците му продължава да изживяват вълнуващите си футболни мигове, започнали още през май с победата срещу \"Ботев\" във финала за Купата на България. Тъкмо тя отвори пътя към европейската сцена, където първото препятствие беше преодоляно след  драматичната развръзка срещу \"Спартак\" (Търнава) . Сега предстои още по-трудна задача срещу французите. \"Страсбург\" е отбор, който е много силен по крилата. Изглеждат по начин, към какъвто се стремим ние с Карагарен и Цветанов. Имат качествени играчи и играят модерен футбол с малко докосвания. Прави ми впечатление, че когато загубят топката, веднага започват да пресират, за да си я върнат. Силни са в този елемент и ние ще трябва да намерим решение срещу това и да го обърнем в наша полза\", каза треньорът на българския отбор Бруно Акрапович. Очакванията му са публиката да помогне на отбора.", "date": "2019.08.08", "title": "Три отбора с една цел: българските участници играят в Лига Европа"}
{"url": "https://www.dnevnik.bg/sviat/2019/08/08/3948361_parlamentut_sreshtu_boris_djonsun_moje_li_brekzit_bez/", "text": "Британският премиер Борис Джонсън се готви за битка с парламента заради Брекзит - битка, в която всяка от двете страни е непреклонна, като се надява, че другата ще отстъпи, и която ще подложи на изпитание неписаната конституция на страната. Ако Европейският съюз откаже да предоговори условията за напускането на Великобритания, Джонсън казва, че ще изведе страната от съюза на 31 октомври  без сделка  за развод. Някои в парламента са твърдо решени да го спрат.  Ето някои от вероятните ходове и контраходове. Предсрочни избори Парламентът, където има малко мнозинство срещу  Брекзит без сделка , може да свали правителството на Джонсън с вот на недоверие.  Предсрочни избори биха могли да излъчат ново правителство със стратегия или за отлагане на Брекзит, или за отмяна на решението за напускане на ЕС. Джонсън обаче има властта да забави евентуални избори за след 31 октомври независимо дали е била одобрена сделка за Брекзит.  Алтернативно правителство Ако правителството изгуби вот на доверие, има 14-дневен период, в който може да бъде съставен нов кабинет. Ако мнозинството, гласувало против Джонсън, състави алтернативно правителство, то би могло да се опита да продължи  членството на Великобритания в ЕС  след 31 октомври.  Изборният закон, което го позволява, беше приет през 2011 г. и никога досега не е бил изпробван по този начин. Той беше критикуван, че не дефинира точно кой и за какво ще има правомощия през този 14-дневен период. Джонсън би могъл да се аргументира, че не е длъжен да подаде оставка и да реши да стои на поста, докато изборите не станат задължителни, и тогава да ги насрочи за след 31 октомври.  Може ли Джонсън да откаже да се оттегли Документът, който формулира задължителните и незадължителните правомощия на правителството (laws and conventions), гласи, че през 14-дневния период: \"От премиера се очаква да подаде оставка, когато е ясно, че той или тя няма доверието на Камарата на общините и че алтернативно правителство има доверието\".  Но Стивън Лоус, първи парламентарен юридически съветник от 2006 до 2012 г. (глава на правителствения орган, отговарящ за изготвянето на законопроекти), казва, че също като повечето неща в неписаната британска конституция правилата са отворени за тълкуване, изложени на въздействие от политически сили и трудно приложими в съда. Въпреки че  кралица Елизабет  назначава премиера и технически би могла да го уволни, това би нарушило неписания закон монархът да не се намесва в политиката.  Джонсън би могъл да се аргументира, че една алтернативна администрация, сформирана с единствената цел да предотврати Брекзит без сделка, не е истинско правителство.  Експерти очакват съдебен спор, ако той откаже да подаде оставка. Други твърдят, че парламентът е този, който ще трябва да действа.  \"Крайният извод е, че ако премиерът Джонсън не подаде оставка след вот на недоверие при наличие на ясна алтернатива, ще последва \"конституционна криза\", заявиха от компанията \"Джей Пи Морган\". \"По наше мнение е малко вероятно позицията на Джонсън да бъде удържана. Депутатите обаче трябва да действат твърдо и да покажат ясно кой е въпросната алтернатива\". Промяна на закон Ако Джонсън не се оттегли, депутатите имат още варианти. Правилникът на парламента се оказа гъвкав и председателят на Камарата Джон Бъркоу наруши прецеденти, за да позволи на противниците на Брекзит да наложат своето.  Депутатите ще трябва да изземат от правителството контрола върху парламентарния дневен ред и да променят закона - повторение на подхода, който се оказа успешен по-рано тази година.  \"Брекзит без сделка може да бъде предотвратен само със закон, не чрез просто изразяване на парламентарно мнение\", написа в \"Гардиън\" Върнън Богданор, конституционен експерт в лондонския \"Кингс колидж\". Законодателните промени биха могли да съдържат: задължаване на Джонсън да търси отлагане от Брюксел, изрично изключване на Брекзит без сделка или на нов референдум.  Графикът за изпълнението на подобен план обаче е сгъстен - парламентът ще заседава само ограничен брой дни до 31 октомври и правителството може да използва контрола си върху парламентарния дневен ред, за да ограничи всяка възможност на опонентите си да действат. /БТА", "date": "2019.08.08", "title": "Парламентът срещу Борис Джонсън: може ли Брекзит без сделка да бъде избегнат"}
{"url": "https://www.dnevnik.bg/sviat/2019/08/08/3948237_krajbite_na_lichni_danni_sa_strashni_a_subrani_zaedno/", "text": "Екуифакс\" ( Equifax ) 2017, \"Мариот\" ( Marriott ) 2018, \"Кепитал уан\" ( Capital One ) 2019. Пробивите в бази данни чрез хакерски атаки са стресиращо обичайни в наши дни и лични подробности за вас могат да доведат до кражба на идентичност като кандидатстване за заем или кредитна карта от ваше име. Трудно е обаче вината да бъде приписана на конкретно проникване, тъй като най-умелите престъпници комбинират данни от многобройни атаки, за да се представят по-убедително за вас. \"Ето защо измамата може да представлява емоционален проблем\", каза Кайл Марчини, специалист по справяне с измами във финансовата изследователска група \"Джавелин\" (Javelin). \"Сполетява ни като гръм от ясно небе и няма начин да разберем откъде е дошла или какво е трябвало да направим, за да я предотвратим\". Макар че броят на регистрираните пробиви леко е спаднал миналата година до 1244, според неправителствения Ресурсен център за кражбите на самоличност (Identity Theft Resource Center) общият брой на изтеклите документи се е увеличил повече от два пъти до 447 милиона. Това свидетелства, че хакерите се фокусират върху по-големи организации с по-големи плащания. Числата за миналата година включват проникване в лични данни за около 383 милиона гости на хотелите \"Мариот\", за което разследващите подозират китайското правителство. Криминални банди често купуват  масиви от лични данни , придобити чрез многократни хакерски атаки, за да извършват измами. Идеята е да се събере достатъчно информация, за да се премине успешно през проверките на самоличността и автентичността, прилагани от банките и други институции. Една база данни с вашия социалноосигурителен номер може да съдържа ваш стар адрес, но хакерите просто могат да вмъкнат настоящия от по-актуална база данни. \"Въртим се в порочен кръг\", каза Ева Веласкес, главен изпълнителен директор на Ресурсния център. \"Ние записваме, засичаме и употребяваме все повече и повече отделни факти и подробности (data points) за конкретно лице, за да се борим с измамите и да удостоверяваме автентичността на самоличността. Това на свой ред прави данните още по-ценни за крадците, така че те увеличават усилията да придобият тези данни\". Измамните  тегления от банкови карти  са относително лесно възстановими и законодателството в САЩ ограничава финансовата отговорност за потребителите на кредитни карти. Но справянето с измамите, свързани с нови банкови сметки, е много по-трудно. Според \"Джавелин\" включително да убеждават колекторски агенции и агенции за кредитен рейтинг, че сметките всъщност не са техни. И в крайна сметка изхарчват стотици долари от джоба си. По данни на \"Джавелин\" над три милиона пълнолетни граждани на САЩ са станали жертва на измама с нова банкова сметка миналата година, близо три пъти повече, отколкото през 2013 г. Това увеличение може да се обясни до голяма степен с кумулативния ефект от проникването в бази данни и типа на открадната информация. Докато номерата и паролите на кредитните карти може да се променят, рождените дати и социалноосигурителните номера си остават същите до края на живота ви. А номерата на американските паспорти са валидни около 10 години. Хакерите от атаката през 2017 г. срещу фирмата за кредитен мониторинг \"Екуифакс\" (Equifax) научават тези данни или част от тях за 147 милиона души. Миналия месец \"Екуифакс\" се съгласи да заплати най-малко 700 милиона долара за извънсъдебни споразумения. Само няколко дни по-късно банката \"Кепитал уан\" (Capital One) призна за проникване в лична информация за 106 милиона притежатели или кандидатстващи за нейни кредитни карти в САЩ и Канада. Данните включваха декларации за доходи, кредитни досиета и баланси по сметки. Макар от \"Кепитал уан\" да твърдят, че не вярват информацията да бъде използвана за измама, пробивът още повече засили опасенията от изтичането на данни - в случая поради вида на информацията, необходима за кандидатстване за кредитна карта. каза Дипак Пател, вицепрезидент във фирмата за киберсигурност \"Периметър Екс\" (PerimeterX). Освен за финансови цели личните данни може да бъдат полезни за телемаркетинг и схеми с имейл фишинг, при което измамниците се опитват да ви излъжат, като твърдят, че вече ви познават. Освен това престъпниците, въоръжени с тези данни, могат да се представят за вас в телефонни разговори с финансови институции, за да получат паричен превод или да сменят имейл адрес. Можете да предприемете предпазни мерки, например като замразите кредитната си линия, което ще попречи на крадците да вземат нови кредитни карти или заеми от ваше име. Сега това е безплатно, обаче ще трябва да я размразите временно, ако кандидатствате за нова кредитна карта или заем. Можете също така да се абонирате за услуга за кредитен мониторинг, която ви предупреждава, щом някой влиза в кредитното ви досие - нещо, което предшества откриването на нова сметка. Има и услуги за защита на самоличността (ID), които сканират нелегалния интернет за признаци, че вашите лични данни са обявени за продан. Някои от тези услуги се предлагат безплатно за клиенти, станали жертва на пробив в лични данни, включително този в \"Екуифакс\". Но според Джейсън Уанг, основал \"ТруВолт\" (TrueVault), за да помага на компании в защитата на данни, потребителите не могат да направят почти нищо, след като веднъж данните им са изтекли в интернет пространството. По-добър подход, смята той, е да се минимизира видът на данните, съхранявани на сървърите - нещо, което един закон за защита на личните данни в Калифорния може би ще постигне, ако влезе в сила, както е предвидено, на 1 януари. Друга възможност е потребителите да търсят информация от компаниите какви данни за тях имат и да искат заличаването им. Компаниите не са длъжни да направят нищо, освен ако не получат изрично подобно искане. /БТА", "date": "2019.08.08", "title": "Кражбите на лични данни са страшни, а събрани заедно - още повече"}
{"url": "https://www.dnevnik.bg/sviat/2019/08/08/3948374_konfliktut_sled_voinata_s_milion_jertvi_v_mozambik/", "text": "Мозамбикските лидери се надяват с ръкостискане и прегръдки да затворят страницата на десетилетния конфликт. Но изборите през октомври и нови причини за насилие говорят за това, че мирът далеч не е сигурен. По време на избухналата след независимостта от Португалия гражданска война, взела над 1 милион жертви между 1977 и 1992 г., управляващата партия Фронт за освобождение на Мозамбик (ФРЕЛИМО) и бившето партизанско движение Мозамбикска национална съпротива (РЕНАМО) воюваха в противоположни лагери. Впоследствие те сключиха примирие, с което бе сложен край на най-кръвопролитната част от конфликта. Но в годините след това периодично припламваше насилие, особено около избори. Президентът Филипе Нюси и водачът на РЕНАМО с широки усмивки на лицата се прегръщаха вчера след подписването на споразумението, което предвижда прекратяване за постоянно на военните действия и конституционни промени, а също и разоръжаване и реинтеграция на бойците на РЕНАМО в силите за сигурност и гражданския живот. \"С това споразумение казваме, че може и да имаме несъгласия, но винаги използваме диалога, за да уреждаме различията си\", каза Нюси на събитието, което се състоя на \"Праса да паз\" (Площада на мира) в Мапуту в присъствието на чуждестранни сановници като президента на Република Южна Африка Сирил Рамапоса и държавните глави на други съседни държави. \"Никога повече изборните резултати не трябва да диктуват състоянието на мира в Мозамбик\", добави мозамбикският президент. Според анализатори новото споразумение дава най-голямата надежда досега за трайно решение на конфликта. \"Всички трябва да бъдем оптимисти, защото ако никой не вярва в мира, няма да има мир\", каза Фелипе Доносо, ръководител на мисията на Международния комитет на Червения кръст в Мозамбик. Нюси и Момаде се надяват да натрупат точки с мира преди президентските, парламентарните и регионални избори на 15 октомври. Гласуването може да се окаже определящият фактор за това дали споразумението ще се запази или не, смятат експерти. Това ще бъде първият път, в който движението РЕНАМО, сега най-голямата опозиционна партия, ще се състезава за губернаторствата на провинциите, удовлетворявайки исканията за политическо приобщаване и контрол над районите под негова доминация. Губернаторствата дават на РЕНАМО възможност да покаже, че е функционираща политическа партия с капацитет да управлява ефективно, каза Едуард Хоби-Хамшър, старши аналитик за Африка в компанията за оценка на риска от Великобритания \"Вериск Мейпълкрофт\".      Той и други интервюирани от \"Ройтерс\" експерти посочиха това като главната причина споразумението да може да успее там, където предишните се провалиха. Но ако движението РЕНАМО не постигне предизборните си цели да спечели губернаторства и се почувства измамено от ФРЕЛИМО, споразумението може да не сработи. \"След това цялото начинание ще се провали\", каза Джозеф Ханлън, гостуващ преподавател в Лондонската школа за икономика. Вече имаше обвинения за измами с регистрацията на избиратели. На вчерашната церемония Момаде заяви, че със споразумението се подпечатва бъдеще на мир и помирение, но отбеляза, че промените в управлението чрез свободни и честни избори трябва да бъдат правило, а не изключение. \"Току-що отворихме нова страница в историята на нашата страна\", каза той. До датата на изборите процесът на разоръжаване все още ще бъде далеч от приключил. Досега са регистрирани около 50 от общо над 5000 бойци на РЕНАМО, процедура, която започна миналата седмица в Горонгоза, където е щабът на РЕНАМО. Но бяха предадени едва шепа оръжия, а и вероятно РЕНАМО ще си запази по-тежкото и по-доброто въоръжение поне до изборите, може и да продаде част от него на други групировки, смятат анализатори.      И във ФРЕЛИМО, и в РЕНАМО има групи от хардлайнери, които не се отнасят особено възторжено към започналия процес. През последните седмици генерал от РЕНАМО и неуточнен брой бойци се отрекоха от Момаде, заплашвайки с насилие и отказвайки да си предадат оръжието, докато той е начело. \"Сега те са изцяло извън мирното споразумение\", каза Йохана Нилсон, изследовател от Швеция. \"Фактът, че РЕНАМО не може да ги контролира, разбира се, е проблематичен\", добави тя. Противопоставянето между РЕНАМО и ФРЕЛИМО е определящо за ситуацията в Мозамбик още от 70-те години, когато страната беше една от фронтовите линии на Студената война. Но макар и мирното споразумение да се подготвяше от дълго време, според анализатори съперничеството между бившите врагове вече не е главният конфликт, заплашващ страната. В бедния север действат ислямисти, което е сериозен товар за военните ресурси на правителството и направи още по-наложително сключването на споразумение с РЕНАМО.      От 2017 г. при ислямистки нападения са загинали над 250 души. Правителството може да си извлече поуки от първопричините за кризата и да ги използва в подхода си към РЕНАМО. Разположен в южната част на африканското крайбрежие на Индийския океан, Мозамбик е една от най-слабо развитите страни в света, но започва да разработва огромни залежи на въглища и газ. Жителите на региона Кабу Делгаду продължават да живеят в бедност в момент когато натам се насочват все по-голям брой многонационални корпорации, за да разработват едни от най-големите крайбрежни находища на газ от десетилетие - оценявани на поне 30 милиарда долара. \"Бедността е горивото на сегашното насилие в Северен Мозамбик\", каза Елинор Бийвър, изследовател в лондонския Международен институт за стратегически изследвания. \"Недоволството от това неравенство може да се засили, ако редовите хора не спечелят от разрастващия се петролно-газов сектор в Северен Мозамбик\", добави тя. Липсата на стопански възможности в главната крепост на РЕНАМО също може да подхрани насилие, както стана на север, каза Адриану Нувунга, директор на Центъра за изследване на демокрацията и развитието, намиращ се в Мапуту. \"Този мир трябва да носи ползи\", каза той пред \"Ройтерс\". Мирко Манцони, специалният пратеник на ООН за Мозамбик, който е тясно обвързан с преговорите, заяви, че бойците на РЕНАМО просто търсят начин да осигурят бъдеще на семействата си. \"Искаме да направим така, че това да е окончателната реинтеграция\", каза той. \"Затова наистина се опитваме да направим така, че реинтеграцията да донесе по-добра перспектива от оръжията\", добави Манцони. /БТА", "date": "2019.08.08", "title": "Конфликтът след войната с милион жертви в Мозамбик приключи, но въпросите остават"}
{"url": "https://www.dnevnik.bg/sviat/2019/08/08/3948288_turciia_pokaza_zashto_bejancite_ne_sa_prosto_problem/", "text": "Да отидеш до магазина в Истанбул и да се озовеш в Идлиб - историята,  разказана  от сирийски бежанец миналия месец, далеч не е приключение. Тя показва какво може да стане с милиони пребиваващи в страна, скована от икономическа криза. В Европа бежанци и мигранти от Близкия Изток, малко над милион за 2015 г., разтвориха пропаст, заради която популисти предвкусваха разпада на \"брюкселския диктат\" заради \"заплахата за християнската цивилизация\". Турция, която е в криза и която изведнъж започна да става все по-враждебна към сирийците, бягащи от война, е пример какъв е истинският проблем за мощна икономика, приютила милиони от тях. Отслабне ли, те са първите изкупителни жертви. Защо Турция тихо се обръща срещу бежанците? \"Дневник\" потърси отговора, като събра данни и мнения на експерти. Всичко започва със слухове Тази пролет в големите градове зачестиха посегателствата срещу магазини на сирийски бежанци. Примерите дойдоха от Анкара, но най-вече от Истанбул - за седем години турският мегаполис стана най-големият сирийски град извън Сирия. Изпотрошени витрини, изгорени рекламни материали (като при един инцидент в квартал \"Кючюкчекмедже\" полицията  използва  сълзотворен газ) не са ежедневие, но зачестяват. Според Международната кризисна група само за втората половина на 2017 г. инцидентите, насочени срещу сирийци, са се увеличли три пъти спрямо същия период предходната година, а за цялата по-минала година жертвите им са най-малко 35 души. Години наред - и особено около сделката между ЕС и Турция, ограничаваща нелегалната миграция - европейски представители посещаваха бежанските лагери по границата. Там те всъщност виждаха много малко от бежанците - eдва няколкостотин хиляди. Днес едва около 100 хил. от 3.6 млн. души живеят в лагери. Първоначално бяха основно в южните провинции и там, въпреки ограниченото медийно отразяване, турски издания разпространяваха данни за нарастваща безработица, културни различия и инциденти. За да интегрират сирийците извън сивата икономика (а и в опит да намалят икономическата тежест върху бюджета), турските власти въведоха през 2016 г. разрешителни за работа с регулации - на практика за тях кандидатстват работодателите. Бежанците не може да взимат под минималната заплата, а делът им в съответната компания не може да е над 10 на сто от този на работниците турци. Последва разселване, най-вече към големите градове - Истанбул, Бурса, Анкара и Измир: същото движение, осъществявано десетилетия наред от милиони турци и оформило днешните икономически центрове. В началото това не бе проблем за Турция, която близо пет години изтъкваше ползата за икономиката и капитала, внесен в Турция от по-заможните и икономически активните. Често наблягаше и на безкористното изпълнение на хуманитарния дълг към бягащите от война (каквото, изтъкваше Анкара, Европа не показваше). Кризата промени това. Официално в Истанбул живеят близо 547 хил. сирийци - във всички 39 негови района, но предимно в европейската част. Броят на регистрираните в най-големия турски град не се очаква да нарасне - преди две години Анкара на практика ограничи достъпа на сирийци, а десет провинции (сред тях - Истанбул) спряха да регистрират новодошлите сред тях. Това обаче подтиква някои турски медии да говорят за до милион сирийици в мегаполиса, ако се броят 350 хил. регистрирани в други провинции (но живеещи незаконн там) и близо 100 хил. нерегистрирани никъде в Турция. Дали всички те работят, няма данни. Според Международната кризисна група само в сивата икономика, срещу по-малко заплащане, са били заети между 750 и 900 хил. (при 2.1 млн. сирийци в активна възраст) в началото на миналата година, но те са за цяла Турция. Данни в турските медии сочат, че хиляди фирми са отворени в цялата страна от сирийци. Например  за шест месеца  миналата година от 778 фирми 473 са в Истанбул в много сектори като търговията на едро, недвижимите имоти, строителството, търговията на дребно и по-малко в туризма, транспорта, текстилната индустрия и консултантския бизнес. В тази обстановка кризата удари Турция и се усети силно в икономическото ѝ сърце. Инфлацията, двуцифрената безработица, цената на храните (принудила властите да отворят \"правителствени\" щандове за зеленчуци, от домати и чушки до  лук ) попречиха на ненадминатия в печелене на избори президент Реджеп Тайип Ердоган не успя да донесе победа на кандидата си, въпреки че  пое кампанията в големите градове \"на ръчно управление\" . Покрай изборите кабинетът започна по-често да говори за нелегално пребиваващите сирийци, а опозиционният кандидат Екрем Имамоглу (макар да заяви и добри политики за жени и деца от Сирия) обеща Истанбул да се включи активно в кампанията за премахване на сирийски надписи в магазините.      \"Лошото състояние на икономиката се отразява на всички. Това подхранва антисирийски настроения, особено между местните, които се състезават със сирийците на неформалния трудов пазар,\" каза за \"Дневник\" турският икономист от сирийски произход Омар Кадкой от изследователския център за икономически политики TEPAV. \"Може да има неблагоприятни последици от това състезание - като разселване - но това се случва неформално и е трудно да се достигне до конкретни заключения.\" Според изданието \"Ал Монитор\"  хаштагът \"Сирийци, вън\"  е най-популярният в нощта на победата а Имамоглу. Атила Йешилада от центъра за политическии изследвания Global Source Partners  дори заяви наскоро : \"Това, че Ердоган твърдо защитаваше задържането на сирийските бежанци, бе една от причините за загубата на Истанбул. Но Ердоган най-накрая разбра посланието и погромът срещу \"недокументирани сирийци\" най-накрая започна. Не е само икономиката - напрежението към сирийци се трупа в Истанбул и други градове от години. В национално проучване на турската агенция PIAR бежанците се оказаха  вторият най-голям проблем  след икономиката. Проучване на университета \"Кадир Хас\" в Истанбул от миналия месец сочи, че 54.5% от респондентите са изразили негативна нагласа към сирийците през 2017 г. Тази година делът им е 67.7 на сто - над две трети. В доклад на TEPAV от миналата година, озаглавен \"Променящите се нагласи към притока на сирийските бежанци\", се посочва, че между 2006 и 2015 г. делът на несъгласните, че чужденците са се интегрирали, е скочил от 9.3 на 40% - най-голямата промяна сред 72 европейски провинции, участвали в изследване на Евростат. Следва промяната в София (21 пункта) и Анкара. TEPAV я свързва в голяма степен с пристигналите в града сирийци. \"Горчивите реалности\" Миналия месец турското вътрешно министерство и управителят, назначен от правителството в провинция Истанбул, обявиха, че започват кампания за извеждане на мигранти без разрешение да живеят в града. Онези от тях, които нямат право да пребивават там, ще бъдат настанени в лагери, но недокументираните в Турция ще бъдат депортирани в страните по произход. Кампанията не е само срещу сирийци, но сред почти 13 хил. изведени от града за 3 седмици делът им е най-голям. \"Никой няма да гледа на Истанбул като на център за нелегална миграция,\" каза вътрешният министър Сюлейман Сойлу в началото на месеца. По-късно позицията бе променена - сирийците, регистрирани в Турция, но не в Истанбул, имат срок до 20 август да се върнат в \"провинцията\" си, а недокументираните на теория ще бъдат изпратени в лагери, а след това ще могат да бъдат разселени където поискат - но не и в Анталия и Истанбул. В социалните мрежи все повече сирийци се оплакват от напрежение и инциденти след слухове, насочени срещу тях. В тази обстановка, въпреки осъзнаването, че мнозина от дошлите като бежанци ще останат, медиите говорят повече за връщането в Сирия. Според Анадолската агенция прибралите се в страната си за първите шест месеца на годината са 80 хил. души. През юни Ердоган  заяви , че върналите се в зоната под турски контрол са около 330 хил. \"Вярвам, че когато се реши проблемът в Манбидж и източно от Ефрат, броят много бързо ще достигне милион.\" Състезанието се ожесточава С тези решения властите отговориха на задълбочаващото се недоволство, което назидателната (спрямо Европа) политика на \"отворени граници\" за мигрантите дълго прикриваше. Състезанието на сирийци и турци е особено явно в неформалната икономика, се  в доклад на Международната кризисна група от миналата година . Така нискоквалифицираните турци се конкурират за по-малко позиции, предлаганите заплати са по-ниски. Това подхранва недоволство дори сред кюрдите, мигрирали от провинциалния югоизток, за да работят в сивата икономика на по-големи градове. Някога това малцинство бе смятано за подбиващо заплатите в предимно \"турските\" градове. Сега арабите в много от тях са \"новите кюрди\" - в Торбалъ, в покрайнините на Измир, кюрди и роми принудиха сирийски работници в земеделието да избягат от палатковия си лагер, след като плъзнаха слухове, че бежанците са пребили дете. Турци нападанаха сирийци с ножове, а 30 души бяха ранени. Друг  доклад  на TEPAV от март 2019 г., \"Сирийците в Истанбул и следвоенните гета\", изследва три квартала в Истанбул, степента на интеграция и отношението към новодошлите. Макар в един от трите квартала да няма напрежение в резултат на успешни политики на интеграция, изследванията на терен оформят общи черти. И в трите сирийците владеят турски, но \"говорят арабски в районите, където предимно живеят и работят, обличат се различно и проектират житейските си навици и практики\". Те също така \"избягват установяване на контакти с турски граждани\" и \"по-скоро пазаруват при сирийци\". Жените не работят, повечето магазини ползват арабски надписи, не турски.", "date": "2019.08.08", "title": "Турция показа защо бежанците не са просто \"проблем на християнска Европа\""}
{"url": "https://www.dnevnik.bg/kultura/2019/08/08/3948272_festival_vuv_varna_predstavia_muzikalni_proekti_izvun/", "text": "За шеста година Градската художествена галерия във Варна ще се превърне в място за модерно изкуство, където в рамките на 3 дни ще могат да бъдат видени едни от най-интересните български и европейски музикални проекти. Както всяка предишна година, организаторите на RADAR Festival Beyond Music ще съберат артисти, които представят изкуството си извън традиционните граници в разнообразни артистични форми като филм, видео арт, поезия, съвременен театър и танц, също и технологии. Събитието ще се проведе от 9 до 11 август, а концертите, ателиетата и дискусиите са подходящи за всички възрасти - както за професионалисти, така и за любители. Първата фестивална вечер ще бъде открита от 19.30 ч. с изпълнението на музикалния проект GORAFUNK и пианистката Сетере Нафиси. Тяхната авторска работа е на основата на джаза, но поднесена по нетрадиционен и модерен начин.      Друг акцент в програмата тази година е проектът Mixing Vanity, който съчетава мода, джаз, електроника, театър и видеоарт. Идеята е на пианиста и композитор Димитър Бодуров, в чийто екип са актрисата и модел Ирмена Чичикова, тромпетистът Росен Захариев и барабанистът Димитър Семов. Техният концерт ще бъде отново от 19.30 ч. във втория фестивален ден. Закриването на тазгодишното издание на RADAR Festival Beyond Music ще бъде от скандинавския барабанист Антон Егер, който ще представи дебютния си албум Æ в 21 ч. След многобройните си турнета и музика, създадена като член на триото Phronesis и групата на саксофониста Мариус Несет, той решава да направи самостоятелна кариера. Освен концертите на закрито организаторите са подготвили и различни събития, които ще се състоят в двора на Градската художествена галерия, а подробности за програмата може да прочетете  тук . Билети могат да се купят от \"Социалната чайна\" във Варна, както и  онлайн .", "date": "2019.08.08", "title": "Фестивал във Варна представя музикални проекти извън традиционните граници"}
{"url": "https://www.dnevnik.bg/zelen/2019/08/08/3948570_strogite_pravila_v_nacionalnite_parkove_precheli_na/", "text": "Планинският туризъм в България е в застой, националните паркове са с твърде ограничителни режими, които не позволяват на много хора да практикуват туризъм, какъвто им харесва. Това каза в интервю за БНТ министърът на околната среда Нено Димов. Според него сега тези правила се определят от \"група с определени интереси\", но имало и други групи с други интереси. \"Българите имат право да практикуват любимите си спортове и през лятото, и през зимата\", каза Димов. По думите на екоминистъра въпросът за правилата за планински туризъм чака от години и е време за дебат. Той беше помолен да коментира поредния случай на  къпане в рилското езеро Окото , което е забранено, и призова гражданите, когато видят нарушение, да се обаждат по телефона на дирекцията на Националния парк. \"Служителите на парка не могат да са навсякъде (...) Трябва да има гражданско усещане да подпомогнем държавата\", каза Димов. По думите му приоритет на ръководството на парка е да се справи с качването на моторни превозни средства и движението им в парка, което, по думите му, е по-сериозният проблем. До шест месеца след публикуването на закона, който въвежда  нови правила за дивото къмпингуване,  ще бъде публикувана наредба към него, така че законът ще започне да се прилага от следващия сезон, се разбра от думите на министъра на околната среда. Наредбата ще уреди правилата за задоволяването на естествените нужди, достъпа до питейна вода, забраната каравани да се поставят върху дюни и прибирането на отпадъците, изброи министърът. Всичко това ще е задължение на собственика на съответния терен. \"Хората с изключение на няколко, които се поставят над закона, биха искали да си платят за почистване, но сега няма ред да го направят\", добави Димов.", "date": "2019.08.08", "title": "Строгите правила в националните паркове пречели на планинския туризъм"}
{"url": "https://www.dnevnik.bg/hrana_i_napitki/2019/08/08/3937184_koi_e_ivan_kirin/", "text": "                         \"Когато се научиш да общуваш с продуктите – готвенето е удоволствие.\" Иван Кирин е главен готвач в BlackSeaRama Golf & Villas, България. Израснал в Брезово – малко градче край Пловдив, където завършва и професионалното си образование. Учил се е от всичко по пътя си в България и Европа, за да се върне и вече 9 години да ръководи ресторантите на BlackSeaRama Golf & Villas. Рядко споделя, че най-сериозният му мотиватор всъщност е по-големият му брат Стоян. Иван черпи вдъхновение отвсякъде – от продуктите, от гостите и най-вече от колегите – все по-ентусиазирани с всяка нова рецепта. Ако го попитате какво би искал да сготви, ще ви отговори, че си пожелава здраве, защото когато е здрав, няма нещо, което да не може да сготви. Обича свежите пресни подправки, които, стрити между пръстите, го довеждат до кулинарен екстаз.", "date": "2019.08.08", "title": "Кой е Иван Кирин"}
{"url": "https://www.dnevnik.bg/hrana_i_napitki/2019/08/08/3937188_konsome_ot_domati_s_midi_sen_jak_maslini_susheni/", "text": "                         Направете доматен сос, като блендирате доматите и ги оставите 24 часа в марля, за да извлечете водата. Маслините, сушените домати, джинджифила и захарта смесете и оставете също да отлежават. Обгорете мидите с горелка и подправете леко с пушен пипер. Аранжирайте в чиния, като поставите мидите върху салатата от уакаме. Отстрани сложете маслини, сушени домати и накрая долейте от доматения сос като фон. 300 г домати 50 г миди Сен Жак 40 г водорасли уакаме 30 г маслини с портокал 10 г сушени домати 1 г джинджифил 1 г захар 1 г пушен пипер 1 г сол", "date": "2019.08.08", "title": "Консоме от домати с миди Сен Жак, маслини, сушени домати и уакаме салата"}
{"url": "https://www.dnevnik.bg/bulgaria/2019/08/08/3948580_obiaven_e_grafikut_za_spirane_na_toplata_voda_zaradi/", "text": "Софийската топлофикация обяви, че между 26 и 31 август ще бъде спряна топлата вода на абонатите, обслужвани от ТЕЦ \"София\". Засегнатите райони са: - ж.к. \"Фондови Жилища\", ж.к. \"Св. Троица\", ж.к. \"Банишора\", ж.к. \"Зона Б-5, Б-18, Б-19; - част от ж.к. \"Илинден\" в района между ул. \"Цар Симеон\", ул. \"Зоглафски манастир\", ул. \"Л. Весов\", ул. \"Хисаря\", бул. \"Тодор Александров\", бул. \"К. Величков\"; - част от кв. \"Лозенец\" в района между бул. \"Евлоги и Христо Георгиеви\", ул. \"Крум Попов\", ул. \"Ц. Церковски\" и ул. \"Иглика\" ; - част от ж.к. \"Толстой\" в района между ул. \"Будинци\", ул. \"Ген. Жостов\", ул. \"Елов Дол\", бул. \"Илиянци\" и ул. \"Хан Кубрат\"; - централна градска част между бул. \"Хр. Ботев\", бул. \"Македония\", ул. \"Доспат\", бул. \"Прага\", бул. \"Патриарх Евтимий\", ул. \"Фритьоф Нансен\", бул.\"Евлоги и Христо Георгиеви\", бул. \"Ген. Данаил Николаев\", ул. \"Каменоделска\", ул. \"История Славянобългарска\" и бул. \"Княгиня Мария Луиза\". По същото време \"Софийска вода\" ще ремонтира основен индустриален водопровод, захранващ топлоизточника.", "date": "2019.08.08", "title": "Обявен е графикът за спиране на топлата вода заради профилактика на ТЕЦ \"София\""}
{"url": "https://www.dnevnik.bg/sport/2019/08/08/3948573_visshata_liga_se_nasochva_kum_rekord_v_posledniia_den/", "text": "Клубовете от Висшата лига са на крачка от нов трансферен рекорд. В последния ден, в който могат да се правят сделки, те са похарчили 1.25 млрд. паунда (1.36 млрд. евро) за нови футболисти. Очакванията са да бъде счупен рекордът за най-много вложени пари в рамките на един трансферен прозорец, който е 1.425 млрд. паунда от лятото на 2017 г. Дотук два клуба са похарчили над 100 млн. паунда - \"Манчестър юнайтед\" и завърналият се в елита \"Астън вила\". Половината от клубовете са счупили собствените си рекорди, като новакът \"Шефийлд юнайтед\" го направи четири пъти.  \"Манчестър юнайтед\" попадна в центъра на вниманието с  привличането на Хари Магуайър за 80 млн. паунда , което го превърна в най-скъпия защитник в света. \"Арсенал\" е трети в класацията дотук, като също счупи собствения си рекорд със  сделката за 72 млн. паунда за нападателя Никола Пепе от \"Лил\" . Към 1 август Висшата лига изоставаше от дейните испански клубове. Към онзи момент представителите на Ла Лига вече бяха похарчили 1.06 млрд. паунда, а английските клубове бяха дали 922 млн. паунда.", "date": "2019.08.08", "title": "Висшата лига се насочва към рекорд в последния ден на трансферния прозорец"}
{"url": "https://www.dnevnik.bg/kultura/2019/08/08/3948378_nacionalnata_biblioteka_na_izrael_shte_publikuva/", "text": "Националната библиотека на Израел съобщи, че е получила последната част от архива на Франц Кафка, който смята да публикува онлайн. Това става възможно след дълга съдебна битка с претенденти за наследството на живелия в Прага писател, предаде \"Ройтерс\". Досега документите са били в ръцете на Ева Хофе и Рут Визлер, които твърдят, че са ги наследили от майка си Естер Хофе. Тя е била секретарка на писателя Макс Брод, който е приятел и биограф на Кафка. Той е изпълнител на неговото завещание и отказва да изгори непубликуваните му произведения. Благодарение на това решение Кафка се превръща в един от най-значимите писатели на XX век. Архивът включва три ръкописни версии на \"Подготовка на сватба в провинцията\", тетрадка, в която Кафка се е упражнявал на иврит, стотици негови писма до Брод и други приятели, както и бележки от неговите пътувания. От 2008 г. библиотеката е спечелила няколко дела, свързани с наследството на Кафка, благодарение на инструкциите, които Брод дава в завещанието си, преди да почине през 1968 г. Библиотеката обяви, че съдебните дела са приключили още през 2016 г., но оттогава те събират отделните части от архива - от Израел, Германия, а преди две седмици и от сейф в швейцарска банка. Стефан Лит, уредник на хуманитарния отдел на библиотеката, каза, че колекцията включва и рисунки. \"Част от тях са известни, други не са - така че това може би е най-ценното нещо\", изтъкна той. Лит добави, че целият писмовен архив от Кафка, който вече е притежание на библиотеката, ще бъде дигитализиран и ще бъде достъпен за целия свят. Сред най-известните произведения на Кафка са романите \"Процесът\" и \"Замъкът\", както и повестта \"Преображението\". По думите на Лит архивът ще бъде достъпен в интернет до края на годината.", "date": "2019.08.08", "title": "Националната библиотека на Израел ще публикува архива на Франц Кафка онлайн"}
{"url": "https://www.dnevnik.bg/biznes/2019/08/07/3948127_smart_kontrol_na_spidi_ad_predlaga_udobstvo_na_klik/", "text": "В днешния забързан свят информацията е задължителна за ефективно управление на бизнеса и процесите. Тя е предимство и за управление на времето, което често може да стане с един клик. \"Смарт контрол\" е иновативна услуга, чрез която  \"Спиди\" АД  дава на своите клиенти информация за тяхната пратка. Освен това потребителите получават напълно безплатно и пълен контрол над самата доставка. Интелигентното решение позволява на всеки потребител да управлява в реално време мястото и времето на получаване на пратката си. Чрез линк, изпратен като SMS или по Viber, клиентите на \"Спиди\" могат бързо и лесно да контролират доставките си, като ги потвърдят, откажат, пренасочат или пренасрочат. Линкът на услугата \" Смарт контрол \" се отваря директно в браузера на телефона, таблета или компютъра. Услугата е създадена главно за удобство на клиента, като му дава право на избор чрез опциите, които предлага – потвърждение на доставката, отлагане, пренасочване и избиране на друга, по-удобна дата. Благодарение на предоставените възможности получателите могат да изберат пратките им да бъдат доставени на различно от първоначално посоченото място. Например в един от петте най-близки офиса или автомати за пратки на \"Спиди\". Тази смарт опция е напълно безплатна, ако въпросното населено място е едно и също, а самата пратка може да бъде доставена на същия или следващия работен ден в зависимост от часа на пренасочване. Налична е и друга възможност, която позволява доставката да бъде отложена за следващ ден – отново напълно безплатно. Приоритет за \"Спиди\" е свободното време на клиента, затова иновативният смарт подход предоставя също бърз и удобен достъп до приложението за автоматизирано клиентско обслужване –  My Speedy . Информацията винаги е била и винаги ще бъде в основите на утрешния ден. Заедно с услугата ПРЕДИКТ, смарт решението на \"Спиди\" успява да превърне скучното очакване на пратката в информационно и технологично забавление.", "date": "2019.08.08", "title": "\"Смарт контрол\" на \"Спиди\" АД предлага удобство на клик разстояние"}
{"url": "https://www.dnevnik.bg/detski_dnevnik/2019/08/08/3948150_uchiteli_shte_tursiat_po_domovete_otsustvashti/", "text": "Всички училища ще могат да прилагат собствен подход, за да предотвратят отпадането на ученици от образователната система. Всеки директор ще трябва да сформира екип, който да търси отсъстващите без уважителна причина ученици, но посещенията по домовете няма да се правят веднага и всеки ден. Това коментира пред \"Дневник\" просветният министър Красимир Вълчев по повод предложенията на ведомството му за промени в механизма за обхващане и включване на децата в образователната система. Досега екипите по механизма, в които от две години влизат учители, социални работници и полицаи, ходеха по домовете, за да убеждават родителите да запишат децата си на училище. Така по данни на образователното министерство са записани над 40 хил. ученици. Според публикувани за обществено обсъждане до 22 август т.г. предложения на ведомството всяко училище или детска градина трябва да сформира такъв екип, който да посещава дома на ученика или детето в предучилищна група още в деня на отсъствието. Идеята отново е в екипа освен учители да влизат и социални работници и полицаи. Промени  Предложенията предизвикаха петиция на учители, в която се посочва, че се прави опит преподавателите да бъдат натоварени с несвойствени за тях задължения, както и да влизат в конфликти (към 14 часа на 7 август  петицията  е подписана от 5171 души - бел. авт). \"Ще направим промени, така че екипите да не трябва да ходят задължително веднага в домовете на отсъстващите без уважителна причина ученици. Ще вземем предвид всички добри предложения на учителите. Без такива екипи обаче няма да успеем със задържането на децата от уязвимите групи в училище\", обясни министър Вълчев. Той каза, че целта на промените е училищата да станат реактивни и да полагат повече усилия, тъй като имало случаи, при които върнати в образователната система деца посещават 50% от часовете. Най-големи проблеми имало в ромските квартали и в някои професионални гимназии, превърнали се в сегрегирани училища. Санкции  По закон кметовете могат да глобяват родители, чиито деца не ходят на училище, но по данни на министерството при 11 хил. сигнала има наложени около 300 глоби. По данни на Агенцията за социално подпомагане за учебната 2018/2019 година заради пет неизвинени отсъствия на месец помощта, която родителите получават на отглеждане на дете, е спряна за 43 991 ученици. По стария закон за пет отсъствия на месец помощите се спираха само за един месец, но от новата учебна година те ще се спират за цялата година. Същата санкция - спиране на помощта за месец, е наложена за над 5 хил. деца от предучилищните групи. За учебната 2018/2019 година поради три месеца последователни или шест месеца в рамките на учебната година непосещаване на училище са прекратени помощите за 8294 деца, сочат данните на Агенцията за социално подпомагане. Цели  Според министър Красимир Вълчев в повечето случаи на отсъствия без известие и уважителна причина учителите сами търсят контакт със семейството на детето, а целта на екипният подход е \"застраховка\" срещу агресивни родители. За училищата с ученици от уязвими групи са отделени 30 млн. лв. повече, с част от които да се отпуснат допълнителни възнаграждения на учителите от екипите. \"Тази битка трябва да я проведем заедно с учителите, тъй като образователната интеграция трябва да се случи. За да стане това, децата от уязвимите групи трябва да ходят редовно на училище и максимално да бъдат въвличани в образователния процес\", каза още министър Вълчев. Според него първо трябва да бъде направен опит децата да бъдат върнати и задържани в училище с добро, а после - със санкции. От министерството обясниха, че образователните медиатори в училище са добър пример за подход за справяне с неизвинените отсъствия на деца от уязвими групи.", "date": "2019.08.08", "title": "Учители ще търсят по домовете отсъстващи ученици, но не всеки ден"}
{"url": "https://www.dnevnik.bg/bulgaria/2019/08/08/3948591_cacarov_naredi_proverka_v_agenciiata_po_hranite_sled/", "text": "По повод публикувано журналистическо разследване - филм на Генка Шикерова \"Война за трупове\", главният прокурор Сотир Цацаров разпореди на Специализираната прокуратура незабавно извършване на проверка за евентуални длъжностни престъпления и сключване на неизгодни договори от страна на Българската агенция по безопасност на храните (БАБХ\". Вчера Шикерова публикува в  Youtube,  заедно с Антикорупционния фонд, разследването, което бе спряно преди година от \"Нова телевизия\". То е затова как и с кого  БАБХ сключва договори за т.нар. мобилни инсинератори  за унищожаване на животински отпадъци, които са неизползваеми в момента насред епидемията от африканска чума по свинете. В хода на проверката от ръководството на агенцията ще бъдат изискани: - всички документи по обществената поръчка за обезвреждане на животински отпадъци, обявена от БАБХ през 2017 г.; - договорите, сключени от БАБХ за обезвреждане на животински отпадъци в процедура по пряко договаряне чрез мобилни инсинератори през 2018 г.; - всички анекси към тези договори, подписани до настоящия момент; - документи за всички плащания,извършени от възложителя по договорите и анексите /БАБХ/, на изпълнителите, както и за осъществените от тях дейности, за които са направени плащанията, за установяване на реално преработени и заплатени количества животински отпадъци; - документи, удостоверяващи упражнения контрол от страна на БАБХ върху работата на изпълнителите и количествата унищожени животински отпадъци, подлежащи на заплащане; - данни за капацитета на инсталациите; - мобилни инсинератори на всяка от фирмите изпълнители,както и данни за конкретните преработени количества от тях по време и място; - информация за състоянието на наличните екарисажи на територията на страната /според филма - във Варна и Шумен/, както и за причините за неползването им за унищожаване на животински трупове особено в настоящата усложнена обстановка; - всички заповеди и указания на БАБХ относно предписания сега начин на унищожаване на труповете на умъртвените животни във връзка с болестта Африканска чума по свинете /АЧС/, с цел установяване на причините, поради които тези трупове се загробват,а не се изгарят или обезвреждат по друг начин, както и с цел преценка на евентуалната опасност за здравето на населението от такива действия; - информация за ползването на мобилните инсинератори в настоящата усложнена епизоотична обстановка, за ползването им при предни такива епидемии /птичи грип, чума по дребните преживни животни/ и за извършените плащания от БАБХ. Пресцентърът на прокуратурата уверява, че ще предоставя своевременно информация за резултатите от проверката и за последващите действия на прокуратурата.", "date": "2019.08.08", "title": "Цацаров нареди проверка в агенцията по храните след филм на Генка Шикерова"}
{"url": "https://www.dnevnik.bg/sviat/2019/08/08/3948607_izminaliiat_juli_e_bil_nai-goreshtiiat_mesec_v_aliaska/", "text": "Изминалият юли е бил най-топлият месец в Аляска, откакто там се водят подобни статистики, предаде ДПА. Средната месечна температура  в най-северния щат на САЩ е била 14.5 градуса по Целзий според данни на американското правителство, публикувани днес. Това е с 3 градуса повече от средното за юли в Аляска и е малко над средното за досегашния най-топъл месец там, а именно юли през 2004 г., уточни американското Управление за океанографски и атмосферни изследвания. За другите 48 щата управлението каза, че  средната температура през юли  е била 23.6 градуса по Целзий. Това превръща изминалия юли в 27-ия най-топъл юли за 125-те години на водене на подобни статистики. На същата 27-а позиция е и месец юли през 1917 г. Управлението освен това отчита, че през изминалия юли е имало и рекордни наводнения, които са били най-големият метеорологичен проблем за 48-те съседни щата. Много от тях са били причинени от урагана Бари, преминал през щатите Луизиана и Арканзас. Валежите са били почти колкото средното за месеца, но данните за последните 12 месеца за валежите - тоест от август 2018 г. до юли 2019 г. - превръщат анализирания период в  най-влажния период  август-юли в историята на страната. / БТА", "date": "2019.08.08", "title": "Изминалият юли е бил най-горещият месец в Аляска за последните 125 години"}
{"url": "https://www.dnevnik.bg/sviat/2019/08/08/3948612_britanskite_piloti_na_raiuner_shte_stachkuvat_dva_puti/", "text": "Британските пилоти на авиокомпанията \"Райънер\" гласуваха днес в подкрепа на стачни действия по-късно този месец, предаде агенция \"Ройтерс\". Причината е спор с ръководството относно условията на труд, съобщи синдикатът Британска асоциация на пилотите. Според  пилотския синдикат  ще има двудневна стачка, започваща от 22 август, и втора стачка от ранните часове на 2 септември до малко преди полунощ на 4 септември. В имейл, пратен от Британската пилотска асоциация до членовете й, синдикатът казва, че неговите членове са пратили много ясно и силно послание до компанията и че 79.5 процента от подадените гласове са били \"за\"  стачни действия . Британската пилотска асоциация остава ангажирана за намиране на решение за уреждане на спора. Авиокомпанията заяви, че  стачните действия  имат подкрепата на едва 30 процента от нейните пилоти и че само половината от тях са членове на Британската асоциация на пилотите. Компанията смята, че стачните действия ще породят притеснения за клиентите по време на празниците и ще нарушат техните планове за пътуване. Компанията призовава синдиката да се върне на масата на преговорите и се извинява искрено на клиентите за несигурността за тях, която може да възникне от стачните планове на пилотския синдикат. През 2017 г.  \"Райънер\" се съгласи да признае синдикатите  за първи път, което породи серия от стачни действия миналата година и накрая се стигна до подписване на колективни трудови договори със седем пилотски синдиката в Европа. Но Британската пилотска асоциация твърди, че пилотските синдикати в Испания, Ирландия, Швеция и Германия са постигнали малък, ако не и никакъв напредък в разговорите с \"Райънер\"./ БТА", "date": "2019.08.08", "title": "Британските пилоти на \"Райънер\" ще стачкуват два пъти в идните седмици"}
{"url": "https://www.dnevnik.bg/sviat/2019/08/08/3948613_polski_sud_razpusna_sdrujenie_praznuvalo_rojdeniia_den/", "text": "Полски съд нареди да се разпусне сдружение, чиито членове през 2017 г. са отпразнували 128-ата годишнина от рождението на  Адолф Хитлер , без да знаят, че са били снимани от телевизионен екип, предаде агенция \"Франс прес\". Трибуналът в Гливице се аргументира, че членовете на движението \"Гордост и съвременност\" не може да не са били запознати със значението на тази среща, която се е състояла в гора близо до град Воджислав Шльонски, където се намира седалището на сдружението. \"Характерът на тази проява не поставя никакво съмнение\", че тя е имала за цел приемането или дори утвърждаването на личността на Хитлер, постанови съдът. В репортажа на частната телевизия ТВН24 са показани мъже с  нацистки униформи  да отправят нацисткия поздрав сред големи червени знамена със свастики пред нещо като олтар с портрет на Хитлер. Излъчването му в началото на миналата година предизвика бурни реакции в Полша от страна както на управляващите консерватори, така и на либералната опозиция. През Втората световна война са убити 6 милиона полски граждани, в това число 3 милиона евреи, отбелязва АФП.", "date": "2019.08.08", "title": "Полски съд разпусна сдружение, празнувало рождения ден на Хитлер"}
{"url": "https://www.dnevnik.bg/sviat/2019/08/08/3948617_malta_za_pruv_put_otkaza_da_dopusne_svoi_vodi_korab/", "text": "Малта за пръв път не допусна в свои води  хуманитарен кораб , изпратен да спасява мигранти в Средиземно море, предаде агенция \"Франс прес\". Корабът \"Оушън вайкинг\", нает от хуманитарните организации \"Ес О Ес Средиземно море\" и \"Лекари без граници\", отплава в неделя вечерта от Марсилия. Малтийските власти първоначално разрешили на кораба да презареди с гориво край острова, без да акостира, но два часа преди уговорения час уведомили снощи плавателния съд, че няма разрешение да влезе в териториалните води на страната, съобщи за \"Франс прес\" координатор на хуманитарните операции, който се намира на борда. Това е първият случай, когато Малта не допуска в свои териториални води хуманитарен кораб. За сметка на това  Италия вече отказва достъп  на кораби на неправителствени организации, спасяващи мигранти в Средиземно море. Малтийските власти не са посочили каквато и да било официална причина за отказа. Морски агент обаче е уведомил \"Оушън вайкинг\", че не може да презареди с гориво, тъй като е кораб на НПО. Според цитирания хуманитарен координатор корабът, който плава под норвежки флаг, разполага с гориво за още 10 до 12 дни, което ще съкрати времето за полезни издирвания. /БТА", "date": "2019.08.08", "title": "Малта за пръв път отказа да допусне свои води кораб, спасяващ мигранти"}
{"url": "https://www.dnevnik.bg/sport/2019/08/08/3948632_s_it_specialisti_i_nauchen_podhod_levski_promenia/", "text": "Близо 200 футболисти са преминали през \"Левски\" през последните десет години, а от тях с трансферна сума са си тръгнали седем. Това обяви изпълнителният директор на клуба Павел Колев при представянето на  спортния директор Ивайло Петков . По думите му целта занапред е с ясна стратегия коренно да се промени трансферната политика на клуба. Целта вече ще е да се привличат подходящите футболисти, които по възможност по-късно да бъдат продавани изгодно. Колев обясни, че клубът ще работи с IT специалисти, чиято задача ще е въз основа на анализ да се избират най-добрите възможности - не само като класа на футболистите, а и като човешки и професионални качества. \"Мислим в една посока (с Ивайло Петков) за това как да се изгради трансферната политика и как да изглежда \"Левски\" в резултат на тази трансферна политика. Квалифицирани специалисти ще работят по система за анализи при трансферите, ще се въведе по-научен подход\", каза Колев. \"В България все още разчитаме на принципа \"Око да види, ръка да пипне\". Талант има много в целия свят, но освен таланта има много други критерии, които трябва да са налице\", добави той. Колев  призна, че клубът се интересува от Тодор Неделев и Кристиан Димитров , но оцени като малка възможността за привличането им от \"Ботев\" (Пловдив). Оздравяване и изграждане Финансовото състояние на \"Левски\" е драстично подобрено и няма нищо общо с това, което е било през януари, посочи Колев. По думите му след  смяната на собствеността и идването на екипа на бизнесмена от хазартния сектор Васил Божков  има редовно погасяване на задължения. \"Най-много тежат задълженията към посредници. От 2013 г. има неплатени към агенти. С НАП нещата стоят добре, всеки месец се плаща немалка сума. Всичко, което имаме като задължения по сектор А, се плаща в срок\", добави Колев. Погледите в клуба са насочени към развитието на отбора. Изпълнителният директор заяви, че програмата минимум до момента през новия сезон е била сините да не отпаднат в първия кръг от отбор от Лихтенщайн. Въпреки това той определи като унизителна  загубата с 0:4 от АЕК (Ларнака) във втория предварителен кръг на Лига Европа . \"Общото ни усещане (на Божков и ръководството) е, че вървим по правилен път\", продължи Колев. Той припомни домакинството срещу \"Лудогорец\" през пролетта, когато сред привържениците се зароди надеждата за шампионска титла. Изпълнителният директор каза, че е бил наясно, че отборът не е имал силите да се бори за върха. Надеждите му са, че сега това ще се промени. \"Целта е да стигнем до тази еуфория, но тя да не е самотна. \"Левски\" е все по-подреден. Знам, че ви звучи абстрактно, но резултатите трябва да дойдат. Надяваме се да няма много трудни моменти този сезон\", заяви той. Новата структура Според него спортният директор е абсолютно задължителна позиция в структурата на всеки клуб. \"Тя е изключително важна, в същото време изключително трудна и деликатна. Изисква огромен работен капацитет. Откакто Ивайло е тук, ние, общо взето, си прекарваме дните, а понякога и вечерите в офиса.\"      Назначението на Петков беше посрещнато с недоволство от част от запалянковците заради миналото му в \"Литекс\". Той отвърна, че е професионалист, че е дошъл да работи в \"Левски\" и че вярва в проекта на клуба. Петков посочи, че селекцията е закъсняла. \"Тя беше закъсняла още от началото. Но не искаме да я направим само за да я направим. По-добре да е закъсняла, но да я завършим както трябва, за да не се налага да напълним отбора с играчи, които през зимата да се чудим какво да правим.\" Колев допълни: \"Целта е да не правим фрапантни грешки в селекцията. За никого не е нормално, че подготовката започна с 12 футболисти. Но преминахме през здравословен процес, през който трябваше да се мине. И сега трябва да градим.\" Въпреки няколкото треньорски смени в отбора през годината той смята, че треньорът трябва да работи дълго на поста, стига да е подходящият човек. Надеждата му е, че Петър Хубчев е точно такъв. Другата задача, която Колев си е поставил, е да спре изтичането на информация от клуба. В това отношение \"Левски\" беше разграден двор. Заел съм се това да приключи.\"", "date": "2019.08.08", "title": "С IT специалисти и научен подход \"Левски\" променя изцяло трансферната си политика"}
{"url": "https://www.dnevnik.bg/sviat/2019/08/08/3948725_promenete_hranite_i_zemedelieto_za_da_sprete/", "text": "Ограничаване приноса на човешката дейност върху промяната на климата няма да стане само с мерки в промишлеността и транспорта, но и с това как хората използват сушата и как произвеждат и консумират храната си. Най-подробното досега  проучване  по този въпрос бе представено днес в Женева и в него се констатира, че ръстът на числеността на човечеството и промените в хранителните навици водят до безпрецедентни мащаби в използването на земи и вода. Без изрично да препоръчват преминаване към безмесна диета учените казват, че значително трябва да се увеличат храните на растителна основа, а използването на животни за храна да стане по устойчив модел и че по принцип са нужни дълбоки промени в методите за отглеждане и потребление на храни. Така до 2050 г. ще може да се освободят няколко милиона квадратни километра земи и да се намалят вредните за климата емисии с еквивалента на 0.7-0.8 гигатона въглероден диоксид годишно.      Това се казва в представения днес в Световната метеорологична организация доклад на Междуправителствения панел за промяната на климата (IPCC) към ООН, посветен изключително на това как хората използват сушата. Той бе подготвян в продължение на две години с участието на 107 учени от 52 държави и включва преглед на повече от 7000 научни публикации и съставянето му е било обект на над 28 000 коментара и препоръки от специалисти, неправителствени организации и национални правителства. Само основните изводи в него заемат 60 страници, а през септември IPCC трябва да представи още един специализиран доклад - този път за климатичните промени и океаните. По-късно тази година в Чили ще има световна среща, на която да се обсъжда как да се прилагат мерките, препоръчани в докладите на IPCC. Четири факта Заключението за използването на сушата е, че в сравнение с времената преди началото на индустриалната епоха температурата на въздуха над земите и горите  , отколкото средното повишаване на глобалната температура (0.87 градуса). Това причинява повече горещи вълни, суши и поройни дъждове, както и деградиране на земите и настъпление на пустините. Човешката дейност вече засяга  , свободна от ледена покривка. Същият дял от  , използвана в земеделието и животновъдството. В периода 2007 - 2016 г. човешката дейност върху сушата (от типа на земеделие, животновъдство и използване на горите) е причинила на парникови газове, създадени от хората. Като се добавят дейностите преди добива на суровини за храни и обработката им след това, този дял се увеличава до 37%.      \"Това е перфектна буря. Все по-малко земи, растящо население и всичко това - обвито в задушаваща извънредна ситуация с климата\", коментира в доклада Дейв Рией, професор по управление на въглеродните емисии към Университета на Единбург. \"Забавянето на ответните действия може да предизвика при някои екосистеми необратими последици, които в дългосрочен план имат потенциала да доведат до още по-значителни емисии и ускоряване на глобалното затопляне\", пише още в текста. Това се измерва и в конкретен ефект върху производството, веригите на доставка и търговията с храни по света, тъй като се очаква екстремните климатични явления да зачестят. Прогнозата е за медианно повишаване на цените на зърнените култури със 7.6% до средата на века, което води след себе си по-скъпи храни, по-висок риск за сигурността на продоволственото снабдяване и глад. Промяната на това с какво се хранят хората се смята за ключов фактор за данните за около 2 млрд. души с наднормено тегло в момент, когато други 821 милиона страдат от недохранване. Има сериозни проблеми и с начина, по който се произвеждат храните днес - спрямо 1961 г. обемът доставени растителни масла и месо на глава от населението се е удвоил, но 25-30% от общата произведена храна се губи или изхвърля на боклука. Земята може да е едновременно източник на въглероден диоксид, но и също така може да го поглъща, напомнят авторите. Намаляването на обезлесяването и на деградирането на горите може да намали парниковите емисии с 0.4-5.8 гигатона CO2 еквивалент, се посочва в доклада.", "date": "2019.08.08", "title": "Променете храните и земеделието, за да спрете климатичната криза, предупреди ООН"}
{"url": "https://www.dnevnik.bg/analizi/2019/08/08/3948633_ima_takava_durjava/", "text": "Статията е от портала \"Култура\" I Тя съществува такава, каквато е, разпъната между географията и историята. Така е възникнала, така е и оцелявала, в превратности и възмогвания. Често извън \"голямото време\" на континента, вписана в него чрез собствената си микроистория: в постоянното настояще на самооцеляването, душа в душа и тяло в тяло, извън което – пет века в Османската империя – не се случва \"нищо\" (отвъд епидемиите или безчинствата на кърджалии и черкези). Но \"мрачините започват да редеят и в тях затрептяват зарите на бъдния ден\" (Петър Мутафчиев, \"Книга за българите\"). С крехката надежда за възземане на България, което все пак идва, но и с тревожното предчувствие за някакво зло, сякаш просмукало се в колективното тяло, дето все я тегли към бездната. Усещане, дало основание на проницателен мислител като Цветан Стоянов да стигне до заключението, че \"каквото е положението ни в географията, такова е и в духа\" – мост между два свята, който за жалост не съчетава, а разединява: ту в едната, ту в другата посока, даже самия себе си. Как тогава да мислим или опишем тази си разделеност, а и кой би дръзнал? И какъв би бил резултатът от един такъв опит? Не ще ли е пагубен и за нас самите? II \"Българинът, в черните очила на нашето самоподценяване, е онова двукрако без перушина, което населява сивите пространства от двете страни на Балкана и което заради парче хляб е способно на всичко\", пише с болка на сърце Иван Хаджийски. И то, забележете, цитатът е тъкмо от неговата \"Оптимистична теория на българския народ\", поставяща си за цел да разобличи пагубния ни \"песимистичен комплекс\", радикалното ни неверие в самите нас като общност. С тюхканията и вайканията ни, че от времето на Йов не е имало по-нещастен човек от българина, вовеки изритан на бунището на историята. Вярно, в дневниците на немногото пътешественици, избродили тези земи през XVII или XVIII в., картината не е никак радостна: Руджер Бошкович или Ханс Дерншвам описват пасивност на духа, материална несрета и липса на каквато и да е социална деятелност, които доста обезсърчават. И все пак общността я има, дори задрямала дълбок сън, един ден тя ще се пробуди. Възраждането е пример за тази \"пробуда\", в която всеки участва кой с каквото може и колкото му стигат силите. Има такава общност, но няма такава държава. Тя само мержелее в надеждите и очакванията. Англичанинът Робърт Джаспър Мор дошъл \"под Балкана\" (заглавието на едноименната му книга) през 1876 г., за да анкетира за зверствата след Априлското въстание, се чуди и диви как в много селища, които в Англия спокойно биха били наречени градове, има смайващо бърз напредък в образованието: \"от възхитителното начално образование на безплатните селски училища до обучението на синовете на земевладелците и търговските съсловия в Роберт колеж, което идва да покаже, че няма да липсват основи за местно самоуправление само ако се допусне свободно развитие на материалните и нравствените ресурси на страната\". Как днес бихме се зарадвали на една подобна оценка, когато образоваността на българчетата постоянно пада в класациите. III И отново стигаме до социалната организация по нашите земи и превръщането ѝ в \"такава държава\". Нова България извършва революционен скок. Иван Хаджийски го определя като \"буржоазна революция без буржоазия\". При това Русия, държавата, подтикнала тези промени у нас, сама не е извършила подобна промяна у дома си. Експериментът е бил дързък. Освобождението премахва закостенялата политическа обвивка на Османската империя, но пък отрязва българите от пазарите на империята. Днес не сме свикнали да разглеждаме нещата в тази перспектива, ала тези факти изискват размисъл: \"Освобождението трябваше да бъде крачка напред не само в политическата област, но и в стопанската но беше дълга крачка назад в стопанското ни развитие, макар че установи капиталистически организирана държава със съответно нов, политически, правен и културен живот. То ни отне богатия турски пазар, почти съсипа старите ни натрупани капитали, унищожи едрото земевладение и превърна България в дребна, еднособственическа страна\" (\"Бит и душевност на нашия народ\", том 2, дял 3). Който иска, може да проследи и анализира таблиците с икономически данни, потвърждаващи тази теза. Проблемът на българите тогава е, че започват трудно да припознават политическата си свобода. И много от процесите в първите две-три десетилетия след Освобождението са сякаш \"копие под индиго\" на добре познати ни събития от прехода след 1989 г. В държава, гъмжаща от дребни собственици, където липсват големи капитали, интересите са силно разнопосочни. Такава държава често бива подлагана и на безпощадни външни въздействия (купуват се на едро и дребно политически и какви ли не съвести). За медийните – да не говорим. Около Първата световна война почти цялата преса в България е в ръцете на чужди собственици (немски или руски), които не жалят фондовете, отпускани от техните правителства, за да привлекат страната ни в своя лагер. Ала още преди това са народните бунтове в Шабла и Дуранкулак (декември 1899 – юли 1900 г.), когато селяните в нова България отказват да плащат натуралния десятък в княжеството (тогавашния \"плосък данък\"), по-висок в сравнение с Османската империя. Антон Страшимиров подробно е описал тези размирици, където се пролива кръв и селяните попържат с най-лоши думи не друг, а султана в Цариград, \"дето си бил затрил царщината и сега те трябвало да плащат на тази изедническа държава\". А пък въпросната \"изедническа държава\" е тъкмо новоосвободена България. Свобода или лично благоденствие? И една неприпозната държава, \"най-черна мащеха\", както я наричат из разказите на Елин Пелин. IV  Голяма и извечна е тази българска драма – между отделната личност и държавния ред. Особено при наличието на ограничен стопански и финансов ресурс. Дилемата е описана добре и подробно пак от Хаджийски: избира се власт, която създава ред, но изникват проблеми, а и трябва да се плащат данъци. Става непоносимо за всички. И отново: \"няма такава държава\". Властта трябва да обещава на всекиго всичко, а не може да му го даде. А управление трябва да има, при това да е проява на народната воля. Затова то се \"осигурява\" – къде с дребни облаги, къде с \"морално въздействие\", къде с раздаването на служби (описаните от Вазов \"службогонци\"), къде с тояги, къде с гасене на лампите и подмяна на бюлетините. Избори по български. Ако властта не \"даде\", тогава опозицията ще обещае. А там периметърът на популизма винаги е неизмеримо по-широк. \"Какво иска опозицията – пита Константин Иречек, друг проницателен наблюдател на нашенските нрави – естествен отпор на полуобразования срещу европейския административен ред: неограничена свобода без данъци, без монополи, без мита, без набори.\" Чудно ли е тогава защо \"реформаторските правителства\" в България се броят на пръсти? Петко Каравелов, Стефан Стамболов, Константин Стоилов, а сетне почти ги няма. Че кой ще гласува за \"такива\"? А и те често са идвали на власт не по \"най-надлежния ред\". А после – сещам се само за Андрей Ляпчев и Георги Кьосеиванов, и комай няма други. Пропускам Стамболийски умишлено – той прави реформи, но създава огромен  аос в държавата, замислена да бъде погълната от една оранжева партия. Съдбата на най-новите \"български реформатори\" – правителствата на Филип Димитров и Иван Костов – е още по-незавидна. В интернет ще прочетете, че те са просто \"ликвидатори\" на българската държава. Да не би тъкмо затова – според някои – да \"няма такава държава\"? Ала да не пропускаме периода 1944 - 1989 г., където пък \"имаше такава партия\", която само се правеше на \"държава\". Ама тогава никой не можеше, а и не смееше, да обели нито дума. Тази партия можеше да мимикрира като държава – вече наричана НРБ – можеше и да я влее в друга гигантска държава. Можеше да сваля и качва цените, да арестува когото си иска и да освобождава, можеше въобще да управлява със съзнанието, че е могла да прави каквото си иска. \"Над нас е само Бог\", обичал да повтаря др. Тодор Живков пред сътрудниците си (Костадин Чакъров, \"Вторият етаж\"). И го е казвал не защото е бил вярващ, а за да покаже, че може всичко. Че то има и \"има такава партия\". И накрая \"тази държава\" свърши така, както и можеше да се очаква. Вече я няма НРБ. V Ако перифразираме Пол Валери, държавите също са смъртни, но наследените от тях манталитети или ментални структури – не. Те са устойчиви и оцеляват, дори когато огромните им монументи (особено тези на тоталитарната държава) отдавна тънат в разруха или над тях е избуяла трева. Нали този манталитет се е утаил в бита и психологията на един народ. Върху такъв бит – такава култура. Вълните от \"службогонци\" и \"партизани\" нахлуват в публичното ни пространство, както и в по-предишни времена. Резултатът: общо недоволство. Рефренът е също добре познат: \"няма такава държава\". Има, разбира се, че има. \"Всяка власт в опозиция обещава на всекиго, каквото иска. Критиката е безогледна, партизанска. Тя има за задача не да обясни и осветли общественото мнение, а да го настрои срещу правителството. Тази критика с ревящо гърло се простира и върху деяния, които критикуващата опозиционна партия сама е вършила, когато е била на власт\" (Иван Хаджийски, \"Бит и душевност на нашия народ\", том 2, дял 3). Да ви звучи познато? Повече от познато. Има или няма такава държава? Има, разбира се. Има около нея и една групичка от лошо гледащи тв хъшове, добре паразитиращи в ситуацията, които напоследък също решиха да влязат \"в играта\". Което пък напомня за друга една диагноза на Иван Хаджийски: \"Не може да се откаже, че общественият ни и културен живот е в значителна мяра под знака на посредствеността и полуинтелигенцията, чиито токсикации са едни от най-гадните явления у нас. Посредствеността, поради особените стопански условия, в които живеем, е принудена да прави кариера на всяка цена, с всички средства, при което бездарността и хищничеството, тъпотата и нахалството, подлостта и низостта преливат в една хармония на истинско безсрамие.\" ", "date": "2019.08.08", "title": "Има такава държава"}
{"url": "https://www.dnevnik.bg/bulgaria/2019/08/08/3948766_asociaciia_kum_prokuraturata_roliata_na_mediite_ne_e/", "text": "Всекидневните атаки от страна на Прокурорската колегия на Висшия съдебен съвет, Прокуратурата на Република България и Асоциацията на прокурорите към медии, които си позволяват да бъдат критични по отношение на течащата процедура за утвърждаване на Иван Гешев като главен прокурор, не просто будят недоумение, но са и опасен опит за налагане на цензура, се казва в позиция на Асоциацията на европейските журналисти – България (АЕЖ), разпространена днес. Тя е по повод  прессъобщение от прокуратурата от вчера , в което публикации във вестниците \"Сега\" и \"Капитал\" са наречени \"тенденциозни, манипулативни, негативи, накърняващи доброто име и авторитет\" на прокурори и следователи и се иска от прокурорската колегия във Висшия съдебен съвет да реагира на тях. От асоциацията подчертават, че опитите на прокуратурата да ограничава свободата на словото, противоречат на конституцията, на Европейската конвенция за правата на човека, на българското и на европейското законодателство. В позицията се посочва, че \"подобен истеричен стил на комуникация не подхожда на сериозна институция\", а опитът да се накарат критичните медии да замълчат не е безобиден и представлява опасност за демокрацията в страната. Казва се още, че позицията на Прокурорската колегия на Висшия съдебен съвет показва дълбоко неразбиране на ролята на журналистиката и изобщо на философията на демократичното устройство на държавата. \"Медиите неслучайно се определят като \"куче пазач\" на демокрацията. Едно демократично общество е невъзможно както без разделение на властите, така и без критични медии, които държат отговорни представителите и на трите власти\", казват от АЕЖ. От съсловната организация отбелязват още, че подобно неразбиране не е допустимо за хора, призвани да защитават интересите на държавата и нейните граждани, но заблуждението на членовете на Прокурорската колегия може да бъде обяснено донякъде с представата, която им е създала изкривената медийна среда в страната. \"Това, че медийни групи, близки до властта, непрестанно величаят силните на деня, громят всички техни критици и единственият начин представител на управлението да попадне под критиката им е, ако загуби позиции, не означава, че ролята на медиите е да венцеславят хората с власт. Напротив, фактът, че една от най-важните позиции в държавата ще бъде заета без елемент на състезателност – след посочване на един-единствен кандидат, би трябвало да е силен стимул за всяка уважаваща се медия за разследвания, коментари и анализи във връзка с кадровата политика в прокуратурата\", отбелязват от АЕЖ. От асоциацията отбелязват, че е неприемливо материали да предизвикват заплашителни реакции от страна на орган като прокуратурата. \"Тъй като това е политика, налагана от заместник главния прокурор Иван Гешев, подписал една от въпросните позиции на Прокуратурата на Република България, Асоциацията на европейските журналисти – България, призовава членовете на Прокурорската колегия на Висшия съдебен съвет да преразгледат  решението си за номинация на Гешев  и в духа на демокрацията да гарантират процедура, основана на състезателност\", казват от АЕЖ - България. Срещу номинацията се изказаха редица политици и юристи, имаше и  граждански протести . В заключение от асоциацията предлагат да организират специални обучения за прокурори по медийна грамотност, в които да ги запознават с ролята на медиите, проверка на достоверността на информацията, разбиране на начина на журналистическата работа с източници и т.н.", "date": "2019.08.08", "title": "Асоциация към прокуратурата: Ролята на медиите не е да венцеславят силните на деня"}
{"url": "https://www.dnevnik.bg/gradska_sreda/2019/08/08/3948697_glavniiat_arhitekt_spria_procedurata_za_vutreshniia/", "text": "Главният архитект на София Здравко Здравков на 6 август прекрати обществената поръчка за основен ремонт и въвеждане на мерки за енергийна ефективност на сгради в центъра на София, на площад \"Славейков\", в които се помещава и Столичната библиотека. Решението е от 6 август и е следствие на сигнал, подаден до кмета на Столична община от общинския съветник от БСП Альоша Даков. Преди две седмици той настоя процедурата да бъде спряна заради използвани данни с изтекъл преди 8 години срок на давност. Според Закона за енергийната ефективност данните, изготвени след обследване на сградата, могат да се ползват до 3 години. \"В документите по процедурата беше приложен Техническият паспорт на Столичната библиотека, издаден през 2008 г. Към него, като неразделна част, е приложен и Енергийният паспорт, издаден на 27 октомври 2008 г. Съгласно чл. 38, ал. 3 от Закона за енергийната ефективност, собствениците на сгради за обществено обслужване са длъжни да изпълнят предписаните мерки в тригодишен срок от датата на приемане на резултатите от обследването. Видно от приложените документи този 3-годишен срок е изтекъл през октомври 2011 година. От това следва, че е необходимо да се извърши ново, актуално енергийно обследване на обект \"Столична библиотека\". И съгласно предписаните в него мерки за енергийна ефективност да бъдат заложени в обществената поръчка\", пише общинският съветник. Главният архитект се е съобразил с довода на общинския съветник и прекрати процедурата на основание чл. 110, ал. 1 от Закона за обществените поръчки. В мотивите си той изтъква, че са необходими съществени промени в условията на поръчката, които биха променили и кръга на заинтересованите лица. Сега се извършва външен ремонт на сградата на Столичната библиотека. Той започна на 17 юни и вече е готова фасадата към ул. \"Уилям Гладстон\". Възложител е Столична община и обществената поръчка е на стойност 242 хиляди лева. Той няма връзка със спряната сега процедура за вътрешен енергийноефективен ремонт на сградата. От фирмата-изпълнител \"Инфра билд проект\" обясниха за \"Дневник\", че няма да поставят топлоизолация по фасадата, тъй като сградата е паметник на културата и според предписанията на Националния институт за недвижимото културно наследство са длъжни да запазят автентичния й облик. Външният ремонт на Столичната библиотека трябва да приключи в средата на септември, обяви Светла Панайотова, ръководител на обекта от страна на фирмата-изпълнител.", "date": "2019.08.08", "title": "Главният архитект спря процедурата за вътрешния ремонт на Столичната библиотека"}
{"url": "https://www.dnevnik.bg/sport/2019/08/08/3948751_elitni_paraplaneristi_idvat_na_sustezanie_v_bulgariia/", "text": "Част от най-добрите парапланеристи в света ще се съберат за  състезание в България . То ще се проведе на 30 август и 1 септември в Сопот, като надпреварата е по идея на  световния рекордьор в акробатичния парапланеризъм Веселин Овчаров . В състезанието ще бъде представена нова дисциплина, наречена \"акро крос\". Тя е съвкупност от двете главни направления в този спорт – крос кънтри и акробатика. До момента участие са заявили световният шампион в акробатичния парапланеризъм Тим Алонги и елитните състезатели Рафаел Гоберна, Феликс Родригез, Франсоа Раголски, Джак Пимблет, Кристина Колб, Артош Гоофориан, Егор Посохин и Никола Донини. Програмата на събитието в двата състезателни дни включва масово излитане от горната станция на лифта на Сопот и общ въздушен старт, последвани от състезателно летене за скорост на дистанция от около 10 км. По трасето ще има три контролни точки, като на всяка състезателите ще трябва да изпълнят акробатични фигури. В зависимост от начина, по който са изпълнени, съдии ще отнемат или добавят точки към резултата на състезателите.      За финала на надпреварата участниците ще се състезават обратно към долната станция на лифта, където ще трябва да кацнат в мишена с диаметър 1 см. Освен точност ще бъде оценяван и стилът на кацане, за който също ще бъдат добавяни и отнемани точки. Всеки, който се чувства подготвен и иска да се включи в състезанието, може да изпрати свое представяне на  redbull.acro.cross@gmail.com . Организаторите ще изберат кои желаещи да участват наравно със звездите.", "date": "2019.08.08", "title": "Елитни парапланеристи идват на състезание в България"}
{"url": "https://www.dnevnik.bg/sviat/2019/08/08/3948770_siriia_opredeli_kato_agresiia_plana_na_turciia_i_sasht/", "text": "Дамаск категорично отхвърля вчерашното американско-турско споразумение за създаване на център за съвместни операции в Северна Сирия с цел  създаване за обезопасена зона  в населения предимно от кюрди район, съобщи сирийската държавна агенция САНА, цитирана от \"Франс прес\". Мярката има за цел да предотврати стълкновения между турски и кюрдски сили. \"Сирия категорично отхвърля споразумението на двата окупатора, американски и турски, за създаване на т.нар. обезопасена зона\", съобщи САНА, цитирайки източник от сирийското външно министерство. \"Това споразумение е явна агресия над сирийската териториална цялост и суверенитет, както и нарушение на принципите на международното право. Сирия призовава международната общност и ООН да осъдят тази американско-турска агресия, която представлява опасна ескалация и подронва всички усилия за намиране на изход от сирийската криза\", добавя дипломатическият източник. Кюрдите създадоха полуавтономна зона в Северна Сирия, възползвайки се от избухналия през 2011 г. конфликт в страната. Турция гледа с лошо око този проект за автономия до границата ѝ, защото се опасява, че това може да разпали сепаратистките настроения на кюрдското малцинство на нейна територия. Сирийският режим пък иска да си върне цялата територия на Сирия и отхвърля автономия на кюрдите, отбелязва АФП. /БТА", "date": "2019.08.08", "title": "Сирия определи като \"агресия\" плана на Турция и САЩ за \"безопасна зона\""}
{"url": "https://www.dnevnik.bg/photos/2019/08/07/3947795_livanskiiat_manastir_chiiato_sigurnost_prinadleji_na/", "text": "Сгушен в кедровите гори на северен Ливан, манастирът \"Кожая\" с патрон св. Антоний се изпълва с хора в неделите и празничните дни. Това е последният оцелял манастир в Кадиша - Долината на светиите. Със своите църкви, манастири и пещерни обиталища Кадиша от столетия е дом на аскети, отшелници, пилигрими, убежище за несъгласните с политическото и религиозното управление през вековете, разказва пред \"Ройтерс\" свещеникът отец Фади Имад, проповедник в храма.      На мястото има светилище от 4 в., а манастирът става дом на християните маронити - първите последователи на Римокатолическата църква на Изток. По думите на свещеника и маронитите, и мюсюлманите - друзи са търсели отдалеченото светилище, когато са били преследвани и слаби. И са намирали опора.      Кожая носи 1600 г. история и не принадлежи на никого, на никоя църква или вяра... принадлежи на родината, казва свещенослужителят. Манастирът е заобиколен от гори от бор и кедър - символа на Ливан, и овощни градини, до които може да се стигне само по тесен, криволичещ път. Той включва пещера, в която посетителите палят свещи, музей на най-старата печатница в Близкия Изток (1584 г.), малка църква с камбанария и килиите на свещенослужителите, вградени в скалите. Днес \"Кожая\" посреща чужди и местни туристи, включително мюсюлмани, които понякога идват за благословия. Отец Имад казва, че манастирът е най-безопасният в историята, въпреки че е заобиколен от воюващи държави и е претърпял последствията от военни действия      От 1998 г. цялата долина Кадиша и горите с ливански кедър са защитени от ЮНЕСКО като част от световното културно и природно наследство.", "date": "2019.08.08", "title": "Ливанският манастир, чиято сигурност принадлежи на всички и на никого"}
{"url": "https://www.dnevnik.bg/razvlechenie/2019/08/08/3948732_fransis_ford_kopola_napravi_finalna_versiia_na/", "text": "Франсис Форд Копола създаде нова версия на \"Апокалипсис сега\". Повод за това е дава 40-годишнината на филмовата класика, която се счита за един от най-добрите военни филми на всички времена, съобщи \"Гардиън\". \"Апосалипсис сега: Финалната версия\" се появява, след като през 2001 г. Копола пусна Apocalypse Now Redux, в който добави 49 минути и цяла отделна сюжетна линия към оригиналната версия на филма, чието времетраене е 2 часа и 33 минути. Сега Копола е скъсил версията от 2001 г. с 20 минути. \"Апокалипсис сега: Финалната версия\" беше показан за пръв път през април на филмовия фестивал \"Трайбека\". Той ще бъде разпространен по кината през есента, а на 15 и 18 август ще бъде показан в определени IMAX кина. Филмът е посветен на войната във Виетнам и е направен по мотиви от романа на Джоузеф Конрад \"Сърцето на мрака\", като действието е преместено от Африка във Виетнам и Камбоджа. В него участват актьорите Мартин Шийн, Марлон Брандо, Денис Хопър и Робърт Дювал. Лентата разказва за пътешествието на капитал Уилард (Мартин Шийн), изпратен в Камбоджа, за да убие полковник Уолтър Кърц (Марлон Брандо), който се е оттеглил в джунглата, загубил е разсъдъка си и се е провъзгласил за божество сред местни бойци. Най-известната сцена от филма е нападение с хеликоптери на фона на музиката на Вагнер, както и репликата героя на Робърт Дювал: \"Обичам миризмата на напалм рано сутрин.\" \"Апокалипсис сега\" е известен и с проблематичната си продукция. Много актьори отказват на Копола да участват във филма - Стив Маккуин, Ал Пачино, Джак Никълсън, Робърт Редфорд. Те никак не са вдъхновени от идеята да изкарат няколко месеца във филипинската джунгла, където протича снимачният процес. След това тайфун унищожава голяма част от декорите. Мартин Шийн получава инфаркт по време на снимките. А когато Марлон Брандо пристига на снимачната площадка, той е напълнял, което не отговаря на персонажа му според сценария. Освен това той не е научил репликите си. ", "date": "2019.08.08", "title": "Франсис Форд Копола направи финална версия на \"Апокалипсис сега\""}
{"url": "https://www.dnevnik.bg/gradska_sreda/2019/08/08/3948757_spasi_sofiia_pita_fandukova_zashto_ne_putuva_do/", "text": "Гражданската организация \"Спаси София\" пита кмета Йорданка Фандъкова защо не използва новата тролейбусна линия 7, когато отива на работа, за да дава пример на своите съграждани да ползват градския транспорт, вместо колите си. Активистите припомнят, че новата тролейбусна линия пряко свързва квартала, където Фандъкова живее, и сградата на Столичната община. За изграждането й общината похарчи 4 млн. лв. и унищожи готовата инфраструктура на трамвайна линия №6 в Лозенец, въпреки протестите и събраните над 5000 подписа.      \"Вероятно мерцедесът на НСО е далеч по-привлекателен вариант от стар и мръсен \"Икарус\", минаващ през 20 минути в пиковите часове и влачещ се 30 минути до центъра, но вярвам че г-жа Фандъкова би се справила с това предизвикателство, както го правят хиляди пътници всеки ден\", коментира Борис Бонев от \"Спаси София\", който е кандидат за кмет на града. Активистите от организацията обръщат внимание върху факта, че привлекателността на градския транспорт зависи не само от превозните средства, но и от интервалите, скоростта на движение, състоянието на спирките, лесните прекачвания и единния билет за време. Според тях кметът трябва да даде сигнал към обществото, че градският транспорт е добра алтернатива за всички, включително и за заетите и бързащи софиянци. \"Един от проблемите на управляващите общината е, че те не се възползват от услугите, които самите планират и затова нямат реална представа какви са проблемите, с които софиянци ежедневно се сблъскваме. Градският транспорт е много добър пример точно за това. Продължаваме да чакаме дълго време на спирки без навеси, липсва интегрирана билетна система, а скоростта на придвижване все още не е конкурентна на автомобилите. Докато това не се промени, София ще продължава да бъде задръстен и неудобен за живот град\", допълни Борис Бонев.", "date": "2019.08.08", "title": "\"Спаси София\" пита Фандъкова защо не пътува до общината с тролей №7"}
{"url": "https://www.dnevnik.bg/zdrave/2019/08/08/3948839_medicinski_sestri_obiaviha_che_se_zadava_novo_seriozno/", "text": "Благодарим на \"Токуда\", че ни взривихте отново и ни събудихте пак. На 10 септември на голям национален протест ще покажем колко обединени сме медицинските специалисти. Това обявиха днес медицински сестри, рехабилитатори, физиотерапевти, дошли  да подкрепят пред столичната болница \"Токуда\" Мая Илиева  – медицинската сестра, която стана един от лидерите на протестите на специалистите по здравни грижи и техен неформален говорител. Към протеста в защита на уволнената наскоро от \"Токуда\" Илиева се присъединиха няколко нейни колеги, все още работещи в болницата, както и няколко лекари. А също омбудсманът Мая Манолова. Със снимки в социалната мрежа \"Фейсбук\" към недоволството под мотото \"Не на страха\" и в защита Илиева дистанционно се включиха и медицински сестри от Бургас, Пловдив, Казанлък, Добрич. Самата Илиева се присъедини към хората пред \"Токуда\" към края му, защото беше извикана от ръководството на болницата именно в този ден и час да подпише окончателните документи за дисциплинарното си уволнение. А събралите се пред \"Токуда\" заподозряха, че умишлено я бавят, за да не я дочакат колегите й и да я подкрепят на живо. Преди дни напрежението сред протестиращите от близо половин година медицински сестри, което беше спаднало в последния месец и половина, отново ескалира. До закани за нови ефективни протести, обещания за съдебни дела, обвинения за разправа с неудобните и дори намерения за искания на оставки се стигна, след като в събота вечерта ръководството на болница \"Токуда\" уволни дисциплинарно Мая Илиева - един от основните организатори и говорител  на протестите на медицинските сестри в страната.      Много сестри из страната символично започнаха да ходят на работа с ленти с надпис \"Не на страха\", изпращат снимки и поздрави с обещания за подкрепа на Илиева. Заговориха, че и те са подлагани на натиск заради протестите. Днес пред \"Токуда\" обаче не дойдоха много хора, които на живо да застанат зад медицинската сестра. Но обещаха на планирания от месеци нов национален протест през септември, недоволството да е масово. Илиева основава и нова съсловна организация на медицинските сетри, недоволни от представителството и застъпничеството на сегашната организация. Протестиращите възнамеряват да основат и нов синдикат, разочаровани от това, че КНСБ, на които Илиева беше синдикален лидер в \"Токуда\", свали защитата й и позволи уволнението й. \"В България няма синдикати, а само хора, които правят далавери с директорите на болниците, да ни уволняват с нелепи обвинения и аргументи. Които ходят по банкетчета с работодателите и сключват сделчици\", обяви една от протестиращите сестри. За да се даде възможност за сформиране на нова съсловна организация на сестрите, са необходими промени в законодателството, като омбудсманът Мая Манолова обеща, че екипът й ще разработи и инициира такива промени.", "date": "2019.08.08", "title": "Медицински сестри обявиха, че се задава ново сериозно недоволство и протести"}
{"url": "https://www.dnevnik.bg/sport/2019/08/08/3948845_arda_privleche_nacionala_spas_delev/", "text": "Арда\" продължи селекцията си с привличането на национала Спас Делев. Новакът в Първа лига взе нападателя с договор за две години. Бившият футболист на полския \"Погон\" (Шчечин) ще се присъедини към отбора днес. Това ще е петият български отбор за Делев, който е юноша на \"Пирин\". Освен това той се е състезавал за ЦСКА, \"Локомотив\" (Пловдив) и \"Берое\". Преди ден \"Арда\" обяви, че е пред подписване на договор с юношата на \"Аякс\" Даррен Сидоел. 21-годишният футболист играе като централен защитник и дефанзивен полузащитник. Бил е част от националния отбор на Холандия във всички възрастови групи. \"Арда\" работи усилено по развитието си. Клубът мисли и за модернизацията на стадиона си, като преди два дни  темата беше обсъдена с министър-председателя Бойко Борисов .", "date": "2019.08.08", "title": "\"Арда\" привлече национала Спас Делев"}
{"url": "https://www.dnevnik.bg/biznes/2019/08/08/3948696_nai-mnogo_jilishtni_sgradi_sa_vuvedeni_v_eksploataciia/", "text": "По предварителни данни на Националния статистически институт през второто тримесечие на годината най-много жилищни сгради са въведени в експлоатация в областите Варна (101 сгради с 569 жилища), Пловдив (63 сгради с 211 жилища) и Бургас (56 сгради с 369 жилища). Като цяло са пуснати 632 жилищни постройки, в които има 2250 апартамента. Спрямо второто тримесечие на 2018 г. сградите са с 60 повече (+10.5%), но пък жилищата в тях намаляват с 34 (-1.5%).      От въведените в експлоатация новопостроени жилищни сгради през второто тримесечие на 2019 г. със стоманобетонна конструкция са 77.4%, с тухлена - 19.3%, с друга - 2.5%, и с панелна - 0.8%. Строят се предимно къщи Най-голям е относителният дял на новопостроените къщи (75.9%), следвани от жилищните кооперации (14.9 на сто). В сравнение с второто тримесечие на 2018 г. се наблюдава увеличение в броя на новопостроените къщи, жилищните блокове и сградите от смесен тип, докато броят на новопостроените вили намалява. Най-висок е делът на новопостроените жилища с две стаи (35.8%), следват тези с три стаи (34.0%), а най-малко са изграждани апартаменти с шест и повече стаи (3.1%). Пак по данни на НСИ по предварителни данни през юни 2019 г. индексът на продукцията в сектор \"Строителство\" е с 0.5% под равнището от предходния месец. Отчита се увеличение с 1.5% на строителната продукция през юни 2019 г. в сравнение със същия месец на 2018 година. През юни 2019 г. индексът на произведената строителна продукция е под равнището от предходния месец, като продукцията при гражданското/инженерното строителство намалява с 1.4%, докато при сградното строителство се наблюдава увеличение с 0.2 на сто. На годишна база нарастването на строителната продукция през юни 2019 г. се определя от положителния темп при сградното строителство, където ръстът е с 5.8%, докато при гражданското/инженерното строителство е регистрирано намаление с 4.1%.", "date": "2019.08.08", "title": "Най-много жилищни сгради са въведени в експлоатация във Варна, Пловдив и Бургас"}
{"url": "https://www.dnevnik.bg/analizi/predozirane/2019/08/08/3948846_predozirane_organizirani_futbolni_fenove_izchetkaha/", "text": "                         Поводът за писмото е, че ръководството на клуба поиска пари за стадиона си, а Борисов отговори, че иска да види плановете за ремонта, \"за да се намери справедливо решение за финансиране на клуба, каквото получават всички останали клубове от Първа лига\". Лидерът на БСП Корнелия Нинова разчете това като поредно обещание за подаряване на пари от държавния бюджет и се възмути: \"Не може цялата държава да ври и кипи и единственото прессъобщение да бъде среща с футболен клуб \"Арда\". Идват местни избори. Сигурно (премиерът - бел. ред.) взема пак кампанията на ръчно управление. Почва да раздава пари отсега, но над партийните интереси има и далеч по-големи.\" С това тя си навлече гнева на \"организираните привърженици\" на \"Арда\". \"От името на спортната общественост на гр. Кърджали и организираните привърженици на ПФК \"Арда\", искаме да изкажем огромна благодарност на премиера на България г-н Бойко Борисов. Въпреки усилията на г-н Борисов и неговият щаб с решаването на проблема с африканската чумата с прасетата, в което не се съмняваме, че ще се справи, той намери време да се срещне с ръководството на ПФК \"Арда\". По време на срещата г-н Борисов бе добронамерен и решен да помогне на феновете на ПФК \"Арда\", по-бързо футболният клуб да се завърне в Кърджали, където е неговият дом и там да играе домакинските си мачове. На \"Арена Арда\" предстои да се сложи осветление, както и подобрения на самия стадион, за да може да се отговаря на всички изисквания за Първа лига. Правителството на г-н Бойко Борисов многократно е показвало, че изпълнява последователна политика за изграждане и реновиране на спортната база в цялата страна.  Г-жо Нинова, спортната общественост на гр. Кърджали и организираните привърженици на ПФК \"Арда\", които наброяват над 800 000 в цяла България, Турция, Германия, Испания, Англия и други държави, са дълбоко възмутени, че вкарвате ПФК \"Арда\" във вашата пропаганда. Това ние не го приемаме и няма да позволим любимият ни отбор да бъде използван. Искаме да Ви кажем, че сред тези близо един милион фенове има и ваши симпатизанти, които със сигурност не биха искали ПФК \"Арда\" да бъде използван с политическа цел. Бъдете сигурна, че те ще Ви обърнат гръб, ако продължавате да включвате клубът ни във Вашата политика. Г-жо Нинова не бъркайте спорта с политиката! Не бъркайте любовта на хората, с онази от бардаците! Не си играйте с нашето търпение!! Вашият личен провал не го местете на друго място, освен от Позитано 20.\" С благодарност и уважение", "date": "2019.08.08", "title": "Предозиране: Организирани футболни фенове изчеткаха Борисов и \"наритаха\" Нинова"}
{"url": "https://www.dnevnik.bg/sport/2019/08/08/3948559_fotogaleriia_predizvikatelstvoto_malyovica_run/", "text": "Предизвикателството \"Мальовица рън\", което се проведе за осми път, събра около 130 участници. ", "date": "2019.08.08", "title": "Фотогалерия: Предизвикателството \"Мальовица рън\""}
{"url": "https://www.dnevnik.bg/bulgaria/2019/08/08/3948851_planinskata_spasitelna_slujba_pripomni_osnovni_pravila/", "text": "Двамата около 65-годишни туристи, които се изгубиха преди два дни в Пирин, не са познавали добре района, разделили са се и не са останали на едно място и това е забавило издирването, особено в район със затруднени мобилни комуникации. Това са заключенията на Планинската спасителна служба към БЧК, чиито спасители откриха двамата в добро общо състояние. От Планинската спасителна служба припомнят някои основни правила, които е добре да се спазват при излет в планината: • Планирайте преди да тръгнете. Проучете внимателно маршрута. • Съобразете екипировката, опита си и възможностите си спрямо маршрута. • Проверете метеорологичната прогноза преди да тръгнете. • Научете основни похвати за оказване на първа помощ. • Ходенето сам в планината води до сериозни рискове. • Пестете батерията на телефона си. • Преди да тръгнете, информирайте някого за Вашия маршрут. • Качете на телефона си мобилното приложение на ПСС. • Вземете сладки храни, които бързо възстановяват енергията. • При топло време обезводняването е сериозен проблем. Носете вода. • Независимо от условията носете свирка, челник, резервни батерии. • При нужда от помощ запазете спокойствие. • Ако имате сериозен проблем, подайте сигнал за помощ на тел. 112 и изпратете SMS с вашите координати чрез мобилното приложение на ПСС. • Направете си планинска застраховка. Повече по темата и съвети от специалисти какво е важно да се знае при поход в планината, четете  тук .", "date": "2019.08.08", "title": "Планинската спасителна служба припомни основни правила при поход в планината"}
{"url": "https://www.dnevnik.bg/sviat/2019/08/08/3948886_izpitanie_na_raketa_v_severozapadna_rusiia_zavurshi_s/", "text": "Двама души загинаха, а шестима бяха ранени при взрив на военен полигон в Архангелска област, заяви руското министерство на отбраната, цитирано от ТАСС и \"Ройтерс\", предаде БТА. Според министерството взривът е станал при изпитание на реактивен двигател с течно гориво на полигон край Архангелск. Избухнал е и пожар. Ведомството каза, че нивото на радиация след взрива е в нормата и не са отделени вредни вещества в атмосферата. Според източник от службите за спешна помощ нивото на радиация в района е в нормата. Губернаторът на Архангелска област Игор Орлов потвърди, че е имало инцидент, и каза, че има пострадали и че на мястото е изпратена въздушна медицинска помощ. По думите му не се налага евакуация на населението. Каналът в \"Телеграм\" на сайта Mash, който се позовава на аварийните служби, съобщи, че радиационният фон е превишен трикратно. Министерството на отбраната опровергава. В Северодвинск обаче за кратко нивото на радиацията се е увеличило, предава РБК, като цитира официалния  сайт  на града. Източници на \"Интерфакс\", цитирани от  \"Ведомости\" , твърдят, че пострадалите могат да са до 15 души, а сред тях има \"хора без признаци на живот\". Междувременно десет души пострадаха при пожар във войскова част в Северодвинск, Архангелска област, заяви източник от службите за спешна помощ, цитиран от ТАСС. По-рано беше съобщено, че на плавателен съд в Северодвинск е избухнал пожар и е загинал един човек.", "date": "2019.08.08", "title": "Изпитание с ракета в Русия завърши с взрив, двама убити и най-малко 6 ранени"}
{"url": "https://www.dnevnik.bg/sviat/2019/08/08/3948855_indiia_zadurja_nad_300_politici_i_separatisti_v/", "text": "Най-малко 300 са задържаните политици и сепаратисти в опит да спре протестите в Кашмир, започнали след съобщението, че специалният статут на Кашмир се отменя, съобщи \"Ройтерс\". Агенцията се позовава на полицай, местни лидери и медии. В региона властите са спрели мобилните мрежи и интернет, забранени са публични събирания в най-големия град Сринагар. Училищата са затворени, барикадирани са пътища и квартали на Сринагар, хиляди служители на паравоенната полиция са разположени там, но въпреки това протестите, макар и ограничени, продължават, казват полицейски източници, пожелали да запазят анонимност. Според същата информация старият град е обсаден, със засилено полицейско присъствие, пропускателни пунктове има на всеки няколкостотин метра. Преди дни  Индия потвърди , че автономията, позволяваща на Кашмир да приема собствени закони и даваща възможност за забрана да се купуват имоти от хора извън щата, ще бъде отменена. Това от години е искане на премиера Нарендра Моди, който вярва, че така ще потуши въоръжената съпротива, продължаваща там от 1989 г. В резултат Пакистан, който  предявява претенции  към Кашмир,  обяви, че понижава нивото  на отношенията с Индия, ще изгони посланика и ще прекрати търговията със съседа. Исламабад засега изключва варианта с военна намеса, но добавя, че \"си запазва правото\" да отговори на \"индийска агресия\". За жителите на Кашмир, предимно мюсюлмани, решението за отмяна на автономията предава доверието им и отваря пътя за напълване на региона им с хора от други места в Индия, които ще променят демографията, казва полицай. Различни източници на \"Ройтерс\" говорят за до 400 задържани. Сред тях са бивши министри, депутати и сепаратисти, които ненасилствено се борят за отделянето на щата. Част от тях са под домашен арест. ООН предупреди, че безпрецедентната мярка може да окуражи и други демократични държави да ограничават информационния поток във и от оспорвани райони. \"Има нещо драконовско в това спиране по начин, който отсъства в други\", обяви специалният докладчик за свободата на изразяване към организацията Дейвид Кей. \"Не мога да кажа, че не се е случвало преди - но не мога да си спомня ситуация, където е имало пълно (информационно и комуникационно) затъмнение\" дори на телевизията, каза той, предаде \"Гардиън\". Индия настоява, че въпросът с Кашмир е вътрешнополитически.", "date": "2019.08.08", "title": "Индия задържа над 300 политици и сепаратисти в Кашмир и спря интернет и мобилните мрежи"}
{"url": "https://www.dnevnik.bg/sviat/2019/08/08/3948898_silen_trus_razljulia_raiona_na_pamukkale_i_turskite/", "text": "Земетресение с магнитуд 5.7 в района на Памумкале разлюля Югозападна Турция и се усети в много от морските курорти, съобщи \"Ройтерс\". Сутринта имаше трус с магнитуд 4.6 в Шеферихисар в залива на Кушадъсъ. Първоначалното съобщение на националния геофизически институт за следобедния трус бе за магнитуд от 6.5 и дълбочина 8 км. Американският център за геофизическа активност USGS съобщи за магнитуд 5.8. Минути преди това на няколко километра от епицентъра имаше трус с магнитуд 4.3. Най-близкият по-голям град е Денизли (на 48 км) и кметът Осмен Золан казва, че засега няма данни да пострадали и за някакви сериозни щети. В социалните мрежи хората съобщават, че трусът, станал малко преди 14:30 часа, е усетен в Бурса, Измир, Анталия, Испарта. Около 16:40 часа българското Министерство на външните работи съобщи, че няма данни за пострадали български граждани при земетресението в района на град Бозкурт, но че \"към момента се съобщава за ранени хора и материални щети вследствие на трусовете\". Българското посолство в Анкара и генералното консулство в Истанбул са в постоянен контакт с турските власти и в готовност да окажат съдействие на сънародниците при необходимост, допълва съобщението и посочва телефони за контакти: +90 312 467 20 71 и +90 312 427 51 42 +90-212-281-01-14 +90-212-281-01-15 0090-212-281-01-16", "date": "2019.08.08", "title": "Силен трус разлюля района на Памуккале и турските курорти (допълнена)"}
{"url": "https://www.dnevnik.bg/photos/2019/08/08/3948893_snimka_na_denia_parkiraneto_na_trotinetki_v_centura_e/", "text": "На бул. \"Витоша\", преди входа на Южния парк, е обозначено едно от първите места за безплатно паркиране на мотопеди, електрически тротинетки и велосипеди. В платената зона на центъра на София ще се обособят 158 места, обявиха от общината. Допълнително ще бъдат очертани още 70 стоянки върху тротоари или на други обществени места.", "date": "2019.08.08", "title": "Снимка на деня: Паркирането на тротинетки в центъра е безплатно"}
{"url": "https://www.dnevnik.bg/razvlechenie/2019/08/08/3948877_suzdatelite_na_igra_na_tronove_podpisaha_dogovor_s/", "text": "Създателите на \"Игра на тронове\" Дейвид Бениоф и Д. Б. Вайс подписаха договор с \"Нетфликс\". Новината беше обявена от стрийминг гиганта, а двамата сценаристи и продуценти преговаряха още с \"Дисни\" и \"Амазон\", предаде Би Би Си. Изпълнителният директор на \"Нетфликс\" Тед Сарандос заяви, че се вълнува да посрещне \"големите разказвачи\". Бениоф и Вайс благодариха публично на HBO за съвместната им работа, която продължи повече от 10 години. Те изтъкнаха, че там винаги са се чувствали \"като у дома си\". Предстои HBO да излъчи  предисторията на \"Игра на тронове\".  Тя ще се появи най-рано през 2020 г. и ще върне зрителите около 5 хил. години назад във вселената на Дж. Р. Мартин. Бениоф и Вайс разказаха, че имат много допирни точки с ръководството на \"Нетфликс\", включително със Сарандос. \"Помним едни и същи кадри от филми от 80-те години; обичаме същите книги; вълнуваме се от едни и същи възможности за разказване на истории\", изтъкнаха те. Двамата добавиха, че стрийминг платформата е изградила нещо \"невероятно\" и \"безпрецедентно\" и за тях е чест да се присъединят към нея. Според \"Варайъти\" за момента няма подробности за стойността на сделката, но за сумите при хора от бранша като създателката на \"Анатомията на Грей\" Ронда Раймс, подписала също с \"Нетфликс\", се говорело, че са деветцифрени. Успехът на Бениоф и Вайс с \"Игра на тронове\" беше огромен. Сериалът, базиран на книгите на Дж. Р. Мартин, получи 160 номинации за наградите \"Еми\", от които взе 47 статуетки. А тази година \"Игра на тронове\" добави още 32 номинации, а церемонията по раздаване на наградите ще се състои на 22 септември. Много зрители  критикуваха последния сезон на сериала  и направиха подписка с искане за неговото презаснемане. Бениоф и Вайс обаче отговориха, че нямат такива намерения, а реакцията на зрителите показвала колко е важно шоуто за тях.", "date": "2019.08.08", "title": "Създателите на \"Игра на тронове\" подписаха договор с \"Нетфликс\""}
{"url": "https://www.dnevnik.bg/sviat/2019/08/08/3948920_ft_djonsun_shte_otloji_izborite_za_sled_brekzit_ako/", "text": "Британският премиер Борис Джонсън няма намерение да напусне поста преди Брекзит, дори ако парламентът гласува вот на недоверие срещу него. Това съобщава в. \"Файненшъл таймс\", позовавайки се на високопоставени негови съветници. Великобритания трябва да напусне ЕС на 31 октомври и Джонсън обещава, че това ще се случи със или без споразумение за излизане. Все по-висок става рискът от Брекзит без сделка, който би имал тежки последици за Обединеното кралство. Междувременно парламентът продължава да е блокиран и да отхвърля както тази възможност, така и споразумението, извоювано от бившия премиер Тереза Мей. В началото на седмицата лидерът на опозицията Джеръми Корбин заяви, че ще поиска вот на недоверие срещу Джонсън, но техническите срокове за подаването на оставката и организирането на нови избори дават възможност да премиера да проведе предсрочните избори сред \"Деня Брекзит\". (Повече за тях  четете тук .) По традиция изборите се провеждат в четвъртък, но Джонсън намира 1 ноември, петък, за подходяща дата за евентуални избори, пише \"Спектейтър\". Някои членове на партията определят заплахата му като рискован ход с потенциала обаче да обедини вота на консерваторите. \"Това е единственият начин да се неутрализира Партията на Брекзит. Можем да се обърнем към народа само ако сме провели Брекзит\", казва високопоставен член на ръководството на Консервативната партия. Според последното проучване на ComRes, цитирано от Europe Elects, подкрепата за лейбъристите е 30%, за торите - 29%, за либералдемократите - 16%, Партията за Брекзит на Найджъл Фараж - 15% и за Зелените - 5%.", "date": "2019.08.08", "title": "ФТ: Джонсън ще отложи изборите за след Брекзит, ако парламентът го свали"}
{"url": "https://www.dnevnik.bg/sviat/2019/08/08/3948930_predsedateliat_na_polskiia_seim_napusna_polzval/", "text": "Председателят на полския парламент Марек Кухчински обяви, че подава оставка заради скандал с правителствен самолет, предаде \"Асошиейтед прес\". Твърди се, че Кухчински и семейството му са използвали правителствения самолет за лични цели. Случаят създава риск от накърняване на репутацията на управляващата партия \"Право и справедливост\" в навечерието на парламентарните избори в Полша през октомври. Кухчински обяви днес на пресконференция, че ще подаде оставка, като до него беше партийният лидер на \"Право и справедливост\"  Ярослав Качински. Полският политически живот от няколко дни бе обхванат от скандала с Кухчински, след като медии и политически опоненти разкриха как той редовно е ползвал правителствения самолет, за да лети от Варшава до родния си град Жешов, намиращ се на около 280 км южно от полската столица. /БТА", "date": "2019.08.08", "title": "Председателят на полския Сейм напусна, ползвал държавен самолет да лети до вкъщи"}
{"url": "https://www.dnevnik.bg/biznes/2019/08/08/3948910_manju_moravenov_shte_oglavi_fondovata_borsa/", "text": "Съветът на директорите на Българската фондова борса (БФБ) предлага Маню Моравенов да влезе в състава му и да стане изпълнителен директор на институцията. Промяната предстои да бъде гласувана на извънредно общо събрание, насрочено за 17 септември. Това се разбира от съобщение на самата борса на сайта й. Настоящият изпълнителен директор Иван Такев по свое желание преминава на друга позиция в небанковия финансов сектор в България, се казва в съобщението. Той  зае поста  през 2008 г. Маню Моравенов е с близо 25-годишен опит в сферите на финансите и инвестициите, пазара на недвижими имоти и капиталовите пазари. В миналото той бе ръководител на Комисията по ценни книжа и фондови борси (сега КФН), работни групи към Министерството на финансите, БФБ, Асоциацията на дружествата със специална инвестиционна цел, Българската асоциация на лицензираните инвестиционни посредници, Националната комисия по корпоративно управление и др. През последните години е ангажиран в управлението на кредитния портфейл и кредитоспособността на компаниите, както и ръководенето на процесите при различните източници на финансиране като корпоративни заеми и банково финансиране, емитиране на облигации, IPO-та и капиталово финансиране.  Той е един от авторите на Националния кодекс за корпоративно управление и играе активна роля в създаването на законодателството и на инфраструктурата на регулираните капиталови пазари в България. Той е доцент и дългогодишен преподавател във Висшето училище по застраховане и финанси.", "date": "2019.08.08", "title": "Маню Моравенов ще оглави фондовата борса"}
{"url": "https://www.dnevnik.bg/bulgaria/2019/08/08/3948936_maltretirani_bulgarcheta_ot_osinovitelite_si_v_sasht/", "text": "Осиновените българчета в САЩ са в добро здравословно състояние, направено им е пълно медицинско изследване, каза днес на пресконференция директорът на дирекция \"Международна правна закрила на детето и международните осиновявания\" Милена Първанова, цитирана от агенция \"Фокус\". Става въпрос за две българчета, който са осиновени от американско семейство, имащо още осем деца. На 8 юли властите в град Съмървил, щата Мисури, арестували Марк и Мелиса Макгрегър за тормоз над тях. По информация на самите деца те били наказвани често - затваряни в тъмна или в слънчева стая за часове, карани да тичат боси по пътека, покрита с чакъл, оставяни навън в студа, лишавани от храна и т.н. Двете близначки с български произход са на 14 години. Срещу Марк и Мелиса Макгрегър е заведено дело за тормоз над деца. \"Съгласно информацията от външното министерство днес децата са настанени на безопасно място и са под закрила на шерифския офис на окръг Шанън, щата Мисури\", добави Първанова. Тя каза още, че Министерството на правосъдието е изпратило писмо до генералния консул на САЩ в България като представител на Държавния департамент на САЩ, който е централен орган по конвенцията за международно осиновяване за предоставяне на пълна и подробна информация за положението на децата и мерките, които са предприети за тяхната закрила. Милена Първанова каза още, че до момента Министерството на правосъдието не е получавало информация за случаи на малтретирани деца от осиновителите при условията на международно осиновяване.", "date": "2019.08.08", "title": "Малтретирани българчета от осиновителите си в САЩ са под шерифска закрила"}
{"url": "https://www.dnevnik.bg/evropa/zemedelie/2019/08/08/3948942_880_mladi_fermeri_shte_poluchat_22_mln_evro_subsidii/", "text": "Фонд \"Земеделие\" е приключил обработката и предстои да сключи договори по 880 проекта на млади фермери, кандидатствали по Програмата за развитие на селските райони, съобщиха от институцията в четвъртък. Всеки от тях ще получи субсидия до 25 хил. евро, за да стартира земеделския бизнес, като общата стойност на помощта е 22 млн. евро. От информацията на фонда става ясно, че е имало висок интерес към процедурата \"Стартова помощ за млади земеделски стопани\", по която могат да кандидатстват производители под 40 години. В рамките на приема са подадени над 1830 заявления за подпомагане с общо поискана помощ 45.9 млн. евро, което е двойно повече от отпуснатия бюджет. На различни етапи от класирането са отпаднали проекти заради дублиране на кандидати, предварителни оценки и проверки на място. Така до последния етап, който е бил за техническа и финансова оценка, са стигнали 1001 проекта, от които са били одобрени 994, съобщава фондът. Сега тези 880 от тях, които са получили най-високи оценки в класирането, ще бъдат поканени за сключване на договори. От информацията става ясно, че за останалите ще се осигури допълнителен ресурс за финансиране, като в момента земеделското министерство и фонд \"Земеделие\" работят по изготвянето на нотификация до ЕК за това и се очаква разрешение през септември. Подпомагането на млади производители да навлязат в земеделието е сред основните цели на Общата селскостопанска политика на ЕС през настоящия програмен период предвид факта, че едва 7.6% от заетите в европейското селско стопанство са на възраст под 35 години. Освен подпомагане по линия на Програмата за развитие на селските райони те получават добавки и към директните плащания. Данните на Евростат, публикувани през януари, показват, че България е на седмо място в ЕС по брой млади земеделски производители под 25 години, като те са общо над 2400 души.", "date": "2019.08.08", "title": "880 млади фермери ще получат 22 млн. евро субсидии по земеделската програма"}
{"url": "https://www.dnevnik.bg/detski_dnevnik/2019/08/08/3948775_uchenicite_ot_deseti_klas_imat_vse_poveche_znaniia_za/", "text": "Учениците в страната имат все повече знания за сигурността в интернет и защитата от вируси. Това показва анализът на резултатите от тазгодишното национално външно оценяване по информационни технологии след десети клас, което се проведе в 928 училища в страната и в него участваха близо 45 000 десетокласници, съобщиха от просветното министерство. На изпита най-добре са се представили учениците от Търговище, Русе и Ловеч. На първата част от него - 20 тестови задачи с избираем отговор, десетокласниците са се представили най-добре на въпросите за безопасна работа в мрежова среда, защита от вируси и работа със споделени документи. Повече от половината от учениците не са се затруднили да работят по втората част от теста - практическата задача, която е била персонална. И през миналата година учениците се справиха най-добре със задачите, свързани със защита на данни, дигитална идентичност и устройства, графична обработка (още четете  тук ). Общо 73% от положилите изпита са получили сертификати за владеене на дигитална компетентност по Европейската рамка за оценяване. Те са успели да отговорят вярно на 50% или повече от въпросите. Средният резултат от външното оценяване тази година е 35.88 точки, което е почти 60% успеваемост. Според министерството това е и най-високото постижение досега.", "date": "2019.08.08", "title": "Учениците от десети клас имат все повече знания за сигурността в интернет"}
{"url": "https://www.dnevnik.bg/photos/2019/08/08/3948879_fotogaleriia_50_godini_otkakto_biituls_suzdadoha/", "text": "Стотици хора се събраха днес на една от най-известните зебри в света, за да отбележат 50-годишнината на една от най-разпознаваемите обложки на музикален албум - снимката на четиримата от \"Бийтълс\" за Abbey Road. От издаването на албума досега безброй фенове са имитирали снимката.", "date": "2019.08.08", "title": "Фотогалерия: 50 години, откакто \"Бийтълс\" създадоха най-известната зебра в света"}
{"url": "https://www.dnevnik.bg/bulgaria/2019/08/08/3948977_sudut_ostavi_v_aresta_za_postoianno_shefut_na_tad_grup/", "text": "Апелативният специализиран съд върна в ареста собственика на \"Тад груп\" Иван Тодоров, след като в края на юли го пусна под гаранция от 100 хил. лева. Заседанието за мярката му за неотклонение беше открито въпреки  искането на прокуратурата да се гледа при закрити врата . Желанието на държавното обвинение дойде само седмица, след като от там разпространиха изненадващо до медиите  част от доказателствата по разследването  за кибертероризъм. От съда посочиха, че обвинението е представило нови доказателства, сред които данни за данъчни задължения на физически лица, информация за сделки между търговски дружества, застрахователни компании и банки. Това е накарало съдът да приеме, че е обосновано предположението, че Тодоров е действително подбудил подчинения му служител Кристиян Бойков да копира и разпространи в интернет данните от НАП, за да създаде страх и смут сред населението, което покрива текста за тероризъм в Наказателния кодекс. И въпреки че съдът същевременно приема, че няма опасност Тодоров да се укрие, намира за най-подходяща мярка за неотклонение задържането под стража, тъй като определя обвиняемия с висока степен на обществена опасност, защото в продължителен период е пренебрегвал закона. Обвиняемите са целели - се казва в определението на съдията Венелин Иванов, \"намаляване на доверието в социалните и финансови институции на държавата и в нормалния ход на развитието на съвременното общество\". За другите двама обвиняеми обаче - Кристиян Бойков и търговският директор Георги Янков, прокуратурата не поиска задържане под стража. 20-годишният Бойков е обвинен като извършител, а Янков и Тодоров като подбудители на кибертерористичните действия. За най-тежката мярка пледираха наблюдаващият прокурор Евгения Станкова, която миналата седмица съобщи за  градинските пръскачки пред държавните сгради , и прокурор Даниела Ангелова. Те посочиха сред новите доказателства и показанията на свидетел, според когото Бойков най-често излизал да пуши с Янков и Тодоров и тримата странели от другите служители. Ново доказателство, което прокуратурата представи, е справка от чат в приложението \"Телеграм\" между Тодоров и Бойков, в който служителят казва: \"Тая вечер НАП заминава\". А Тодоров отговорил: \"Да ги копираме целите, пък после ще ги питам за киберсигурност.\" Цитиран беше и друг свидетел, според когото \"Тад груп\" е рекетирала две фирми, като тества сървърите им, с цел да ги привлече за поддържане. Бяха посочени в подкрепа на обвинението и записите на разговорите на терасата с участието на Кристиян Бойков, които прокуратурата разпространи миналата седмица. Адвокат Ина Лулчева, защитник на Иван Тодоров заедно с адвокат Георги Стефанов, който защитава и Бойков, подчерта, че клиентът ѝ има перфектно поведение като обвиняем, изпълнява всички разпореждания, върнал се е сам от Канада за делото и всичко това не налага да бъде наложено задържане под стража. Кристиян Бойков, който беше поканен от защитата на Тодоров да каже пред съда дали и как е бил подбуждан от шефа си, се яви, но съдът не допусна искането да свидетелства. Той отказа всякакви коментари. Тодоров, който беше задържан още в съдебната зала, също не коментира. След края на съдебното заседание адвокат Ина Лулчева коментира, цитирана от  newslex.bg: \"След масираната атака тази седмица, очаквахме да има такъв обрат, не че сме считали, че е обоснован или законосъобразен. Продължаваме да твърдим, че доказателства за подбудителство няма. Мисля, че всички, които бяха в залата, също чуха, че като собственик и като управител той трябвало да вижда какво става на камерите, но нито една дума не се спомена, че той е накарал Кристиян Бойков да извърши това копиране и разпространение.\"", "date": "2019.08.08", "title": "Съдът върна в ареста за постоянно шефа на \"Тад груп\" Иван Тодоров (допълнена)"}
{"url": "https://www.dnevnik.bg/sport/2019/08/08/3948996_prandi_suzdadohme_otbor_i_vdignahme_kachestvoto_za/", "text": "Селекционерът на националния отбор на България по волейбол Силвано Пранди изрази увереност, че тимът е готов за мачовете от олимпийската квалификация във Варна. От петък до неделя националите ще играят последователно срещу Египет, Пуерто Рико и Бразилия, като победителят в групата ще се класира за игрите в Токио догодина. \"Основната цел е да играем максимално добре всеки ден и срещу всеки съперник. Колко добре ще играе отборът зависи от комбинация от фактори - как ще се представим ние и колко силно ще играят съперниците ни\", каза Пранди. Италианският специалист допълни, че е доволен от раздаването на възпитаниците си по време на подготовката. Пранди призна, че отборът ще разчита много на подкрепата на публиката във Варна, като според него и важно тимът за мисли мач за мач. \"Уверен съм, че в периода на подготовка през тези четири седмици създадохме отбор и се вдигна качеството на нашата игра\", каза още Пранди. Билетите за мачовете във Варна  струват от 10 до 20 лева и са в продажба .", "date": "2019.08.08", "title": "Пранди: Създадохме отбор и вдигнахме качеството за олимпийската квалификация"}
{"url": "https://www.dnevnik.bg/sviat/2019/08/08/3948978_severen_potok_2_se_zabavia_s_8_meseca_suobshti_roiters/", "text": "Газопроводът \"Северен поток 2\" няма да е готов в края на 2019 г., както планира \"Газпром\", а ще се забави с до 8 месеца. Причината е, че Дания все още не е издала разрешение за преминаването му през нейната изключителна икономическа зона в Балтийско море, съобщи ексклузивно \"Ройтерс\". Агенцията се позовава на писмо на оператора на проекта, в което се казвало, че той може да се оскъпи с около 660 млн. евро при първоначален бюджет от 9.5 млрд. евро. От тях 100 милиона евро вече са похарчени. В края на годината изтичат и транзитните договори между Русия и Украйна, но забавянето на \"Северен поток 2\" ги принуждава да преговарят за удължаване. \"Ройтерс\" твърди, че Москва иска само едногодишен договор, но Европейската комисия, която им посредничи, настоява на 10 години. Дългият 1230 км газопровод директно от руския до германския бряг е критикуван от САЩ, няколко източноевропейски, скандинавски и балтийски страни, според които с него ще се увеличи енергийната зависимост на Европа от Русия. \"Газпром\" е положил тръби по над 70% от трасето от април 2017 г. насам, но Дания така и не е дала отговор за участъка през нейните води, който според различните варианти трябва да е дълъг между 147 и 175 км. Руската компания предложи на властите в Копенхаген две трасета, но през март датската енергийна агенция поиска екооценка за трето трасе. Според руснаците това е \"умишлен опит да се отложи приключването на проекта\" и че не получават отговор от датчаните, въпреки че няколко пъти са поискали най-новата им позиция. Изчисления на \"Ройтерс\" на базата на данни от \"Северен поток 2\" и темпото на строителство показват, че датската изключителна икономическа зона ще бъде достигната в рамките на следващите 3 до 5 месеца. През май компанията съобщи на инвеститори, че може транзитът да се отложи за 2020 г. заради проблема с Дания. Властите в Копенхаген можеха да откажат разрешително по първото трасе на основание заплаха за националната сигурност, но през лятото операторът на \"Северен поток 2\" оттегли запитването си за него. Вето по трасе през зоната на интереси в Балтийско море не може да има. Освен \"Газпром\" във финансирането участват германските Uniper и Wintershall, английско-холандската Shell, австрийската OMV и френската Engie.", "date": "2019.08.08", "title": "\"Северен поток 2\" се забавя с 8 месеца, съобщи \"Ройтерс\""}
{"url": "https://www.dnevnik.bg/photos/2019/08/08/3949044_fotogaleriia_s_kolelo_iz_monreal_kanada/", "text": "Според различни източници град Монреал разполага с повече от 700 км велоалеи, което го прави града с най-голямата колоездачна инфраструктура в Северна Америка. Повече от половината от тези 700 км нямат допирна точка с автомобилното движение. Практически до всяка точка на града може да се достигне на колело. Някои велоалеи са само за колоездачи, други са и за пешеходци. На снимката е показана една велоалея. Ромбът, който се вижда нарисуван на велоалеята, е пример за това как различните култури тълкуват различните символи. В случая означава, че този път е запазен за превозни средства, изпълняващи определени изисквания, но например в някои страни от Централна Европа, поставен на такова публично място, би предизвикал бурен смях или голямо възмущение.", "date": "2019.08.08", "title": "Фотогалерия: С колело из Монреал, Канада"}
{"url": "https://www.dnevnik.bg/sviat/2019/08/08/3948762_bez_djapanki_i_mohito_-_salvini_raboti_za_reitinga_si/", "text": "Никакви джапанки или мохито. Заради разногласия в управляващата коалиция силният човек в италианското правителство, вицепремиерът Матео Салвини, пропусна началото на обиколка на плажове южно от Рим, която смяташе да започне вчера, за да повиши рейтинга си. Лидерът на крайнодясната \"Лига\", който вече се радва на висока популярност, трябваше да започне вчера в Анцио и Сабаудия обиколка на плажовете в седем крайбрежни района, която да завърши на остров Сицилия. Той обаче анулира първите си две посещения. Матео Салвини реши да остане в Рим и да се срещне с премиера Джузепе Конте, което породи спекулации в италианските медии, че е възможно да се разпадне коалицията му с антисистемното \"Движение 5 звезди\" на Луиджи ди Майо. Салвини запази планираната за снощи среща с местни жители в градчето Сабаудия, построено при управлението на Бенито Мусолини, който наредил да се пресушат околните блата, за да се създаде морски курорт. \"Няма да изрека и една лоша дума за Ди Майо или Конте, каза той пред присъстващите. \"Не съм човек на половинчатите мерки - или нещата се правят изцяло и бързо, или няма просто да си седя в креслото да го топля\", предупреди той, като все пак изключи промени в кабинета и не направи никакво важно съобщение. Салвини единствено уточни, че в понеделник ще се върне в Рим за \"няколко разговора\", и сподели, че сънят му е нарушен. Обиколката на плажове на италианския вътрешен министър бе определена от италианското издание на \"Хъфингтън пост\" като \"пропагандно силово изпълнение\" и дори като \"самообявена предизборна кампания, сякаш за предизвикване на предсрочни парламентарни избори\". Управляващата коалиция се клати от европейските избори, в които \"Лига\" постигна победа, а \"5 звезди\" отбеляза рязък спад. Движението на Луиджи ди Майо се представи убедително на миналогодишните парламентарни избори, които го докараха на власт заедно с \"Лига\", но оттогава губи позиции. Вчера движението на Луиджи ди Майо, другия италиански вицепремиер, претърпя смущаващо поражение, когато италианският Сенат прие две предложения на лявата опозиция за строежа на високоскоростната железопътна линия Лион - Торино с подкрепата на \"Лига\". Внесеното от \"Движение 5 звезди\" предложение да се отхвърли френско-италианският проект бе отхвърлено с голямо мнозинство. На въпрос в понеделник за евентуални предсрочни избори Матео Салвини, чиято партия но се стреми към 40, отвърна: \"Скоро ще видим, може би преди септември.\" Решението му да отмени срещи с местни жители в Сабаудия и Анцио изненада поддръжниците му, които са свикнали да го виждат да парадира гол до кръста по плажове или селски тържества и да приема участие в селфита. \"Щеше ми се да се снимам с него\", каза 12-годишната Перла Гарция, която вчера го чакаше на плажа на Анцио с баба си, която му е безусловен поддръжник. 72-годишният Джанфранко Червази обаче не криеше задоволството си и нарече вицепремиера и обкръжението му \"опасни хора\". Миналата седмица Салвини прекара толкова много време в курорта Милано Маритима на Адриатическо море, че той бе кръстен \"плаж Виминале\" по името на вътрешното министерство. Там той беше сниман през уикенда гол до кръста с коктейл в ръка и заобиколен от танцьорки в дълбоко изрязани леопардови бански, които се кълчеха под звуците на националния химн, предизвиквайки гнева на военните. Няколко дни преди това името му се появи на първа страница на в. \"Република\", който публикува снимки на 15-годишния му син Федерико, яхнал джет на националната полиция. След като призна, че \"е допуснал грешка\", Салвини заклейми журналиста и го обвини, че \"обича да снима момченца\". Левицата не пропусна да сравни Матео Салвини с бившия италиански премиер Алдо Моро, който пък посещаваше плажовете по костюм и вратовръзка. \"Че защо да се крие зад риза и вратовръзка? Разхождането по бански отразява какъв е наистина - съвсем конкретен\", каза 54-годишната домакиня Розита Полако на плажа на Анцио. /БТА", "date": "2019.08.08", "title": "Без джапанки и мохито - Салвини работи за рейтинга си това лято"}
{"url": "https://www.dnevnik.bg/bulgaria/2019/08/08/3949061_deputat_na_gerb_obvini_bsp_che_stoi_zad_protestite_na/", "text": "В много области хора от БСП се включват в създаването и организирането на протестите на малки стопани на прасета. Това каза във Варна депутатът от ГЕРБ Александър Ненков, цитиран от \"Фокус\". По думите му на някои места представители на местната власт дори не се крият в призивите си и съветват хората по селата да не колят животните си. Така от управляващата партия отговориха на обвиненията на БСП, че мерките на държавата срещу африканската чума по свинете не са адекватни. \"Длъжностни лица по смисъла на закона са длъжни да подпомагат спазването на мерките, които Българската агенция по безопасност на храните е издала, а не, търсейки политически дивидент, да си допринесат за повече гласове преди предстоящите местни избори\", каза още Александър Ненков. Според него БСП прави опит за саботаж на държавата, тъй като не виждал \"как, насъсквайки и опитвайки се да насаждат напрежение и да подклаждат изкуствено протести, помагат на държавата\". Огнищата на чума по свинете в страната стават все повече, като от Европейския съюз ще отпуснат средства на България за справянето с проблема.", "date": "2019.08.08", "title": "Депутат на ГЕРБ обвини БСП, че стои зад протестите на малки стопани на прасета"}
{"url": "https://www.dnevnik.bg/kultura/2019/08/08/3948981_arheolozi_otkriha_chasti_ot_severnite_krepostni_steni/", "text": "Части от северните крепостни стени на антична Сердика бяха открити от археолози на ул. \"Екзарх Йосиф\". Това е резултат от проучването на културно-историческото наследство в рамките на частен имот. Дейностите се ръководят от специалисти, а собственикът е задължен да запази и експонира археологическите находки, съобщава Столичната община в страницата си в интернет. Сред направените открития е запазен участък от основната крепостна стена. Намерен е и такъв от външната втора крепостна стена (известна като протеихизма -  ). Тя е много добре съхранена. Нейната дължина е около 30 метра, а височината на места е около 2.5 метра. Това беше обявено от заместник-кмета на София доц. д-р Тодор Чобанов при проверка на място на археологическите проучвания. В рамките на обекта са открити матрица за сечене на монети от времето на император Септимий Север, фигурка на Ерос с факла и други артефакти, които ще бъдат изложени в Музея за история на София. Чобанов отбеляза, че продължава и работата по неолитното селища в Слатина, където са открити едни от най-големите жилища в България от този период. Те се простират на около 300 кв.м. Друг проект в ход е експедицията край софийското село Мировяне. Там се намира една от най-известните римски вили с масивна крепостна стена. Продължава и проучването около Кремиковския манастир. \"Това са важни за града обекти, които ни дават картината на живота в древна София от различни епохи. Нашата голяма мисия е да изучаваме и съхраняваме културното наследство на града си\", каза още доц. Чобанов.", "date": "2019.08.08", "title": "Археолози откриха части от северните крепостни стени на антична Сердика"}
{"url": "https://www.dnevnik.bg/sport/2019/08/08/3949062_mesi_i_ronaldo_sa_nominirani_za_nai-dobur_napadatel_v/", "text": "Звездите на световния футбол Лионел Меси и Кристиано Роналдо са сред номинираните за най-добър нападател в Шампионската лига за миналия сезон, съобщи УЕФА. В тройката попада и шампионът с \"Ливърпул\" Садио Мане. Победителите в отделните категории ще бъдат обявени на 29 август при тегленето на жребия за груповата фаза. Отборите на Меси и Роналдо не успяха да стигнат до финала в турнира. \"Барселона\" беше на крачка да го направи след победа с 3:0 в първия мач от полуфинала с \"Ливърпул\", но  допусна тежко поражение с 0:4 в реванша и отпадна . \"Ювентус\" приключи пътя си в четвъртфиналите, където отстъпи срещу \"Аякс\". Меси стана голмайстор в надпреварата с 12 гола, а Роналдо приключи с шест. Мане сподели 14-ото място в класацията с четири гола. Тримата номинирани вратари са Алисон, Юго Лорис и Марк Андре Тер Стеген. Избраните защитници са Върджил ван Дайк, Матайс де Лихт и Трент Алекзандър-Арнолд, а при полузащитниците са Кристиан Ериксен, Франки де Йонг и Джордан Хендерсън.  ", "date": "2019.08.08", "title": "Меси и Роналдо са номинирани за най-добър нападател в Шампионската лига"}
{"url": "https://www.dnevnik.bg/sviat/2019/08/08/3948874_konfliktut_v_kashmir_e_zalog_s_visok_risk_za_premiera/", "text": "Прокараната от индийския премиер Нарендра Моди отмяна на автономния статут на индийски Кашмир е залог с висок риск, който може да даде нов импулс на бунтовническото движение в района и да засили напрежението с Пакистан, прогнозират експертите. Отмяната в понеделник на специалния конституционен статут на  Джаму и Кашмир  (щат в Северна Индия с мюсюлманско мнозинство) е най-сензационният пример за прилагане на програмата на индийските националисти от премиера след триумфалното му преизбиране през май. Делхи уверява, че мярката ще донесе мир и благоденствие на размирния регион, към който има претенции Пакистан и който от 1989 г. е обхванат от сепаратистко бунтовническо движение срещу Индия, довело до смъртта на повече от 70 000 души. Разполагането на голям брой войници и пълното спиране на електричеството, наложено тази седмица на Кашмир, са нещо невиждано досега в този регион, който иначе е свикнал с военни операции и със спирания на електричеството, и издават поетия от Индия риск. Бившият шеф на индийските разузнавателни служби и съветник на правителството по въпроса с Кашмир А. С. Дулат смята, че предотвратяването на насилието ще бъде жизненоважно, за да може премиерът да се похвали с победа. \"Опасявам се обаче, че ще има последици и ескалация на насилието\", казва той пред \"Франс прес\". Д. С. Хода, пенсиониран корпусен генерал от армията, командвал индийските сили в Кашмир, също изразява безпокойството си във връзка с \"гнева, изолацията и смущенията на обществения мир\". Индия разположи от началото на месеца  десетки хиляди паравоенни подкрепления в Кашмир, който е един от най-милитаризираните региони в света и в който и допреди това вече имаше близо половин милион членове на индийските сили за сигурност. Въоръженото бунтовническо движение срещу Делхи, което достигна апогея си през 90-те години, преди да навлезе в период на упадък, отново се засили след 2016 г. Кашмирците се безпокоят, че поставянето в затворнически условия на населението на Кашмир, голяма част от което е враждебно настроено към Индия, ще доведе до засилване на чувството на злоба към Делхи. уверява Илтиджа Джавед, дъщеря на бившата ръководителка на изпълнителната власт в щата Джаму и Кашмир Мехбуба Муфти, която бе арестувана през последните дни от индийските власти. \"Физически не е възможно да държиш хората като пленници през целия им живот\", казва тя пред \"Франс прес\" в град Сринагар.  Макар индийските националисти да си мислят, че поправят една историческа грешка, като унифицират законодателството на Кашмир с това на останалата част от Индия, мнозина експерти поставят под въпрос използвания за тази цел метод. Решението бе подготвено при спазването на строга тайна и бе прието под формата на президентски указ. Парламентарният дебат по въпроса в Делхи премина експедитивно в рамките на няколко часа, докато местното население беше откъснато от света. \"Методът на изпълнение, макар да бе невероятно ефикасен, за пореден път постави в центъра на играта казва експертът по борбата с тероризма в Южна Азия Аджадж Сахни. Другият голям въпрос е курсът, който ще възприеме Пакистан. След като определи отмяната на специалния статут на Джаму и Кашмир като \"незаконна\" и обеща да отнесе случая пред международните инстанции, Пакистан обяви, че ще експулсира индийския посланик в Исламабад и че ще преустанови двустранната търговия с Индия. Според базирания в Ню Йорк експерт по геополитика Анкит Панда Кашмир е в \"центъра\" на интересите на пакистанската армия, която доминира политиката на Пакистан в сферата на външните работи и сигурността. Делхи отдавна обвинява съседа си, че тайно подкрепя въоръжените групировки в Кашмир - твърдения, които Пакистан отрича. \"Можем да видим как Пакистан засилва опитите си за покачване на напрежението и как все по-често прибягва до недържавни групировки, за да атакува индийските паравоенни формирования в Кашмир. Ако пакистанската армия реши да реагира по този начин, ситуацията ще започне да става много опасна\", смята Панда. помежду си заради Кашмир (през 1947 - 1949 и през 1965 г.). През февруари отношенията им бяха белязани от ново покачване на напрежението след самоубийствен атентат срещу конвой с индийски полицаи, при който загинаха близо 40 души. Според Садананд Думе, анализатор от Американския предприемачески институт във Вашингтон, още е прекалено рано да се каже дали маньовърът на Нарендра Моди ще бъде възприет като \"мъдро решение или историческа грешка\". \"Две неща обаче са ясни: Индия пренебрегна чувствата на кашмирците и взе рисковано решение, което може да доведе до почти невъобразими последици\", изтъква експертът./БТА", "date": "2019.08.08", "title": "Конфликтът в Кашмир е залог с висок риск за премиера Моди"}
{"url": "https://www.dnevnik.bg/sviat/2019/08/08/3949040_rusiia_chastichno_zatvori_dvinskiia_zaliv_za_mesec/", "text": "Участък от Двинския залив в Северозападна Русия е затворен за корабоплаване след експлозията по време на изпитания на реактивен двигател, съобщи \"Интерфакс\". Най-малко двама са загиналите при инцидента в Архангелска област, най-малко шестима са ранени. Източник на агенцията от силовите структури твърди, че пострадалите може да са повече, както и че при някои от ранените няма признаци на живот - може \"да са загинали или да са изпаднали в клинична смърт\", казва той. Като място на експлозията е описан полигон на Руските военноморски сили, който се намира край град Северодвинск на брега на Бяло море. Управлението на морските пристанища в западна Арктика публикува предупреждение за забрана на плаването в акваторията на залива. Инцидентът - третият сериозен, свързан с руски военен обект за месец - бе последван от информации в руски издания за повишена радиация в близкия град Северодвинск. Петербургското издание \"Фонтанка\" пък  писа , че е възможно в затворения за гражданско плаване залив да е потънал съд - носител на ядрени ракети. Източник на \"Ведомости\" твърди, че е тестван двигател на противокорабна ракета на полигон в село Ньонокса по крайбрежието, на 40 км от града. Според кмета на Ньонокса Валерий Машенков, цитиран от РБК, обаче не е имало експлозии и пожар, но населеното място е близо до мястото на взрива. Първоначално руското министерство на отбраната настояваше, че радиационният фон е останал в норма. По-късно кметството на Северодвинск съобщи, че след инцидента се е повишил радиационният фон в града, но ситуацията се нормализира и се наблюдава постоянно. Преди пожара в склад за боеприпаси в Красноярск миналата седмица 14 души  загинаха при сходен инцидент  на борда на подводница.", "date": "2019.08.08", "title": "Русия частично затвори Двинския залив за месец след експлозията при ракетен тест"}
{"url": "https://www.dnevnik.bg/sviat/2019/08/08/3949051_v_berlin_za_pruv_put_zagovoriha_za_bjudjeten_deficit/", "text": "Германия обмисля да се откаже от дългогодишната си политика да поддържа балансиран бюджет и може да премине към взимане на заеми и дефицит, за да финансира скъпата програма за борба с климатичните промени. Това съобщи ексклузивно \"Ройтерс\", позовавайки се на високопоставен правителствен източник. От 2014 г. насам канцлерът Ангела Меркел успява да увеличи разходитеq без да трупа нов дълг. За това помогна необичайно продължителната фаза на растеж в икономическия цикъл. Но сега икономиката се забавя, а разходите за взимане на кредити са на много ниски нива. Това се случва, докато все по-ясно се чуват гласове и от Германия, и от чужбина, призоваващи за нови фискални стимули чрез поддържането на малък бюджетен дефицит. \"Предизвикателството е как да бъде оформена такава фундаментална промяна във фискалната политика, без да се вдигнат шлюзовете на федералния бюджет и всички да се втурнат да искат пари, щом табуто е нарушено веднъж\", казва източникът, запознат с дискусиите, които се водят във финансовото министерство. Затова вероятно такъв ход ще бъде обвързан и ограничен само до пакета за защита на климата, който правителството на Меркел се очаква одобри през септември, допълва той. Става дума основно за закриване на въглищния сегмент в германската енергетика в следващите 20 години чрез влагането на поне 40 млрд. евро в засегнатите райони, за да им се помогне в прехода от изкопаеми горива към нов бизнес модел. Партньорите от социалдемократическата партия например призовават да се плащат помощи на семействата с ниски доходи. Източникът на \"Ройтерс\" казва, че правителството иска да използва всички средства, за да се справи с огромното предизвикателство, създавано от климатичните промени. Финансовото министерство искало следващите мерки да бъдат договорени на заседание на 20 септември и в съобщението му не се изключва емитирането на държавен дълг, за което като възможност първо написаха германските медии. По закон федералното правителство може да взима нови заеми с равностойност, еквивалентна на 0.35% от БВП, което се равнява в момента на около 5 - 10 млрд. евро годишно.", "date": "2019.08.08", "title": "В Берлин за пръв път заговориха за бюджетен дефицит заради климатичните мерки"}
{"url": "https://www.dnevnik.bg/politika/2019/08/08/3949076_karakachanov_iska_da_populni_nedostiga_na_voinici_i/", "text": "Пореден опит за попълване на армията и на резервистите прави Министерството на отбраната. На портала за обществени поръчки бе публикуван проект за изменение на закона за резерва на въоръжените служби. С измененията се създава така наречената \"доброволна казарма\", за което министърът на отбраната Красимир Каракачанов настоява още предишния мандат на парламента, когато беше депутат. Предлага се създаването на \"срочна служба в доброволния резерв\", която да включва период от време (до 6 месеца), през който пълнолетен български гражданин преминава военна подготовка и изпълнява задачи в състава на военни формирования от въоръжените сили като резервист. \"Това ще спомогне за реализиране на подготовката на по-голям брой български граждани за защита на отечеството, което съответно ще подобри и окомплектоването на военните формирования с резервисти, а военновременните формирования - със запасни\", пише в мотивите на проекта. Според разчетите на Българската армия трябваше да има назначени и около 3000 платени резервисти, но сключените договори са около 700. Официално от армията обявяват, че трябва да бъдат назначени 3500 кадрови войници за попълване на недокомплекта. Според други оценки недостигът на кадрови войници е около 5700. От 2015 г., когато бе въведено доброволното военно обучение, през курсовете на военните са преминали само 337 души, а едва 27 са провели и специална военна подготовка. Това означава, че след 10-15 години България няма да има достатъчно резервисти, които да бъдат мобилизирани в случай на война, мотивира предложението си Каракачанов. Доброволната служба ще е 6 месеца и ще включва начална и специална военна подготовка и служба в поделение. Войници ще могат да стават както мъже, така и жени. Те трябва да са пълнолетни, да не са осъждани или обвинени в тежко умишлено престъпление, да са завършили поне седми клас и да не са навършили 42 години към датата на подписване на договора за доброволна служба. Докато са на доброволна служба, резервистите ще трябва да спазват всички ограничения за професионалните военни, но ще ползват и техните права и привилегии. Ще получават основна заплата за длъжност и звание, като точният ѝ размер ще се определя от министъра на отбраната. Във времето, в което не са призовани на служба, резервистите получават една заплата годишно. По време на активна служба в резерва войниците ще са защитени срещу уволнение от частния им работодател и ще се водят в неплатен отпуск, който не може да бъде отказан от шефовете. Заради това трябва да се променят Кодексът на труда и Законът за държавния служител. Преминали доброволна военна служба ще имат предимство при назначаване на работа не само в армията и МВР, но и в държавна администрация. Тези, които имат висше образование, ще могат да преминат обучение във военни университети и да стават офицери от резерва. Договорите, които ще се сключват за доброволната казарма, няма да са 6-месечни, а 5-годишни. За техния период доброволните войници ще остават в резерва на Българската армия и винаги могат да бъдат повикани на служба. Отпада досегашното ограничение призоваването в армията да е не по-дълго от 1 година. Сключването на договор за служба в доброволния резерв ще става тайно от работодателите, тъй като фирмите отказвали да подписват тристранните договори, за да не губят хора, ако ги привикат в армията. Според новите правила военните ще уведомяват работодателя постфактум, че негов служител е станал доброволен войник. Фирмите ще получават компенсация от Министерството на отбраната, за да могат вземат временен заместник на резервиста. Според финансовата обосновка на проекта 37 451 000 лв. ще са нужни за година, за да се плащат заплатите и всичко останало на доброволните войници, както и компенсации за работодателите им. Тази сума е предвидена за след 2022 г. От администрацията на Министерския съвет не са съвсем съгласни с финансовата обосновка на Каракачанов и искат по-детайлна разбивка за това от кой бюджет ще дойдат парите, се разбира от становище, приложено към проекта. С промените в закона се въвежда и задължително 10-часово военно обучение всяка година за гимназистите.", "date": "2019.08.08", "title": "Каракачанов иска да попълни недостига на войници и резервисти с доброволна казарма"}
{"url": "https://www.dnevnik.bg/sviat/2019/08/08/3948861_matematikata_i_turskiiat_ezik_stanaha_jertva_na/", "text": "                         В турското общество вече от седмици се води дебат за слабостите на образователната система. Тласък на тази дискусия даде един доклад на Министерството на националното образование, който може да се сравни с известните европейски програми за оценяване на ученици PISA. Турското проучване стига до извода, че много турски ученици имат огромни празноти в образованието си, особено по математика и турски език. Редица опозиционери и експерти твърдят, че виновни за това положение са училищата, известни под общото наименование \"Имам Хатип\", в които се изучават главно религиозни предмети – Коранът и учението на пророка Мохамед. Първоначално тези училища възникват, за да подготвят имами (оттам и името им), но ислямско-консервативната управляваща Партия на справедливостта и развитието проведе реформа, за да ги отвори за цялото общество. Стотици нови религиозни училища В резултат училищата \"Имам Хатип\" започнаха да никнат като гъби из цялата страна. По данни на Министерството на националното образование за пет години броят им се е утроил – от 1099 на 3286. Утроил се е и броят на гимназиите от същия тип и в момента 620 000 гимназисти вече учат по програмите на \"Имам Хатип\". Този ръст се дължи на ускореното преобразуване на държавните училища в религиозни – в повечето случаи без съгласието на родителите и учениците. Перихан Йозгюн е една измежду многобройните майки, които протестират срещу това внезапно преструктуриране. Тя е особено възмутена от факта, че в истанбулското училище на нейното дете нерелигиозните ученици биват ощетявани. След реформата половината от гимназията останала светска, а другата половина станала религиозна, като в религиозната част класовете били по-малки, помещенията – по-чисти, а таксите - по-ниски, разказва жената. Религия за сметка на образованието? Според критичните наблюдатели определено съществува връзка между нарастващия брой религиозни училища и влошените постижения на учениците. Показателен е фактът, че учениците в религиозните училища се представят особено слабо на така наречения \"централен изпит\" – нещо като кандидатстудентски изпит в края на гимназията, осигуряващ достъп до висше учебно заведение. Статистиката на Министерството на националното образование потвърждава този извод. Дори самото турско правителство осъзнава, че са необходими подобрения. През 2016 година Министерството на националното образование стартира проект \"Природни и социални науки\". \"Целта е да се повишат шансовете за успех на централния изпит на абитуриентите от \"Имам Хатип\" и в същото време в учебните планове да се интегрират повече предмети от областта на природните и социалните науки\", обяснява Йозгенур Корлу от Инициативата за реформа в образованието. За съжаление успеваемостта още не се е повишила, констатира с огорчение експертът. \"Начело в рейтингите продължават да са гимназиите \"Anadolu Lisesi\" (елитни турски гимназии, сравними с езиковите гимназии в България – бел. ред.), както и природонаучните гимназии\", казва Йозгенур Корлу. Али Айдън, генерален секретар на Синдиката за свободно образование, недоволства срещу факта, че дискусията се съсредоточава прекалено върху религиозните училища. \"Преди да говорим за недостатъците на училищата \"Имам Хатип\", по-важно е да решим структурните проблеми на цялата ни образователна система\", казва той. Ердоган иска \"религиозно поколение\" Като дете и сегашният турски президент Ердоган е учил в истанбулско училище от типа \"Имам Хатип\". По онова време такива училища са били рядкост. Откакто е на власт обаче, Ердоган целенасочено ги масовизира – тази идея му лежи на сърцето. Президентът многократно е повтарял,  че иска да види израстването  на едно \"религиозно поколение\". Чрез намесите си в образователната и възпитателната система Ердоган се опитва да вкорени у младите поколения консервативно-ислямски ценности. А това говори, че за него религиозното образование на учениците е поне толкова важно, колкото и светското.", "date": "2019.08.08", "title": "Математиката и турският език станаха жертва на мечтата за \"религиозно поколение\""}
{"url": "https://www.dnevnik.bg/sviat/2019/08/08/3949081_rusiia_obvini_doiche_vele_v_opit_za_namesa_vuv/", "text": "Външното министерство на Русия предупреди германския шарже д'афер в в Москва, че \"Дойче веле\" опитва да се намеси във вътрешните работи на страната. Новината бе разпространена с  официален коментар  на пресцентъра, в който се казва, че в разговор с германския дипломат \"бе обърнато внимание за недопустимите действия на немската телерадиокомпания \"Дойче веле\", изразени чрез преки призиви в социалните мрежи към жителите на Москва да участват в несанкционирани масови акции\". Министерството оценява това като \"дръзки провокации от медия в разрез с нормите на професионалната журналистическа етика и представляващи всъщност опит за намеса на германската медийна корпорация във вътрешните работи на Русия\". Подчертано беше, допълва съобщението, че при повторение на подобни действия руската страна си запазва правото да реагира съответно с руското законодателство. Външното министерство не посочва какво точно нарушение или престъпление е извършил журналист на \"Дойче веле\". Съгласно  член 31  от Конституцията на Руската Федерация \"Гражданите на Русия имат право да се събират мирно без оръжие, да провеждат събрание, митинги и демонстрации, шествия и еднолични протести\". Това е и основанието, което всеки път посочват организаторите на протести, докато властите опитват да спират с това, че според закона те трябва да са \"съгласувани\" с властите - нещо, доведено до силата на разрешителен режим. Затова и след необичайно силовото разгонване на протести в Москва на 27 юли и 3 август участници и организатори са преследвани по член от Наказателния кодекс за предизвикване на масови безредици, а не за събирането на шествия. По-рано днес Мария Захарова, говорител на външното министерство, описа в  разговор  за Радио \"Ехото на Москва\" какъв е проблемът с \"Дойче веле\". Според нея финансираната от федералния бюджет германска медия е използвала \"официалните ресурси на рускоезичната си служба просто за истинска агитация\". \"Как могат да го отричат, като на сайта им се появяват съобщение \"Москва, излизай!\" Къде трябва да излиза Москва? От границите на Руската федерация ли?\", продължи Захарова. Помолена да обясни за какво точно става дума, тя отвърна, че има съобщение в \"Туитър\", което са снимали и изпратили на посолството и че аналогично писмо е пуснато и до \"Ройтерс\". Според нея министерството акредитира чуждестранни журналисти и им помага, когато имат проблеми с органите на реда, но в случая не се занимава с хора, \"които са оценени не като журналисти, а като участници в акцията\".", "date": "2019.08.08", "title": "Русия обвини \"Дойче веле\" в опит за намеса във вътрешните работи"}
{"url": "https://www.dnevnik.bg/sviat/2019/08/08/3948885_mongoliia_iska_sasht_da_stanat_neiniia_treti_sused/", "text": "Поставил ръка върху гривата на силен монголски кон, американският министър на отбраната Марк Еспър му даде името на един от великите военни на Америка, опитвайки се да укрепи военните връзки между САЩ и тази нямаща излаз на море демокрация, притисната между Русия и Китай. \"Бих искал да кръстя този чудесно изглеждащ кон Маршал - на името на генерал Джордж Маршал\", каза днес Еспър, който получи като подарък 7-годишен кафяв кон по време на отдавна съхранена традиционна церемония в монголското министерство на отбраната. Посещението на Еспър в Улан Батор - третата среща на САЩ с Монголия през последните седмици, подчерта ключовата й роля в новата отбранителна стратегия на Америка, посочваща  Китай и Русия като главни съперници . Монголия, която има население малко над 3 милиона души, пръснато на територия два пъти по-голяма от площта на Тексас, се стреми да запази своята независимост от Пекин и Москва, като засилва връзките си с други световни сили, включително САЩ. Тя определя САЩ като \"трети съсед\". По време на едноседмичното си пътуване в азиатско-тихоокеанския регион Еспър дава да се разбере, че противодействието на  агресивните и дестабилизиращи дейности на Китай  в региона е главен приоритет на американското правителство. Той каза, че тези дейности включват милитаризирането от Пекин на  изкуствени острови в Южнокитайско море , усилия за използване на хищническа икономическа политика и дългове за сделки със суверенитет и кампания за насърчаване на подкрепяни от държавата кражби на интелектуална собственост на други страни. \"Трябва да бъдем предпазливи към техните опити за печелене на преимущества в много от тези страни\", заяви Еспър пред репортери, придружаващи го при пътуването в Австралия, Нова Зеландия, Япония, Южна Корея и Монголия тази седмица. Той каза, че които имат общи ценности и уважават суверенитета една на друга, \"независимо дали сега посещението е в Монголия, Виетнам, бъдещо пътуване, Индонезия, други страни, които според мен са ключови\". Посещението му в Монголия продължи по-малко от 24 часа, но Еспър каза на своя монголски колега Нямаа Енхболд, че то му дава \"възможност да проучи различни начини, по които може още повече да бъдат засилени връзките\" между двете държави. Застанал пред министерството, само на няколко крачки от голяма статуя на прочутия основател на Монголия Чингис хан, Еспър разказа история за това как Маршал наказал един от своите войници, ударил монголски кон, който бил инатлив. Еспър каза, че Маршал високо ценял конете. Докато той говореше, конят, току-що получил името Маршал, се прозяваше и стоеше търпеливо, а Еспър го потупваше по врата. \"Той е доволен\", каза Еспър. \"Обича името си.\" Еспър също така подари на човека, който се грижи за коня, одеяло за седло, върху което беше изрисувано името и емблемата на Старата гвардия на американските сухопътни сили. а традицията повелява получателите да ги кръстят на нещо, което смятат за важно. Миналата седмица монголското правителство даде един на 13-годишния син на президента Доналд Тръмп -  Баръ н, който го кръсти Виктъри (Победа). Бившият шеф на Пентагона Чък Хейгъл получи монголски кон, когато пристигна на посещение през 2014 г., а бившият министър на отбраната Доналд Ръмсфелд получи един, когато отиде през 2005 г. Хейгъл кръсти своя 9-годишен кастриран кон с окраска, подобна на еленова, Шамрок (Детелина), а Ръмсфелд кръсти своя Монтана, защото пустият планински пейзаж около монголската столица му напомнял за този щат. Еспър е първият шеф на Пентагона, дошъл на посещение след Хейгъл. Това стана, след като миналата седмица монголският президент  Халтмаагийн Батулга  пристигна в Белия дом - първото подобно посещение от 2011 г. Освен това съветникът по националната сигурност Джон Болтън отиде в Монголия през юни. Еспър каза, че нямал конкретни цели при посещението, включващо търсене на начини как Пентагонът може да разшири военното си сътрудничество с Монголия. Вместо това той каза, че иска да изгради по-силни отношения на висше ниво в отбраната. Бюджетът за чуждестранни операции на Държавния департамент за 2019 г. ясно очерта важността на Монголия, заявявайки, че основните цели на американската подкрепа са да се \"гарантира, че А макар американски служители да настояват, че Америка не иска държавите да избират между Съединените щати и Китай, Еспър каза: \"Ние трябва да можем да се съревноваваме с тях.\" Висш американски служител каза, че САЩ се стремят да разширят сътрудничеството си с Монголия в отбраната и разузнаването, като отбеляза, че нейното местоположение я прави идеална за подслушвателни постове и наблюдателски станции за следене на двата американски противника. Служителят не беше упълномощен открито да обсъжда подробности, затова пожела да остане анонимен. При войните в Ирак и Афганистан монголски войски последователно са били забележима сила, често гарантирайки сигурността в американски обекти. Страната все още има над 200 военни в Афганистан. Освен това американски войски често провеждат обучение в студено време в Монголия. А през юни американски и монголски сили участваха в годишното военно учение \"Хан Куест\", съсредоточено върху мироопазване и друго обучение за оперативна съвместимост. В по-широк план Монголия иска да увеличи търговията си със САЩ и това беше ключова тема, когато Батулга се срещна с президента Доналд Тръмп миналата седмица. Страната се стреми да разнообрази своите търговски потоци, тъй като Китай купува над 85 процента от монголския износ. САЩ се интересуват от икономическите ресурси на Монголия, включително редки земни метали и кашмир. По-голямата част от  монголския суров кашмир  се довършва в Китай, което поражда интерес от намиране на друг пазар, за да се засили конкуренцията. САЩ са готови да помогнат на Монголия да разшири достъпа си до Транссибирския тръбопровод, позволявайки по този начин маршрут за доставка на стоки за Запада, различен от този през Китай. /БТА", "date": "2019.08.08", "title": "Монголия иска САЩ да станат нейният \"трети съсед\""}
{"url": "https://www.dnevnik.bg/bulgaria/2019/08/08/3949087_kamarata_na_arhitektite_objalva_poruchkata_za/", "text": "Обществената поръчка за избор на строител на Националната детска болница вече се обжалва пред Комисията за защита на конкуренцията от една компания и от Камарата на архитектите в България. Проектът трябва да се осъществи до три години след подписването на договора за изграждането на сградата и ще струва 95.4 млн. лв., съобщава  \"Капитал\".  Крайният срок за подаване на офертите е 11 септември тази година. Идеята на здравното министерство е за строежа да се ползват корпуси, чиято първа копка е през 1978 г., а носещите стени са издигнати и изоставени през 1991 г. Ведомството е извършило обследване през февруари тази година, което е показало, че строежът може да бъде довършен като се ползва сегашната конструкция. На сайта на Министерството на здравеопазването е качена само първата страница от експертизата на конструкцията, която иначе се разпростира на 314 страници. Така потенциалните строители не могат да разберат какво точно е състоянието на грубия строеж. Още по темата четете  тук.", "date": "2019.08.08", "title": "Камарата на архитектите обжалва поръчката за изграждането на Национална детска болница"}
{"url": "https://www.dnevnik.bg/sviat/2019/08/08/3949095_liderut_na_pkk_obiavi_che_moje_da_spre_konflikta_na/", "text": "Лидерът на забранената Кюрдска работническа партия (ПКК) Абдуллах Йоджалан смята, че е готов да реши кюрдския въпрос в Турция и дори може да спре конфликта до седмица. Това обявиха адвокатите му в документ, разпространяван от турски и кюрдски журналисти и \"Ройтерс\". Според същото изявление кюрдите нямат нужда от самостоятелна държава, за да намерят място за себе си, съотносимо с тюрско-кюрдските отношения. \"Опитвам се да отворя пространство за кюрдите, нека решим кюрдския въпрос,\" продължава документът. \"Казвам, че мога да премахна конфликтната ситуация... за седмица. Мога да я разреша, имам увереност, готов съм за решение. Но държавата... трябва да направи каквото е необходимо.\" Йоджалан е в затвор на остров Имралъ в Мраморно море от 20 години и през по-голямата част от това време се смяташе за много влиятелен сред кюрдите, включително сред ръководството на доминираните от тях партии. Президентът Реджеп Тайип Ердоган използва помощта му, за да постигне примирие с ПКК през 2013 г., което прекрати 2 г. по-късно. Някои  анализатори прогнозираха , че президентът отново ще я потърси преди изборите в Истанбул. Преди няколко месеца чрез първото от години послание, отправено чред адвокатите, лидерът на ПКК успя да прекрати  гладна стачка на кюрдски затворници . Повторният вот в Истанбул обаче промени представата за възможностите му. Тогава той се обърна към кюрдските избиратели с  молба да останат \"неутрални\"  в избора между кандидата на управляващите Бинали Йълдъръм и опозиционния Екрем Имамоглу. Някои наблюдатели  предупреждаваха , че кюрдите може и да не се вслушат в думите му. Според кюрдска журналистка адвокатите на Йоджалан са успели да се срещнат с него вчера, след шест седмици прекъсване - период, който съвпада с времето преди вота на 23 юни. До неотдавна достъп до адвокати не бе даван на Йоджалан години наред. Забрана да бъде посещаван, въведена през 2011 г., бе премахната едва през май. Над 40 хил. са загиналите за три десетилетия конфликт, започнал през 1984 г. между ПКК и турската държава. Хиляди са жертвите след подновяването му през 2015 г", "date": "2019.08.08", "title": "Лидерът на ПКК обяви, че може да спре конфликта на Турция с кюрдите за седмица"}
{"url": "https://www.dnevnik.bg/sport/2019/08/08/3948843_fotogaleriia_posreshtaneto_na_purviia_kolumbiiski/", "text": "Еган Бернал показва жълтата фланелка на шампион в Тур дьо Франс пред сънародниците си в колумбийския град Сипакира. Колоездачът на \"Инеос\" спечели най-важното състезание, превръщайки се в   от 110 години насам.", "date": "2019.08.08", "title": "Фотогалерия: Посрещането на първия колумбийски шампион в Тура Еган Бернал"}
{"url": "https://www.dnevnik.bg/bulgaria/2019/08/08/3949093_bivshiiat_okrujen_prokuror_na_pleven_e_okonchatelno/", "text": "Бившият окръжен прокурор на Плевен Иво Радев е окончателно оправдан по обвиненията в престъпления срещу правосъдието. Делото срещу него приключи, след като при повторното му разглеждане Върховният касационен съд (ВКС) остави в сила оправдателната присъда, съобщава  lex.bg.  След разследване на специализираното звено \"Антикорупция\" през април 2015 г. административният ръководител на прокуратурата в Плевен бе обвинен за това, че в периода от 13 до 17 юни 2014 г. е склонявал подчинената му Снежана Георгиева да наруши свое служебно задължение във връзка с правораздаването. На 5 юни 2014 г. прокурор Георгиева е изготвила и внесла в окръжния съд предложение за групиране на наложени наказания \"лишаване от свобода\" на многократно осъждания Ивайло Ячков. Тя е поискала определеното общо най-тежко наказание на Ячков да бъде увеличено с една втора, каквато възможност е предвидена от закона. В рамките на четири дни през юни окръжният прокурор на Плевен Иво Радев я склонявал да не поддържа пред съда направеното искане за увеличаване на общото наказание на Ячков, а настоявал да се наложи единствено определеното общо най-тежко наказание. Той е убеждавал и съдия от окръжния съд в града да вземе решение за неприлагане на предвидената в закона възможност за увеличаване наказанието на Ячков.", "date": "2019.08.08", "title": "Бившият окръжен прокурор на Плевен е окончателно оправдан за натиск над подчинен и съдия"}
{"url": "https://www.dnevnik.bg/photos/2019/08/08/3948963_fotogaleriia_svetovnite_snimki_na_denia_-_8_avgust/", "text": "Вулканът Вилярика, заснет през нощта от град Пукон, Чили.", "date": "2019.08.08", "title": "Фотогалерия: Световните снимки на деня - 8 август 2019 г."}
{"url": "https://www.dnevnik.bg/evropa/2019/08/08/3949113_salvini_s_tova_pravitelstvo_e_svursheno_iskam/", "text": "След малко повече от година на власт коалицията между леви популисти и десни националисти в Италия се разпадна и хвърли третата по големина икономика в еврозоната в политическа несигурност. Вицепремиерът, вътрешен министър и лидер на \"Лига\" Матео Салвини изненадващо обяви в четвъртък, че коалицията се е разпаднала и че единственият начин да се продължи напред са предсрочни избори. Вицепремиерът Луиджи ди Майо, лидер на \"Пет звезди\" отвърна, че не се бои от извънредни избори и обвини Салвини, че е яхнал държавата и рано или късно италианците ще се обърнат срещу него. В специално съобщение Салвини обяви, че е казал на премиера Джузепе Конте, че съюзът с \"Пет звезди\" е рухнал и \"трябва бързо да върнем на избирателите да опеделят кой да ги управлява\". \"Готови сме, не ни вълнуват правителствените постове и никога не са ни вълнували\", заяви и Ди Майо. Парламентът е в лятна ваканция, но може да се събере извънредно още следващата седмица, за да вземе съответните решения, каза Салвини. Той най-вероятно има предвид това, че трябва да се гласува вот на недоверие на правителството и премиерът да подаде оставка. Напрежението между двете партии така и не изчезна, а в сряда те гласуваха на противоположно мнение по важен и скъп проект за скоростна жп връзка с Франция. \"Пет звезди\" е с повече депутати, но \"Лига\" е с двойно повече подкрепа среди избиратлите, която се дължи и на агресивната кампания на Салвини за евроизборите в края на май. Напоследък той често заплашваше, че ще се възползва от момента, но тепърва ще се види дали подобен риск ще се оправдае. Да върнеш Италия към предизборно състояние през август е необичайно и с неизвестни последици. Единственият, който може да разпусне парламента, е президентът Серджо Матарела, но той може да няма желание за такова решение преди изготвянето на държавния бюджет за 2020 г. през септември и депозирането му пред депутатите през октомври. Освен това от края на Втората световна война Италия никога не е гласувала на парламентарни избори през есента, напомня \"Ройтерс\".", "date": "2019.08.08", "title": "Салвини: С това правителство е свършено, искам предсрочни избори"}
{"url": "https://www.dnevnik.bg/sport/2019/08/08/3949097_ranen_gol_prekurshi_mechtite_na_lokomotiv_sreshtu/", "text": "С гол в началото на срещата и червен картон, \"Локомотив\" (Пловдив) беше спрян от \"Страсбург\" в домакинството си от третия предварителен кръг на Лига Европа. Черно-белите загубиха с 0:1 пред близо девет хиляди души на стадион \"Лаута\", след като представителят на Лига 1 вкара при статично положение. Тимът на Бруно Акрапович направи добър мач, в който имаше претенции за дузпа, а попадение на Ален Ожболт беше отменено. Въпреки че игра 80 минути с човек по-малко, \"Локомотив\" се представи силно. Носителят на Купата на България започна в обичайната си схема с трима бранители и наситена средна линия. В самото начало обаче \"Локомотив\" трябваше да прекроява плановете си и своята стратегия, заради ранен гол. Още в 10-ата минута Йосип Томашевич беше изгонен, след като фаулира нападател на \"Страсбург\" и беше последен в защитата. При последвалия свободен удар Стефан Митрович засече центриране на далечната греда и с параболичен удар прехвърли Мартин Луков, извеждайки французите напред. След ранното попадение \"Локомотив\" заигра с четирима бранители, но продължи да бъде много активен по крилата. Съставът на Бруно Акрапович не се прибра в защита, а търсеше начин да върне гола.      В 22-ата минута Петър Витанов отправи точен удар, но той не се оказа такъв проблем за вратаря на \"Страсбург\" Селс. Малко по-късно домакините поискаха и дузпа, след като топката срещна ръката на футболист от френския тим. Португалският съдия Пинейро обаче прецени да не дава 11-метров удар за \"Локомотив\". В края на първата част черно-белите все пак се разписаха, но попадението на Ален Ожболт беше отменено заради засада. Словенецът се озова зад защитата на \"Страсбург\", като засече хубаво подаване отдясно. През втората част \"Локомотив\" продължи да бъде много настоятелен, а \"Страсбург\" действаше предпазливо, смятайки че авансът от един гол му е достатъчен. Чистите положения пред вратата на французите липсваха, но домакините не се отказаха до самия край. Най-добрият шанс се откри пред Бирсент Карагарен в 85-ата минута, но нападателят стреля над вратата от около седем метра. В друг мач, игран в Разград, \"Лудогорец\" не срещна никакви проблеми срещу ТНС от Уелс и победи с 5:0. Тимът на Стойчо Стоев докосване участие в плейофите на турнира, като трябва да премине през реванша във Великобритания след седмица.      \"Лудогорец\" стигна до успеха с автогол на Харингтън, попадения на Мавис Чибота, Джоди Лукоки, Клаудиу Кешеру и Козмин Моци. Българският шампион започна с няколко промени в стартовия си състав, като една от най-значимите беше завръщането на Козмин Моци. Румънецът замени Георги Терзиев в центъра на защитата. \"Лудогорец\" реши всичко до почивката, като се оттегли с три гола аванс, пречупвайки ТНС. Българският шампион откри още в десетата, след като Райън Харингтън си отбеляза автогол. Защитникът на уелсците не успя да реагира след изстрел на Мавис Чибота, който се отби в гредата и отиде право в Харингтън. Той опита да изчисти, но нямаше време да се справи по-добре, като топката влетя в мрежата. ТНС разчиташе на групирана игра в своята половина и опити за контраатаки. Стратегията на гостите от Уелс се крепеше на пробиви по фланговете, които макар и да стигаха на около 20 метра от вратата, не водеха до нищо. Големият проблем на ТНС беше играта в защита. Именно пропуските на бранителите в синьо доведоха до втори гол за \"Лудогорец\" в 28-ата минута. Кешеру открадна топката от защитник на уелския отбор, подаде бързо към Мавис Чибота, а крилото на \"Лудогорец\" излъга вратаря Харисън, за да се разпише в опразнената врата.      Единственият момент, в който \"Лудогорец\" срещна проблеми беше в 35-ата минута. Тогава Лукоки върна леко топката към вратаря Пламен Илиев, който не се разбра с Икоко кой да я отиграе. Централният нападател на гостите Еб я открадна, но дори не успя да отправи удар. В самия край на първата част Джоди Лукоки вкара трети гол, с който окончателно пречупи гостуващия състав. Крилото се разписа в 43-ата минута. През втората част \"Лудогорец\" свали оборотите, но без проблеми вкара още два гола. Българският шампион се разписа за четвърти път в 65-ата минута след точен изстрел на Клаудиу Кешеру.      Този път Чибота се реваншира за асистенцията през първото полувреме, като подаде на румънския нападател. Само 11 по-късно \"Лудогорец\" вкара и пети гол. Негов автор стана Козмин Моци, който първоначално пропусна дузпа, но при добавката нямаше как да среши.", "date": "2019.08.08", "title": "Ранен гол прекърши мечтите на \"Локомотив\" срещу \"Страсбург\", \"Лудогорец\" докосва плейофа"}
{"url": "https://www.dnevnik.bg/sport/2019/08/08/3949096_sporna_duzpa_prepuna_cska_v_domakinstvoto_na_zoria/", "text": "ЦСКА се препъна срещу украинския \"Зоря\" (Луганск), завършвайки 1:1 в домакинството си от третия предварителен кръг в Лига Европа. Българският тим не успя да запази мрежата си суха в първата среща, заради което се нуждае от успех в реванша. Спорна дузпа в самия край на първата част се оказа проблемът за ЦСКА, от която \"Зоря\" изравни. Преди това червените бяха напред в резултата след гол на звездата си Евандро. Тимът на Люпко Петрович направи силно първо полувреме, в което игра на висота в тактически план, без да допуска големи опасности. В самия край на първото полувреме реферът Сандро Шарер даде спорна дузпа за украинците, реализирана от Вадлен Юрченко. Реваншът между ЦСКА и \"Зоря\" е след седмица в Украйна. Срещата се игра пред над 15 хиляди зрители на Националния стадион \"Васил Левски\", превръщайки се в най-посетения европейски сблъсък на червените. Изненадващо Люпко Петрович остави извън групата на ЦСКА капитанът на тима Николай Бодуров. Централният защитник не попадна сред 18-те играчи, въпреки че няма контузия. В началните минути футболистите на ЦСКА имаха проблеми с изнасянето на топката, като гостуващият състав пресираше добре. В няколко периода червените бяха принудени да се защитават и оставиха лесно \"Зоря\" да контролира топката. Още във втората минута футболист на украинците обстрелва опасно вратата, но топката мина покрай целта. В първия момент, в който ЦСКА успя да организира атака се стигна и до гол за червните. В 13-ата минута Кристиян Малинов намери Евандро в наказателното поле, а с рязък удар с левия крак бразилецът прати топката в мрежата – 1:0.      Ранното попадение позволи на ЦСКА да се прибере в своята половина и да чака грешка на своя съперник. Червените се групираха, като дори Евандро започна да играе по-близо до своята врата, а в предни позиции беше единствено Али Соу. В края на първата част зачестиха и по-острите влизания от двете страни. Това доведе до два жълти картона за ЦСКА, при наглед леки ситуации без опасност за червените. \"Зоря\" действаше на ръба на фауловете, но печелеше повечето единоборства. Украинският тим стигна до изравнителен гол в заключителните минути на първата част. Това се случи след отсъдена дузпа при игра с ръка на Раул Албентоса при опит за шпагат. Топката се отби в тялото на испанеца и срещна ръката му, която беше допряна в тревата. Реферът Шарер обаче прецени, че това е дузпа и посочи 11-те метра.      От наказателния удар Юрченко стреля точно в десния ъгъл на Черниаускас и изравни. Второто полувреме започна с нова опасност пред вратата на ЦСКА. След корнер за \"Зоря\" украинците стигнаха до удар, но той премина над вратата. Час след началото на мача Петрович направи промяна в състава си, изваждайки един от бранителите Иван Турицов, за да пусне офанзивен играч в лицето на Диего Фабрини. През второто полувреме обаче липсваха положенията за червените. \"Зоря\" действаше организирано в защита и в големи периоди от срещата държеше топката далеч от наказателното си поле. През второто полувреме ЦСКА, така и не постави под сериозен натиск своя гост. Футболистите на Люпко Петрович държаха повече топката, но чистите голови положения липсваха. В самия край имаше опити за повече центрирания, както и няколко статични положения, но те не доведоха до нищо. В добавеното време Али Соу поиска дузпа, падайки в наказателнто поле, но повторенията показаха, че нападателят няма право.", "date": "2019.08.08", "title": "Спорна дузпа препъна ЦСКА в домакинството на \"Зоря\""}
{"url": "https://www.dnevnik.bg/sport/2019/08/08/3949119_ljupko_petrovich_bodurov_pravi_problemi_v_otbora/", "text": "Капитанът на ЦСКА Николай Бодуров търси грешките в другите и затова не играе за отбора. Това каза треньорът на червените Люпко Петрович след  равенството 1:1 със \"Зоря\" (Луганск)  в първи мач от третия предварителен кръг на Лига Европа. Централният защитник изненадващо не попадна в групата за домакинската среща, като преди началото на двубоя информация не беше дадена. След края на двубоя треньорът Петрович обясни причините. \"Николай Бодуров не успя да бъде в ритъм с мачовете и е уморен – затова не е в групата. Аз избрах днес да не играе, тъй като прави проблеми в отбора. Когато играе, търси грешките в другите\", каза Петрович. Заелият мястото на Бодуров Петър Занев обясни, че колегата му е лидер. \"Ние си имаме капитан и това е Бодуров. Той е лидер и много добър футболист, но не мога да коментирам повече\". След двубоя Петрович отдаде негативния резултат за ЦСКА и на решенията на съдията. Попадението за \"Зоря\" падна след спорна дузпа в края на първата част. \"Не съм доволен от равенството, тъй като не мога да проумея, че в Европа има такива съдии. Свириха фаулове срещу нас, за тях нас. Жълти картони ни даваха на всеобщо основание, а за груби техни фаулове не показваше\", каза Петрович. Сръбският специалист добави, че дузпа за гостуващият отбор не е имало. \"Това, което видях е, че ръката му беше назад, а топката го удари в гърдите. Мисля, че не беше абсолютно никаква дузпа\".", "date": "2019.08.08", "title": "Люпко Петрович: Бодуров прави проблеми в отбора"}
