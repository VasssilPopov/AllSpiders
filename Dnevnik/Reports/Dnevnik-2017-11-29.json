{"url": "http://www.dnevnik.bg/sport/2017/11/29/3087859_gol_na_sturling_v_96-ata_minuta_udulji_pobednata/", "text": "Манчестър сити\" спечели драматично 12-ата си поредна победа. Рахим Стърлинг вкара в 96-ата минута и донесе успеха с 2:1 срещу \"Саутхемптън\" на \"Етихад\". Макар и трудно \"гражданите\" съхраниха преднината си от осем точки пред градския си съперник \"Манчестър юнайтед\". Останалите преследвачи също взеха победи. Шампионът \"Челси\" стигна до 1:0 срещу \"Суонзи\" и е трети на 11 точки от \"Сити\", а \"Арсенал\" записа гръмка победа с 5:0 срещу \"Хъдърсфийлд\" и остава четвърти. Петото място е за \"Ливърпул\", който си тръгна с успех с 3:0 от гостуването си на \"Стоук сити\". С 40-те си точки от първите 14 кръга \"Сити\" изравни рекорда на \"Тотнъм\" от сезон 1960-61 за най-добър старт на първенството до тази му фаза. Стърлинг се превърна в безценен играч за \"гражданите\", като за четвърти път през сезона вкара в 84-ата минута или по-късно и донесе победата за отбора си. В  предния кръг го направи при 2:1 срещу \"Хъдърсфийлд\" като гост . През първото полувреме \"Сити\" беше по-активен и атакуваше, но без успех. В 14-ата минута вратарят на гостите спаси удар от разстояние на Стърлинг. Малко след почивката Кевин де Бройне центрира от фаул и Ван Дайк отклони топката във вратата си. \"Светците\" съумяха да изравнят в 75-ата, когато след центриране от ляво Буфал върна към точката за дузпата и Ромеу отбеляза. \"Манчестър сити\" се насочи в нападение и положи много усилия, за да спечели. Домакините постигнаха целта си в 96-ата минута, когато Стърлинг стреля технично от границата на наказателното поле и отбеляза. Наред с победите на всички водещи отбори, успех постигна и поставеният под напрежение \"Евертън\". \"Карамелите\" спечелиха с 4:0 срещу \"Уест хем\". Ключова роля имаше Уейн Рууни, който вкара три от головете, а Уилямс добави четвъртия. \"Евертън\" събра 15 точки и се изкачи на 13-ото място. По-рано  клубът избра Сам Алърдайс за мениджър .", "date": "2017.11.29", "title": "Гол на Стърлинг в 96-ата минута удължи победната серия на \"Манчестър сити\""}
{"url": "http://www.dnevnik.bg/photos/2017/11/29/3086861_fotogaleriia_detskiiat_lager_na_ruskite_ricari_ot/", "text": "Руският президент Владимир Путин може и да е критикуван от Запада за анексирането на Крим от Украйна през 2014 г., но в родината му общественото одобрение към него расте, разказва \"Ройтерс\" във фоторепортаж от кадетското училище \"Генерал Алексей Ермолов\".", "date": "2017.11.29", "title": "Фотогалерия: Детският лагер на \"руските рицари\" от Ставропол"}
{"url": "http://www.dnevnik.bg/sport/2017/11/29/3087726_vuzhodut_na_pirin_produlji_s_dramatichna_pobeda_nad/", "text": "Пирин\" постигна драматична победа срещу \"Етър\" с 3:2. За пръв път от началото на сезона благоевградчани спечелиха два поредни мача в Първа лига. Те събраха 19 точки след четвъртия си успех в шампионата и се утвърдиха на 11-ата позиция. Тимът на Милен Радуканов се откъсна с четири точки пред днешния си съперник и с пет пред \"Дунав\", който посреща \"Левски\" в 17.30 ч. \"Витоша\" (Бистрица) е твърдо последен с три точки преди утрешния си двубой с \"Локомотив\" (Пловдив). \"Пирин\" имаше чудесна възможност да поведе рано в двубоя с \"Етър\". В 10-ата минута Станислав Костов беше изведен зад защитата, овладя отлично топката и стреля. Вратарят Христо Иванов обаче умело скъси дистанцията и спаси. В 21-ата минута и \"Етър\" беше близо до гола. Цветомир Тодоров получи топката вляво от вратата и се освободи от двама бранители с хубав финт. Той отправи силен изстрел, който обаче премина над напречната греда. В 35-ата минута гостите от Велико Търново поведоха. Пламен Гълъбов открадна топката от Тодор Траянов и стреля по земята от дъгата на наказателното поле. Топката се отби в страничния стълб и попадна в Ерик Почански, който спокойно я изпрати във вратата отблизо. В 42-ата минута пред Почански се откри златна възможност да удвои аванса на \"Етър\". Той получи перфектно центриране по тревата, но от границата на вратарското поле прати топката встрани от целта. Пет минути след почивката гостите бяха наказани за пропуснатия шанс. Защитата на \"Етър\" не успя да изчисти добре топката след центриране от свободен удар. Тя попадна в Румен Сандев, който с мощен шут от точката на дузпата не остави шансове на Христо Иванов. Само две минути по-късно \"Пирин\" обърна резултата. Станислав Костов получи извеждащо подаване от дълбочина, пребори се с Яни Пехливанов и не пропусна да отбележи, останал очи в очи с Иванов. В 62-ата минута равенството беше възстановено. Иван Стоянов проби отляво и беше фаулиран от Румен Сандев. Потърпевшият се зае с изпълнението на отсъдената дузпа и със страхотен изстрел не остави шансове на Благой Макенджиев. \"Пирин\" обаче съумя отново да поведе в 76-ата минута. Юношата на \"Арсенал\" Конър Хендерсън центрира от левия фланг, топката премина между куп от играчи и стигна до далечната греда. Оттам оставеният непокрит Костов нямаше проблем да отбележи втория си гол в мача. Домакините съумяха да запазят аванса си, а гостите доиграха мача в намален състав, след като Гълъбов получи втори жълт картон в 86-ата минута. \"Етър\" допусна трета поредна загуба и общо девета в 18-ия си мач в шампионата.", "date": "2017.11.29", "title": "Възходът на \"Пирин\" продължи с драматична победа над \"Етър\""}
{"url": "http://www.dnevnik.bg/sviat/2017/11/29/3087635_ot_bejanskiia_lager_do_buticite_v_london_parij_i_dubai/", "text": "В малка работилница в палестински бежански лагер в Йордания Халима ал Анкасури бродира традиционни шевици върху син шал. Той е предназначен за продажба в първокласен бутик в Париж, Лондон или Дубай. Майка на седем деца, на 54 години, Халима описва работата си като \"модерни продукти с искрящи цветове, избродирани с палестински и ислямски мотиви\". С широка усмивка на лицето, забулено с червен воал, тя казва: \"Горда съм да виждам европейци да носят това, което произвеждаме тук, и водещи модни списания да проявяват интерес\". Има предвид германското онлайн издание на \"Вог\". Лагерът в Джераш, където тя живее, е създаден да приюти над 11 000 палестинци, избягали от ивицата Газа при арабско-израелската война от 1967 година, оттук и другото му име - лагер \"Газа\". Половин век по-късно, над 29 000 бежанци живеят в лагера на фона на бедност, безработица и рушаща се инфраструктура. През 2013 година Роберта Вентура, италианка с опит в инвестиционното банкиране, решила да подхване социален проект в подкрепа на жените в лагера, след като го посетила и видяла отблизо сложните им умения. \"SEP Jordan\" (SEP - социален предприемачески проект) цели да \"промени живота не само на десетки, но с времето и на стотици, а може би хиляди жени\", написа тя в писмо до АФП. По масите в работилничката лежат традиционни кърпи за глава \"куфия\" на квадратчета с надписи в различни цветове, както и кашмирени шалове и чанти. \"Проектът започна с 10 жени, а сега те са 300\", посочва директорът на програмата Науал Арада. \"Правим продукти по поръчка: шалове, дамски чанти, хавлиени кърпи, чаршафи и всякакъв вид домашни потреби\". На всеки два месеца между 11 и 14 кашона със 190 до 270 килограма стоки се изпращат в магазини в Париж, Лондон или Дубай. Те се продават и в палестинските територии - в окупирания от Израел град Витлеем на Западния бряг, уточнява регионалният мениджър на проекта Махмуд ал Хадж. В магазин в огромен хотел в Аман цените варират от 20 до 300 йордански динара (от 30 до 430 долара; от 25 до 362 евро), според Хадж, който допълва, че \"повечето купувачи са чуждестранни туристи\". Източник на доходи За жените в работилницата бродирането е важен източник на доходи. \"Всички в този лагер страдаме от бедност\", оплаква се Анкасури. \"Тази работа ни помага да подобрим живота си, макар да искаме за продуктите си ниски цени, от 15 до 20 динара\". Всеки продукт, който тя бродира, изисква поне едноседмичен труд, ръцете я болят, но се радва да е сред други жени в лагера. Вентура отбелязва, че \"уникалният талант\" на жените се \"цени по света\". Над два милиона палестински бежанци са регистрирани към ООН в Йордания, но около половината от 6.6-милионното население на страната е от палестински произход. Анкасури и колегите ѝ са се научили да бродират от майките и бабите си. Всеки регион от историческа Палестина има собствени мотиви и шарки. Освен че представя палестинската история и култура на нова публика, техният занаят \"спомага да се популяризира каузата на нашия народ\", казва гордо Арада. Знаме и карта висят на стените на работилницата, напомняйки на жените за връзката с родната им земя или пък, на по-младите, за връзката на предшествениците им. \"Всяка жена тук си има история\", допълва Арада. \"Тази работа им помага да пращат децата си на училище, да сменят мебелите в домовете си и да подобряват условията си на живот, особено след като много съпрузи не работят\". Хиба ал Худари, която извезва ислямски надписи върху чантичка, твърди, че работилницата се е превърнала във \"втори дом\". Майка на шест деца, на 37 години, тя изкарва по около 150 динара месечно. \"С тях помагам на съпруга си, който е механик, да издържаме домакинството\", добавя тя. /БТА", "date": "2017.11.29", "title": "От бежанския лагер до бутиците в Лондон, Париж и Дубай"}
{"url": "http://www.dnevnik.bg/evropa/novini_ot_es/2017/11/29/3087725_rumuniia_odobri_uvelichavane_na_minimalnata_zaplata_ot/", "text": "Минималната гарантирана работна заплата в Румъния ще бъде увеличена от 1 януари 2018 г. от 1450 леи (611 лв.) месечно на 1900 леи (800 лв.) месечно според прието днес правителствено решение, предаде \"Медиафакс\", цитирана от БТА. \"На практика увеличението на брутната минимална заплата от 1450 леи на 1900 леи представлява нарастване с 31.03% спрямо 2017 г. и е повлияно от трансфера на социалните осигуровки от работодателя към служителя, които представляват 22.75%. В тази сума не са включени добавки и други бонуси\", се посочва в съобщение на правителството. Според цитирания източник минималната гарантирана работна заплата се отнася за пълна работна програма от 166 часа средно на месец, което означава, че заплащането на час ще бъде 11.40 леи (4.80 лв.). \"Нивото от 1900 леи на минималната гарантирана брутна работна заплата беше определено след обсъждания със социалните партньори. Мярката ще доведе до реален ефект върху брутния вътрешен продукт от 0.6 проценти пункта чрез стимулиране на заетостта, увеличение на покупателната способност на трудещите се и намаляване на работата на черно\", посочва правителството.", "date": "2017.11.29", "title": "Румъния одобри увеличаване на минималната заплата от 2018 г."}
{"url": "http://www.dnevnik.bg/bulgaria/2017/11/29/3087748_bulgariia_i_sauditska_arabiia_se_dogovoriha_za/", "text": "По време на визитата на премиера Бойко Борисов в Саудитска Арабия България сключи няколко споразумения с кралството, сред които за избягване на двойното данъчно облагане и за сътрудничество в областта на земеделието, животновъдството и рибарството. Това се разбра след срещата на министър-председателя с престолонаследника Мохамед бин Салман ал Сауд, съобщиха от правителствения пресцентър. В програмата на Борисов нямаше предварително заявена среща с принца. Той обаче е посетил българския премиер в резиденция \"Крал Сауд\", където той е настанен по време на визитата си. Двамата разговаряха  след срещата на Борисов с крал Салман бин Абдулазиз Ал Сауд. \"Обещавам, че визитата ви ще има реални резултати. Ние сме известни с това, че спазваме обещанията си\", каза саудитският престолонаследник. Двамата, както и министърът на външните работи Адел ал Джубейр, който също се срещна с министър-председателя, дадоха висока оценка за започналия политически диалог на най-високо равнище и го определиха като нов етап в двустранните отношения. Според престолонаследника започналите реформи в Саудитска Арабия са възможност страните - партньори на кралството, да реализират проекти в областта на туризма, икономиката, селското стопанство и иновациите. В разговора между Борисов и Мохамед бин Салман ал Сауд бяха беше обсъдена обстановката в региона на Залива, на Балканите, мигрантската криза в Европа и приоритетите на българското председателство на Съвета на Европейския съюз. Престолонаследникът посочи страната ни като държава на етническата толерантност, в която всеки, независимо от своята религиозна принадлежност, получава шанс за развитие.", "date": "2017.11.29", "title": "България и Саудитска Арабия се договориха за избягване на двойното данъчно облагане"}
{"url": "http://www.dnevnik.bg/evropa/novini_ot_es/2017/11/29/3087740_evrokomisar_gabriel_falshivite_novini_sa_politicheski/", "text": "Вярвам в силата на сътрудничеството, защото всички засегнати страни осъзнават, че рано или късно фалшивите новини ще се обърнат срещу тях. Това казва българският комисар по цифровата икономика и цифровото общество Мария Габриел в интервю за белгийския вестник \"Соар\", предаде отдел \"Преса и медии\" в представителството на Европейската комисия в България. По думите на Габриел всички заедно трябва да се противопоставим на тази заплаха за демокрациите ни. По повод откритата на 13 ноември  обществена консултация на еврокомисията  относно фалшивите новини и онлайн дезинформацията комисар Габриел уточнява, че на този етап не се планира предлагане на ново законодателство за регулация на европейско равнище. \"Никой няма намерение на налага цензура или да създава някакво \"министерство на истината\". За всички, които ме познават, е добре известна моята ангажираност към основните човешки права. Трябва да открием тънкия баланс между свободата на словото, медийния плурализъм и правото на гражданите да получават достоверна информация\", казва още Мария Габриел. Обществената консултация ще помогне за идентифицирането и на подходящи мерки, с които на ниво Европейски съюз да се подпомагат качествената журналистика и традиционните медии в адаптирането им към новата цифрова реалност, посочва в интервюто си за \"Соар\" българският еврокомисар.", "date": "2017.11.29", "title": "Еврокомисар Габриел: Фалшивите новини са политически и обществен проблем"}
{"url": "http://www.dnevnik.bg/bulgaria/2017/11/29/3087751_izvinenieto_na_rashidov_chep_za_zele_e_prozvuchalo/", "text": "Председателят на парламентарната комисия по култура Вежди Рашидов (ГЕРБ) се извини за репликата си, че  в България остават хората, които не стават за чеп за зеле , като заяви, че бил разбран неправилно. \"Ако някой ме е разбрал погрешно - искрено съжалявам и се извинявам, защото не го мисля така. За съжаление прозвучало е погрешно, извинявам се, ако съм наскърбил някого. Моля хората да не го приемат така\", е казал Рашидов пред сайта \"Епицентър.бг\". Той посочва, че е искал да каже, че в страната има недостиг на квалифицирана работна ръка, защото младите и образовани напускат. \"Желанието ми беше да обясня, че тези, които остават у нас, в голямата си част не са квалифицирани, и използвах една народна фраза, което обществото ползва всеки ден. Защото нито чепът на царевицата е нещо обидно, защото ядем хляб от тази царевица, нито зелето, което слагаме на масата, е обидно. Но словосъчетанието увисна и не беше добре разбрано\", казва той и добавя, че е тъжен, че репликата му се е възприела лошо. Рашидов казва още, че не е 100-процентов политик и \"понякога прекалено свободно се изказвам\". Той коментира и репликата на колегата му от БСП Иво Христов , че 80% от българите са дебилни . Според него на всеки се случвало да изпусне някаква реплика, но Христов е намерил сили да се извини. Бившият министър на културата съобщава, че е започнал да пише книга за живота си.", "date": "2017.11.29", "title": "Извинението на Рашидов: Чеп за зеле е прозвучало погрешно"}
{"url": "http://www.dnevnik.bg/bulgaria/2017/11/29/3087760_sofiiskiiat_universitet_harchi_60_mln_leva_godishno_za/", "text": "Софийският университет \"Св. Климент Охридски\" харчи над 60 млн. лева за възнаграждения, но няма достатъчно средства за увеличение на основните заплати на преподавателите заради възнагражденията за преподаване в магистърските програми. Това се разбра от дебат по време на заседание на общото събрание на университета днес. \"Обучаваме 10% от студентите и получаваме 20% от парите на държавата за висше образование. Над 60 хил. лева отиват за възнаграждения. Защо не сме на първо място по заплати, а сме някъде по средата? Магистърските програми са причината. При същия брой магистри двойно увеличение на програми с магистри от 0 до 5 човека. Това е причината да имаме средства за възнаграждения, но не и увеличение на заплатите\", каза ректорът проф. Анастас Герджиков в отговор на въпроси на преподаватели. Според информация на сайта на университета магистърските програми са 359. При отчета си днес ректорът каза, че магистрите държавна поръчка са 819, а тези, които се обучават срещу заплащане - 1491. От отчета се разбра още, че академичният състав в университета е 1657 души, а администрацията - 133 души. След съкращения на щатни бройки в администрацията са спестени около 500 хил. лева да заплати. Никой на общото събрание не повдигна въпроса за  проверката за допълнителни възнаграждения след сигнал на студенти . По 1000 лева на професор, на учителите - значително повече Темата за размера на заплатите бе коментирана от няколко преподаватели. Първа думата взе проф. Ирина Жиновиева от Философския факултет, която каза, че учителите са успели да извоюват адекватно възнаграждение, ако се съдело по предизборната програма на ГЕРБ (двойни заплати или около 1600-1700 лева основно възнаграждение на учителите до края на мандата - бел. авт.). В същото време по 1000 лева заплата вземали професорите в този университет, където се обучавали 10% от студентите и 30% от докторантите и който давал 40-45% от научната продукция на страната. По думите й ако се наложело, можело да се направят стачки. Според проф. Александър Кьосев имало информация, че ръководството на университета готви разпоредба минималният брой на записалите се в магистърска програма да бъде 12 души. По думите му това щяло да превърне университета в колежанска степен. Проф. Герджиков каза само, че подобни правила няма да станат факт скоро. \"Частният интерес в този университет са проектите и магистърските програми. Ако ще правим социализъм, да е от скандинавски тип\", каза проф. Бойко Пенчев от Факултета по славянски филологии. Въпросите с финансите на университета, заплатите и магистърските програми ще се обсъждат на друго заседание през март, което според приетите днес правила, ще е закрито за медиите. Студентите намаляват, субсидията расте Студентите в СУ \"Св. Климент Охридски\", продължават да намаляват, но заради качеството на образованието парите за издръжка на обучението растат, става известно от одобрения днес отчет на ректора проф. Анастас Герджиков. В последните години броят на студентите намалява средно с 500, като за т. г. те са 21 381. В същото време парите за обучение растат средно с 3 млн. лева на година, като за 2017 г. те са 10.3 млн. лева. Според закона за бюджета за т.г. държавната субсидия за университета трябва да е 51.4 млн. лева. Причината за увеличението на средствата е включването на качеството на обучение във формулата за финансиране на университетите. Софийският университет е първо място по обучение в 22 от 26 професионални направления, сочи рейтинговата система. От началото на мандата задълженията на университета са намалели с 20%, съобщи още проф. Герджиков, но не уточни сумите. От години висшето учебно заведение има милиони левове дългове към Столичната община за такса смет и към \"Топлофикация-София\". За последната година Софийският университет отчита 7% ръст на собствените приходи. Приходите от наем на имоти са около 600 хил. лева. Заседанията на общото събрание на университета вече ще бъдат открити само за членовете на академичната общност, но не и за медии и граждани, реши още събранието днес.", "date": "2017.11.29", "title": "Софийският университет харчи 60 млн. лева годишно за заплати, но те остават ниски"}
{"url": "http://www.dnevnik.bg/ot_vas/novini_ot_vas/2017/11/29/3087328_neftodobiv_na_parking_v_baku/", "text": "Преминавах случайно покрай един от спортните обекти в Баку и вниманието ми привлякоха няколко работещи сонди за добив на нефт. Те бяха разположени на изградения паркинг до залата и поставени в клетка. Знаех, че това е едно от най-старите и доходоносни полета \"Биби Хейбат\", но усещането беше доста сюрреалистично. Залата е нова. Предполагам, че сондажът е по-стар от самата зала.", "date": "2017.11.29", "title": "Нефтодобив на паркинг в Баку"}
{"url": "http://www.dnevnik.bg/bulgaria/2017/11/29/3087707_generichnite_lekarstva_otpadnaha_ot_moratoriuma_v/", "text": "Депутатите приеха оконочателно бюджета на Националната здравноосигурителна каса за 2018 г. Въпреки  възраженията на пациентски и съсловни организации , както и на опозицията в парламента, в текста остана забраната през следващата година касата да покрива нови медикаменти. Като компромис между първо и второ четене, към новата ограничаваща алинея 6 от преходните и заключителни разпоредби беше добавено уточнението, че правилото не важи за генеричните лекарствени продукти, но остава в сила за оригиналните. От трибуната депутати от БСП и ДПС отбелязаха, че досега никога не се е позволявало ограничаване на достъпа до иновативни лекарства, защото те нямат генеричен аналог, когато са съвсем нови, а много пациенти се нуждаят от такива. Според Хасан Адемов от ДПС около 20 нови терапии, които вече са преминали процедури по одобрение ще бъдат спрени от новото правило. В отговор Данила Дариткова от ГЕРБ увери, че с корекцията за генерични лекарства все пак се открива фронт за нови лекарства, и че мораториумът може да подлежи на изменяне, след като се изпълнят другите финансови приоритети на касата за годината. В окончателния текст остана и другата нова забрана, срещу която имаше възражения - здравната каса да сключва договори или допълнителни споразумения с болнични лечебни заведения за дейности по нови клинични пътекти, амбулаторни и медицински процедури. Депутатите от управляващата коалиция обаче добавиха и одобриха заобиколен механизъм, който все пак ще позволява нови договори за годината -  т.е. ще се допускат само нови дейности за региона. Според опозицията това не е достатъчно. \"Това е запечатване на частния интерес в здравеопазването и обричане на държавните болници\", и освен това няма да отговаря на нуждите на населението, коментира Георги Йорданов от БСП. Георги Михайлов от левицата обави, че заради двете забрани догодина ще е \"нулева година за българското здравеопазване\". След дълъг дебат в началото по финансовите параметри на бюджета на здравната каса, единствената промяна в стойностите дойде от ГЕРБ в частта за разпределението на резерва за догодина. Резервът беше намален от 10 на 3 процента за годината, като в окончателния вариант бяха определени гарантирани суми по четирите основни пера. Общият размер на резерва за догодина ще е 114 млн. лв., като от тях по 7 млн. ще са за извънболнична и специализирана извънболнична помощ; 10 млн. за дентална помощ и 3 млн. лв. за медико-диагностична дейност. Увеличението на бюджета на касата за 2018 г. е с над 400 млн. лв. спрямо 2017 г., но от ДПС коментираха, че реалното увеличение е само около 100 млн. лв. заради намаления резерв и увеличения размер на очакваните здравни вноски.", "date": "2017.11.29", "title": "Генеричните лекарства отпаднаха от мораториума в окончателния бюджет на здравната каса за 2018 г."}
{"url": "http://www.dnevnik.bg/sport/2017/11/29/3087749_pregovorite_za_mach_mejdu_djoshua_i_parkur_sa_na/", "text": "Преговорите за обединителен мач между Антъни Джошуа и Джоузеф Паркър са на финалната права. Очаква се двамата да се качат на боксовия ринг в началото на следващата година, а сделката да бъде обявена до две седмици. Джошуа притежава три от петте световни титли в тежката категория - на Световната боксова асоциация (WBA), Международната боксова федерация (IBF) и Международната боксова организация (IBO). Паркър държи пояса на Световната боксова организация (WBO). И двамата не познават вкуса на загубата, откакто влязоха в професионалния бокс. 27-годишният aнгличанин има 20 победи в 20 мача с 20 нокаута. 25-годишният новозеландец е спечелил 18 от 24-те си двубоя с нокаут. \"Мисля, че ще има споразумение с Паркър и екипа му в рамките на следващата или по-следващата седмица. Има голяма вероятност (промотърът на Паркър) Дейвид Хигинс да лети насам следващата седмица и да финализираме сделката\", каза промотърът на Джошуа Еди Хърн пред \"Скай спортс\". \"Когато една сделка е толкова близо, трябва да се срещнете лице в лице. Работим върху това, преговаряме, никой няма да се прибере у дома, докато не приключим сделката\", допълни британският мениджър. По думите му двубоят между Джошуа и Паркър вероятно ще се състои в края на март или първата седмица на април. \"Нямаме краен срок, но такова е нашето желание. Мисля, че сме на едно телефонно обаждане от финализиране на преговорите\", каза още Хърн. Една от потенциалните арени на сблъсъка е зала \"О2 арена\" в Лондон. \"Това обаче е обединителен мач. Защо да правим мач пред 16 000 зрители, когато можем да съберем 80 000. Има варианти - стадион \"Милениум\" в Кардиф, \"Туикънъм\" в Лондон. Проблемът е, че много от големите футболни стадиони не искат теренът им да бъде използван в тази част от сезона\", обясни Хърн. След мача на Джошуа с Карлос Такам в края на октомври той заяви, че плановете са неговият клиент да направи три мача през 2018 г. Желанието на британците е два от тях да бъдат обединителни - срещу Паркър и Дионтей Уайлдър. 32-годишният американец, който има 39 победи в 39 мача и 38 нокаута, държи най-ценния пояс в тежката категория - на Световния боксов съвет (WBC). \"За Антъни има два перфектни мача - с Паркър и Уайлдър. Мачът с Уайлдър засега е нереалистичен заради условията, които те имат. Мачът с Паркър е значително по-близо\", каза Хърн. Ако Джошуа победи Паркър, най-вероятно ще има още един двубой, преди да се стигне до мечтания сблъсък с Уайлдър. \"Може да направим защита на пояса на WBA срещу Дилиън Уайт, или да отидем в САЩ за мач с Джарел Милър. Има различни опции, но целта е една - Антъни да стане абсолютен световен шампион\", завърши Хърн.", "date": "2017.11.29", "title": "Преговорите за мач между Джошуа и Паркър са на финалната права"}
{"url": "http://www.dnevnik.bg/sviat/2017/11/29/3087782_bitkoinut_premina_praga_ot_11_000_dolara/", "text": "Биткойнът премина прага от 11 000 долара днес, достигайки нов исторически максимум. На електронната платформа Coinmarketcap дигиталната валута се котираше за 11 083 долара, отчитайки повишение с 10.5%. Криптовалутата поскъпна с над 1000% от началото на година насам, но малко потребители го купуват, за да ги използват като разплащателно средство, пише агенция \"Ройтерс\". По-скоро става въпрос за спекулации в опит да увеличат капитала си. \"Случващото се сега няма нищо общо с функционалността на биткойна като валута - това е чиста мания\", казва Гарик Хилман от Кеймбридж. \"Това е балон, който ще се коригира в даден момент и хората трябва да са внимателни.\" Наскоро Европейският орган за ценни книжа и пазари  предупреди инвеститорите  за значителните рискове при т.нар. \"първично предлагане\" на виртуална валута. Бързият ръст на цената и популярността на криптовалутата, която позволява на потребителите да не използват банки и традиционни методи за плащане,  принуди централните банки , финансовите регулатори и институциите да търсят как да реагират. Според зам.-гуверньора на \"Банк ъф Ингланд\" Джон Кънлиф обаче, биткойнът не може да застраши глобалната икономика. \"Той не е достигнал достатъчен размер, за да се превърне в макроикономически риск за глобалната икономика, но при подобно движение на цените, смятам, че инвеститорите би трябвало да си напишат домашното.\"", "date": "2017.11.29", "title": "Биткойнът премина прага от 11 000 долара"}
{"url": "http://www.dnevnik.bg/bulgaria/2017/11/29/3087793_pravitelstvoto_e_otpusnalo_na_sofiiskata/", "text": "Правителството е отпуснало 1 милион лева за мерки за енергийна ефективност на Софийската математическа гимназия. Това ще доведе до спестяване на над 40% на сто от разходите за осветление и отопление на училището, каза кметът на София Йорданка Фандъкова, цитирана от БНР. \"Следващата година в проекта за бюджет, който предстои да представим, залагаме проектите, които се финансират от Националния доверителен екофонд за 5 училища, също мерки за цялостна енергийна ефективност и разбира се, се надяваме да започнем реализацията на проектите по Оперативна програма \"Региони в растеж\", които са за енергийна ефективност и цялостно обновяване на 26 училища и детски градини\", каза Фандъкова. Тя обяви, че в момента \"тече строителството\" по разширяването на Първа английска гимназия и 112-о основно училище. \"С тези инвестиции, които правим, ще увеличим с 50% капацитета на училище. Строим 16 нови класни стаи. На втори етап имаме нов физкултурен салон\", каза кметът на София.", "date": "2017.11.29", "title": "Правителството е отпуснало на Софийската математическа гимназия 1 млн. лв. за енергийна ефективност"}
{"url": "http://www.dnevnik.bg/sviat/2017/11/29/3087226_populiaren_jurnalist_v_sasht_be_uvolnen_zaradi/", "text": "Мат Лауер, популярният водещ на предаването \"Днес\" (Today) на американската телевизионна мрежа NBC, е уволнен след като компанията е получила подробно оплакване от негова колежка \"за неприемливото му сексуално поведение на работното място\". Андрю Лак, президентът на NBC News, заяви, че сигналът е бил получен в понеделник вечерта и след внимателеното му преглеждане ръководството е стигнало до мнение, че случилото се е \"видимо нарушение\" на стандартите в компанията. \"В резултат на това решихме да прекратим договора с него. Макар това да е първото оплакване в NBC News за подобно поведение от повече от 20 години, имаме основание да смятаме, че това не е изолиран инцидент\", допълни той. Представителят на 59-годишния Лауер и адвокатите, защитаващи жената, отправила оплакването, не са пожелали да коментират случая или да споменат името ѝ. От адвокатската кантора споделиха пред \"Ню Йорк таймс\", че в понеделник вечерта са били поканени на разговор в NBC, който е продължил няколко часа. Новината за уволнението бе съобщена от водещите на Today Савана Гътри и Хоуда Котб в началото на предаването, което с около 4 милиона зрители и над 60-годишна история е едно от най-популярните в страната. Репортерката Стефани Госк заяви в ефир, че инцидентът е станал, докато Лауер и колежката му са отразявали зимната олимпиада в Сочи през 2014г., но и че е имало и други случаи след това. Лаер стана водещ на Today преди 20 години и през миналата година предаването спечели 509 милиона долара рекламни приходи - повече от всяко друго сутрешно шоу в САЩ. През 2016г. той подписа нов договор, съгласно който трябва да получава по 20 милиона долара заплата годишно. След избухването на скандала от NBC съобщиха, че знаят, че двама журналисти от списание Variety от няколко месеца разследват оплакванията и на други жени срещу Лауер. Докато защитниците на жената отправиха комплимент към NBC, че са реагирали толкова бързо, президентът Доналд Тръмп написа в \"Туитър\", че и други колеги на Лауер е трябвало да бъдат уволнени. \"Уау! А кога шефовете на NBC & Comcast ще бъдат уволнени за разпространяването на толкова много фалшиви новини. Бързо проверете Анди Лак!\". По време на кампанията за президентските избори през миналата година Тръмп бе обвинен от 13 жени, че в миналото той по един или друг начин ги е докосвал неприемливо. Той отхвърли всяко от тях и обвини демократите и медиите, че водели кампания за очернянето му.", "date": "2017.11.29", "title": "Популярен журналист в САЩ бе уволнен заради сексуални посегателства"}
{"url": "http://www.dnevnik.bg/sviat/2017/11/29/3087687_duhovenstvoto_v_belgrad_e_resheno_da_ne_priznava/", "text": "Сръбските власти така и не са реагирали официално на решението, дошло от Българската православна църква  да протегне ръка при искането  на МПЦ да ѝ помогне за установяването на каноническия ѝ статут. Повечето сръбски издания обаче отразиха, а някои и коментираха ситуацията, цитирайки източници от Сръбската православна църква (непризнаваща църковната институция в Скопие). Македонската православна църква - Охридска архиепископия се самообяви за автокефална през 1967 г., но е непризната от никоя друга православна църква. Според сръбското списание \"Мондо\" спорът никога няма да се реши, тъй като възможностите за това са били изчерпани със смъртта на предвождалия църквата по това време сръбски патриарх Герман. Цитиран е публицистът и социолог, заминаващ се с въпросите на религиите Мирко Джорджевич, с думите: \"Докато сме една държава, която се нарича Югославия, може да съществува само една православна църква. Когато Югославия се разпадна... и когато почина патриарх Герман, този случай стана по-сложен.\" Според в. \"Политика\" решението е възбудило църковните кръгове в Белград, а Светият архиерейски синод на сръбската църква подробно е обсъдил ситуацията на редовно заседание. Вестникът пише, че представителите на синода са били \"изненадани\" от решението на Българската патриаршия и се надяват, че София ще продължи да признава Охридската архиепископия начело с Йован Вранишковски за законната каноническа църква. \"Политика\" отбелязва още, че Сръбската православна църква е издала потвърждение за автономия именно на Православната охридска архиепископия, която обаче заявява лоялността си към Белград. Изтъква се връзката, която управляващите в Белград виждат между действията на МПЦ и идването на власт на премиера Зоран Заев тази пролет, довело според историка Александар Ранкович до \"събуждане на българофилските течения във всички структури на обществото\". По думите му и ходът на македонските власти, и решението на БПЦ са в разрез с канона, а последната няма право да представлява МПЦ заради разкола със СПЦ и действията ѝ представляват намеса във вътрешните работи на СПЦ. Източници от сръбската църква казват за \"Политика\", че \"на православния народ в Македония не му се ограничават никакви права\" и този факт е потвърден не само от каноничното право, а и от най-висшите правни актове на Европейския съюз. Вероятно се има предвид решението на няколко ортанизации (сред които не е Европейският съюз, а Съветът на Европа), че Йован Вранишковски - главата на Православната охридска архиепископия под юрисдикцията на СПЦ - е бил неправомерно задържан и осъден след обявяването на литургийно и канонично единство със сръбската църква в началото на миналото десетилетие. \"Блиц\" отразява случващото се единствено с новината за решението в София, като спекулира, че БПЦ може и да реши да признае МПЦ, защото това би се харесало на българските националисти. От друга страна, много македонски медии цитират материал на \"Ройтерс\", според който събитията между духовниците в София и Скопие едва ли ще бъдат приветствани от други православни църкви, преди всичко от Сърбия и Гърция, в регион, където верската идентичност често е свързана с националистически страсти и политика.", "date": "2017.11.29", "title": "Духовенството в Белград е решено да не признава македонската църква, пишат сръбски медии"}
{"url": "http://www.dnevnik.bg/sport/2017/11/29/3087088_real_ne_uspia_da_pobedi_fuenlabrada_no_produljava_za/", "text": "Резервите на \"Реал\" (Мадрид) се провалиха срещу третодивизионния \"Фуенлабрада\", но това не попречи на белите да продължат напред за Купата на краля. Двубоят на стадион \"Сантяго Бернабеу\" завърши 2:2, а мадридчани се класираха за осминафиналите с общ резултат 4:2. Старши треньорът на \"Реал\" Зинедин Зидан даде почивка на всичките си основни играчи. Той пусна като титуляри вратаря Кейлор Навас, Ашраф Хакими, Начо Фернандес, Алваро Техеро, Тео Ернандес, Дани Себайос, Матео Ковачич, Маркос Йоренте, Франчу, Оскар Родригес и Борха Майорал. \"Фуенлабрада\" започна много смело мача на \"Бернабеу\" и определено беше по-добрият отбор през първото полувреме. След като отправиха няколко опасни удари в началото, гостите успяха да поведат в 25-ата минута. Луис Мия отправи чудесен изстрел от дистанция, при който топката се отби в гредата, след което срещна тялото на Навас и влетя в мрежата. \"Реал\" натисна в опит да изравни, но не създаде почти нищо интересно до края на полувремето. През втората част ситуацията на терена не се промени. В 62-ата минута \"Фуенлабрада\" беше много близо до второ попадение, което щеше да завърже здраво интригата в сблъсъка. Напречната греда обаче спаси домакините след удар с глава на Даниел Диас. Веднага след това на терена се появи Гарет Бейл, който заради контузия не беше играл от септември. Влизането в игра на уелсеца сложи край на страданията на \"Реал\". Само няколко секунди след появата си той получи топката на десния фланг и достави изключително центриране с външен фалц за Майорал. Нападателят стреля с глава от границата на вратарското поле. Ударът му се отби в тревата, след това в напречната греда и се озова във вратата. В 70-ата минута Бейл се измъкна зад защитата със страхотен финт и стреля. Вратарят Пол спаси удара му, но топката се озова в Майорал, който я овладя на гърди и спокойно я изпрати в близкия ъгъл - 2:1. \"Фуенлабрада\" обаче не се предаде. В 89-ата минута третодивизионният отбор заслужено стигна до изравнително попадение. Негов автор стана влезлият като резерва Алваро Портия. В първия мач \"Реал\" отново имаше доста трудности, но  спечели с 2:0 след две дузпи . В осминафиналите белите най-вероятно ще се изправят срещу големия съперник \"Барселона\". Каталунците имат  аванс от 3:0 срещу \"Мурсия\"  преди реванша в сряда.", "date": "2017.11.29", "title": "\"Реал\" не успя да победи \"Фуенлабрада\", но продължава за Купата на краля"}
{"url": "http://www.dnevnik.bg/bulgaria/2017/11/29/3086992_deputatite_shte_obsudiat_v_detaili_bjudjetite_za/", "text": "Бюджетите на общественото осигуряване и на Националната здравноосигурителна каса влизат за второ четене в седмичната програма на парламента. Бюджетът на общественото осигуряване  е разчетен при увеличени минимални осигурителни доходи средно с 3.9%. Размерът на осигурителната вноска за фонд \"Пенсии\" се увеличава с един процентен пункт. Депутатите се очаква да гласуват обезщетението за отглеждане на дете от една до двегодишна възраст ще се увеличи от 340 лв. на 380 лв. Проектът предвижда също от 1 януари 2018 г. процентът за всяка година осигурителен стаж в пенсионната формула да се увеличи от 1.126 на 1.169, в резултат на което всички пенсии ще бъдат увеличени с 3.8 на сто от 1 юли.", "date": "2017.11.29", "title": "Депутатите ще обсъдят в детайли бюджетите за пенсии и за здраве"}
{"url": "http://www.dnevnik.bg/sviat/2017/11/29/3087048_kak_brekzit_rushi_osnovite_na_britanskata_zdravna/", "text": "Събудих се в различна страна\" на 24 юни 2016 г., когато Великобритания научава, референдумът за напускане на Европейския съюз е завършил с \"да\". Това разказва Таня Пардел, медицинска сестра от Германия, чийто последен ден в Лондон е 26 ноември. Британски колега ѝ предлага след референдума да кандидатства за гражданство - уменията ѝ са ценни - но тя отказва. \"Уважавам вота, но няма да се огъна пред него... (Брекзит) те кара да преоцениш живота си. Работя много. Не са ми вдигали заплатата от 4 години. Сега ми казват, че не искат имигранти? Какво още правя тук?\" Седемнайсет месеца след като Великобритания гласува да напусне Европейския съюз, много европейци също гласуват - с краката си,  отбелязва \"Ню Йорк таймс\" . Само в периода от референдума до м. март напусналите бяха 122 000 души, а потокът от новопристигащи се забави. В Лондон - град, дълго поддържан от европейски банкери, строители и бармани, отпътуванията вече се усещат болезнено. Строителните компании и кафенетата все по-трудно набират персонал, водещи университети се притесняват как ще задържат талантливи студенти. Никъде обаче притесненията не са толкова силни, колкото са в прословутата и вече претоварената здравна система NHS. Проблемът всъщност е отпреди Брекзит - NHS от години се нуждае от кадри, а днес незаетите места за медицински сестри са близо 40 000 - но те досега се намираха лесно в Европа. Това важеше в най-голяма степен за Лондон, където делът на сестри от континента е около 10% - два пъти колкото средния за страната. В известната болница \"Кингс колидж хостипал\", където работи Таня Пардела, не достигат 528 медицински сестри и акушерки и 318 доктори. Сигурно е, че Брекзит ще затрудни и оскъпи наемането от континента, както вече хвърли сянка на съмнение за статута на европейските граждани, които живеят в Обединеното кралство и които се опасяват за работните си места, правата си, пенсиите си и достъпа до здравни грижи на фона на споровете между Брюксел и Лондон. Именно заради тази несигурност някои европейски граждани, работещи в здравния сектор, или напускат, или си мислят да го направят. В годината след референдума почти 10 000 души от ЕС са напуснали NHS. За този период броят на медицинските сестри от ЕС, регистрирали се, за да практикуват във Великобритания, е спаднал с почти 90%. Засега не може да се говори за масово напускане на здравната система в посока към континента, нетният прираст на работещите дори е бил положителен в годината след референдума. Тенденциите обаче се очертават: броят на европейците, които напускат системата, нараства, а на тези, които се присъединяват, намалява. Според Том Колклоу, говорител на Кралския колеж за медицински сестри в Лондон, сестрите изнемогват в крилата, където не достига персонал, насред най-голямата криза на кадри в историята на стоицата. \"Ако онези европейски колеги, които още не са напуснали, не получат категорично право да останат, самата сигурност на здравната система на Лондон ще е под заплаха.\" \"Европа е в ДНК-то на NHS\" С философията си за безплатно и всеобщо здравно обслужване NHS e стълб на идентичността на Великобритания след Втората световна война, наричан от бивш министър най-близкото, което британците имат до национална религия. Един от гвоздеите на церемонията по откриването на Олимпийските игри през 2012 г. беше танц на истински медицински сестри, които в края на съчетанието си застанаха така, че телата им да образуват буквите NHS. Фалшива новина за здравната система беше и ключова в кампанията за Брекзит, след като поддръжниците на напускането твърдяха, че излизането от съюза ще позволи 350 милиона паунда седмично (при сегашния курс 394 милиона евро) да се връщат от Брюксел в Лондон. Това се оказа лъжа - цялата вноска на Великобритания в европейския бюджет е 166 милиона седмично. \"Щяхме ли да спечелим без (аргумента за) имиграцията? Не. Щяхме ли да спечелим без този за 350-те милиона и NHS? Всички наши проучвания и близките резултати дават силен сигнал, че (отговорът е) не,\" написа по-рано тази година главният стратег на кампанията за напускане Доминик Къмингс. В \"Кингс колидж хоспитал\" бяха настанени оцелелите от терористичните атаки в Лондон от последно време и пожара в \"Гренфъл тауър\". От 9300 души клиничен персонал всеки седми има европейски паспорт, който не е на Великобритания. При скорошна неделна служба в параклиса на болницата свещеникът изрича молитва, която трябва да пази от \"ефектите на Брекзит\". Шели Долън, шеф на медицинските сестри и на акушерското отделение в болницата, казва: \"NHS е в ДНК-то на Великобритания. Европа в ДНК-то на NHS.\" Да замениш една миграционна група с друга Александра Чундерликова, медицинска сестра от Словакия, си спомня идването си през 2003 г., преди присъединяването на родината ѝ към ЕС, и чакането на опашка за виза в четири сутринта. \"Питам се дали пак ще стане така?\" казва тя. Сирил Ноел, доктор от спешното отделение, е роден във Франция англофил. Залага 200 паунда на Брекзит, за да има \"поне едно положително нещо в него\". Близо 1500-те паунда, които печели, обаче едва ще му покрият таксите за британски паспорт, а и в момента той не е в настроение - въпреки силно положителните си чувства към страната тези към хората, поискали да се отърват от европейците, са смесени. \"Психологически Брекзит имаше огромен ефект. Чувствате се отхвърлени като група.\" Според него Брекзит има пет етапа: \"Шок... отричане... гняв... депресия... приемане.\" След гнева заради инциденти, свързани с европейци във Великобритания - от намушкване на човек, говорил полски, до погрешно изпратените писма за депортация - и укротяването му Ноел е приел, че е време за промяна: новата му работа е в болница в Дубай. В отдела за чернодробни операции в болницата \"англичаните са малцинството\", а обликът е европейски разказва австриецът д-р Георг Ауцингер. Клиничният му директор е ирландец, академичният - испанец. На Ауцингер сега му се налага да назначи 407 медицински сестри и доктори за новото интензивно отделение на болницата. За миналия месец обаче нито един европеец не е кандидатствал за старши консултант, а \"преди поне една трета от кандидатстващите бяха европейци\", казва той. Добавя, че би се радвал да наема британци с подходяща квалификация, но \"няма достатъчно доктори и медицински сестри в тази страна... Обучаваните не са достатъчно, за да покриват нуждите.\" \"Ако мислите, че Брекзит е лекарството, се опасявам, че лекувате на сляпо. Ако нямате диагноза, не можете да лекувате пациента правилно.\" Заради провала на спешен правителствен план за обучаване на сестри ръководството на болницата обмисля да замени една миграционна група с друга - ще опита да работи с филипинци, австралийци и индийци, но това ще е съпътствано от 4000 паунда разходи за виза и бюрокация на човек за няколко години, а преди новият кадър да започне работа, може да минат месеци. От друга страна кампанията по набиране на кадри в ЕС е спряла, защото на кандидатите не може да се гарантира статутът им.", "date": "2017.11.29", "title": "Как Брекзит руши основите на британската здравна система"}
{"url": "http://www.dnevnik.bg/evropa/2017/11/29/3086691_ukraina_se_kara_sus_susedite_si_i_riskuva_da_postrada/", "text": "След три години безпрецедентна криза в контактите с Москва Украйна е в хладни отношения и с други свои съседи, подразнени от втвърдяването на националната й политика, което има опасност да се отрази на европейската подкрепа за Киев. Новата криза започна през септември, когато Киев прие закон за образованието, предвиждащ засилено обучение на украински в училищата. Текстът предизвика протест почти у всички източноевропейски съседи на Украйна, които съзряха опасност да бъдат дискриминирани съответните малцинства. И те се присъединиха към критиките, идващи от Русия - свръхрядък случай, откакто Москва анексира Крим през 2014 г., а после избухна конфликтът между проруските сепаратисти и украинската армия. Румънският президент Клаус Йоханис анулира насрочено посещение в Украйна, а унгарското правителство стигна и по-далеч: заплаши да блокира сближаването на Киев с Европейския съюз. По-късно Киев и Варшава се спречкаха по повод масовите убийства, извършвани от украински националисти през Втората световна война. Полша упреква Украйна, че не осъжда изрично тези действия. В тази връзка на двама служители от украинската администрация бе забранено да влизат в Полша, а външното министерство в Киев извика полския посланик. Напрежението обхваща не само страни от ЕС - през ноември Беларус обвини в шпионаж украински журналист и обяви за персона нон грата украински дипломатически съветник. В търсене на идентичност Накрая, през ноември Сърбия извика за консултации посланика си в Киев, след като Украйна изрази тревога във връзка със сръбските \"наемници\", сражаващи се рамо до рамо с проруските бунтовници в източните региони на страната, където над 10 000 души са загинали след избухването на конфликта през 2014 г. Според украински експерти напрежението идва от променения тон на Киев - впуснал се в търсене на нова постсъветска идентичност, той се стреми да налага свои виждания и в страната, и в чужбина. \"Украинците се мъчат да проумеят какви са всъщност и каква трябва да бъде националната им политика, което естествено води до напрежение, защото досега Украйна бе отпусната, вяла държава\", обяснява Дана Гайдай, анализатор от киевския център \"Нова Европа\". Откакто получи независимост през 1991 г., Украйна се луташе между Европа и Русия, а проевропейският протест на Майдана приключи с падане на тогавашния проруски режим и през февруари 2014 г. на власт дойдоха прозападни сили. Патриотизъм Малко след това Русия анексира Крим и в източните украински региони избухна война между Киев и бунтовници сепаратисти, подкрепяни военно от Москва според Киев и Запада. Тези събития силно активизираха украинците, доведоха до прозападен завой и необичаен прилив на патриотизъм и национализъм. \"Конфликтът с Москва изостри националното чувство и желанието да защитим украинския език\", изтласкан на заден план през съветската епоха, подчертава Олександър Сушко от Международната фондация \"Ренесанс\" в Киев. Някои виждат в напрежението между Киев и съседите му ръката на Москва. Двама висши дипломати от Украйна, пожелали анонимност, споделиха поотделно подобни мнения пред АФП. \"При все че навярно не са замесени пряко, руснаците използват в игрите си напрежението\" между Киев и съседите му, \"защото печелят от него\", коментира един от тях. Студена вълна Това ново напрежение не е добре дошло за Киев, отслабен вече от кризата във връзките с Москва - подкрепата от западните му партньори за него е от ключово значение. Малко е вероятно наистина Брюксел да вземе страната на европейските противници на Киев, но вземането на някои решения, изискващи консенсус между всички членки на ЕС - например удължаването на икономическите санкции срещу Русия, може би ще става \"по-сложно\", предупреждава Сушко. Според него тази студена вълна между Украйна и съседните страни, където национализмът също е в подем, едва ли ще отмине скоро. \"Това не е просто епизод в двустранните връзки, а нова историческа фаза, идваща да смени периода след студената война, когато гледахме да забравим всичко, противопоставящо съседните народи и националните им идентичности - добавя Сушко. - И ето че махалото се връща.\"/БТА", "date": "2017.11.29", "title": "Украйна се кара със съседите си и рискува да пострада от това"}
{"url": "http://www.dnevnik.bg/sviat/2017/11/29/3087138_severna_koreia_obiavi_che_e_testvana/", "text": "Тестваната вчера  севернокорейска междуконтинентална балистична ракета \"Хвасон-15\" може да носи ядрена бойна глава и да достига цялата континентална територия на САЩ. Това съобщи официалната информационна агенция на Пхенян КЦТА, цитирана от ТАСС. В съобщението, прочетено от говорител, ракетният тест се бил осъществен по личната заповед на лидера Ким Чен-ун. Ракетата е най-мощната досега, като за 53 минути е прелетяла 950 км и е достигнала височина от 4475 км, гласи официалното съобщение. Държавният секретар на САЩ Рекс Тилърсън осъди изстрелването на ракетата и призовава международната общност да изпрати на Пхенян единодушно послание да се откаже от разработването на оръжия за масово унищожение. Това се казва в разпространено днес изявление на Държавния департамент, цитирано от Ройтерс. Съветът за сигурност на ООН се събира извънредно В него се посочва, че САЩ и Канада ще свикат среща на страни членки на ООН, за да обсъдят как световната общност може да се противопостави на севернокорейската заплаха. Дипломатически източници съобщиха, че САЩ се поискали извънредно заседание на Съвета за сигурност на ООН. По-рано днес японският премиер Шиндзо Абе каза, че неговата страна е поискала същото заради поредната военна провокация на Пхенян. От мисията в ООН на Италия, която този месец оглавява Съвета за сигурност, обявиха, че извънредното заседание ще се състои днес в 15 ч. нюйоркско време.", "date": "2017.11.29", "title": "Северна Корея обяви, че е тествана междуконтинентална ракета, способна да носи ядрена бойна глава"}
{"url": "http://www.dnevnik.bg/sviat/2017/11/29/3086782_hiliadi_chujdi_voenni_sa_v_siriia_i_ne_misliat_da_si/", "text": "Дългогодишната гражданска война в Сирия може да стихва бавно, но страната е залята от оръжия и смайващо множество местни милиции и хиляди чуждестранни военни, някои от които може никога да не си тръгнат. С решаваща помощ от съюзниците Иран и Русия,  президентът Башар Асад  си върна контрола върху големи части на Сирия с военни настъпления, които, поне засега, оставят настрана възможността той да бъде свален от власт с военни средства. Но управлението му е изключително зависимо от помощта на финансираните от Иран милиции, които разшириха присъствието си в опустошената от войната страна. Борбата срещу групировката \"Ислямска държава\", чиято мощ нарасна скоро след като конфликтът започна през 2011 г., осигури удобно оправдание за разполагането на чуждестранни войски в Сирия, под претекст, че водят борба с екстремистите. Сега, когато \"Ислямска държава\" вече не контролира нито едно голямо населено място в Сирия, броят на някои военни контингенти може да бъде намален, но чуждестранните сили с по-дългосрочни амбиции и интереси ще се опитат да запазят присъствието си в страната през следващите години. Това допълнително усложнява перспективите за уреждане на конфликта по мирен път. Някои държави вече дадоха индикации, че планират да останат в обозримо бъдеще. Американците  Изпращането на американски войски в Северна Сирия първоначално бе предназначено за оказване на подкрепа и за обучение на доминираните от кюрди местни милиции, биещи се срещу \"Ислямска държава\". Броят на войниците постепенно нарасна. Въпреки че официалният таван за числеността на американските войски бе поставен на 503 малко преди президентът Барак Обама да напусне поста си и досега остава толкова, се смята, че действителният брой на военните е над 1500, включително специални части, артилерийско подразделение на морската пехота, предни авиационни насочвачи и други. Те са разположени в повече от дузина бази в Северна Сирия. Краят на борбата срещу \"Ислямска държава\" лишава от всякакво правно основание присъствието на американски войски в Сирия, но американски длъжностни лица сега намекват, че планират да оставят американските войски в северните части, докато не бъде намерено цялостно решение на войната. Това породи тревога, че американците ще останат там трайно, а това крие риск да въвлече САЩ в конфликт със Сирия и съюзника на Асад, Иран. \"Няма да си тръгнем точно сега, преди да сме видели пробив в Женевския процес,\" каза по-рано този месец американският министър на отбраната  Джим Матис , имайки предвид политическите преговори с подкрепата на ООН. Кюрдски официални представители поискаха от САЩ да поостанат, защото се опасяват, че бързо изтегляне от тяхна страна ще улесни задачата на войските на Асад да завладеят териториите на север под кюрдски контрол. По-рано този месец сирийското правителство призова Съединените щати да изтеглят силите си, тъй като борбата срещу \"Ислямска държава\" е почти приключила. Изявлението на министерството на външните работи гласеше, че присъствието на американските войски няма да окаже принуда за уреждане на конфликта с политически средства. Руснаците Русия никога не е казвала колко военен персонал, бойни самолети и други оръжия има в Сирия. По избирателната активност в чужбина на парламентарните избори през септември 2016 г. може да се съди, че броят на руския военен персонал в Сирия към момента е бил около 4300 души. Руското присъствие вероятно се е увеличило, тъй като тази година Москва изпрати военна полиция за патрулиране на т.нар. \"зони на деескалация\" в Сирия. Материали със свободен достъп - включително видео от военновъздушната база \"Хмеймим\", където са съсредоточени руските сили в Сирия след началото на кампанията през септември 2015 г. - показват, че Русия има там няколко десетки самолети и тежковъоръжени хеликоптери. Русия също така разгърна специални части за извършване на разузнавателна дейност и координиране на въздушните удари. Старши руски офицери от армията също така помогнаха за обучението и организирането на сирийските правителствени войски. През последните месеци присъствието на руската военна полиция в Сирия става все по-осезаемо. Началникът на руския Генерален щаб, армейски генерал Валерий Герасимов заяви миналата седмица, че Русия ще намали \"значително\" военния си контингент в Сирия, тъй като кампанията е на път да приключи. В същото време той посочи, че Русия ще запази както въздушната база \"Хмеймим\", така и военноморската логистична база в Тартус. Герасимов добави, че ръководеният от група офицери Център за помирение, който помага за договаряне и поддържане на временни примирия между враждуващите страни и координира доставката на хуманитарна помощ, също ще остане. Сирия е дала на Русия разрешение да използва безвъзмездно и за неограничен период военновъздушната база \"Хмеймим\". Москва също така подписа споразумение със Сирия да експлоатира базата \"Тартус\" за период от 49 години, който може да бъде удължен, ако двете страни са съгласни. Руската армия планира да модернизира военновъздушната база, за да може да приема повече бойни самолети. Тя също така възнамерява значително да разшири базата в \"Тартус\", за да я превърне в голяма военноморска база, в която да бъдат разполагани военни кораби, включително плавателни съдове с размерите на круизни кораби. Иранците и финансираните от тях милиции От всички чужди въоръжени сили в Сирия може би няма по-широко представени и с по-голяма перспектива за дълготрайно оставане от иранските. Ислямска република Иран положи огромни усилия, за да запази Асад на власт, осигурявайки широка военна и финансова подкрепа през цялата шестгодишна гражданска война. В Сирия са разположени части на Корпуса на гвардейците на ислямската революция, както и ирански офицери, които предоставят военна и политическа подкрепа. Ирански официални лица казват, че повече от 1000 ирански бойци, изпратени да защитават шиитски светилища в Сирия и Ирак, са загинали. В Сирия действат десетки хиляди бойци на финансирани от Иран проправителствени местни милиции, известни като Сили за национална отбрана, в допълнение към иракските шиитски милиции и хилядите подкрепяни от Иран бойци от ливанската организация Хизбула, които бяха ключови фактори за обръщането на войната в полза на правителството. Хизбула се е установила в обширен район по сирийската граница с Ливан, където е изградила военни съоръжения и бази, които е слабо вероятно да напусне скоро. Стратегията на Иран е да гарантира, че ще може да продължи да преследва жизнените си интереси след войната, като използва части от Сирия като база и гарантира, че сухопътният коридор от Техеран до Бейрут ще остане отворен. Турците Турция за пръв път изпрати сухопътни сили в Сирия миналата година в кампания, наречена \"операция Ефратски щит\". Тя бе насочена срещу \"Ислямска държава\", но Анкара се стреми преди всичко да ограничи териториалната експанзия на сирийските кюрди по сирийско-турската граница. Анкара възприема сирийските кюрдски бойци като клон на кюрдските бунтовници, които водят бунт в Турция от три десетилетия. Турските власти не разкриват колко турски войници са разположени в Сирия, но експерти по сигурността смятат, че най-малко 2500 войници са разположени в района на градовете Ар Рай, Ал Баб и Джараблус - гранична зона, която Турция и подкрепените от нея бунтовници отвоюваха миналата година от \"Ислямска държава\". Още около 400 турски войници са в района на Идлиб като част от споразумение, постигнато между Турция, Русия и Иран за създаване на \"зона за деескалация\" в района. Турция изгражда училища и болници в райони, освободени при операция \"Ефратски щит\", за да насърчи завръщането на бежанците. Не е ясно колко дълго ще останат там турските войски. Президентът Реджеп Тайип Ердоган намекна, че турските войски може да бъдат насочени към сирийска кюрдска групировка, която Турция смята за заплаха за сигурността в района на Африн, северно от Идлиб, след като приключи мисията по \"деескалация\". /БТА", "date": "2017.11.29", "title": "Хиляди чужди военни са в Сирия и не мислят да си тръгват"}
{"url": "http://www.dnevnik.bg/sviat/2017/11/29/3087141_tribunalut_za_voennite_prestupleniia_v_bivsha/", "text": "Международният трибунал на ООН за военните престъпления в бивша Югославия ще се произнесе за последен път днес, за да обяви присъдата си в процеса пред апелативна инстанция срещу шестима бивши лидери и командири на босненските хървати, обвинени за злодеяния спрямо мюсюлманското население по време на войната в Босна, посочва \"Франс прес\", цитирана от БТА. Днес Апелативната камара трябва да се произнесе по случая срещу бившия лидер на босненските хървати Ядранко Пърлич и петима други обвиняеми, които на първа инстанция през 2013 г. бяха осъдени общо на 111 години затвор за престъпления срещу босненски мюсюлмани по време на войната от 1992-1995 г. През март тази година прокуратурата на трибунала поиска Апелативната камара да увеличи присъдите до общо 220 години. В заключителната си реч обвинителите изтъкнаха, че престъпленията над босненските мюсюлмани са били масови, няколко десетки хиляди души са били прогонени от домовете си, няколко хиляди са били пленени и държани при тежки условия и изпращани на принудителен труд, при което някои от тях са изгубили живота си. Това ще бъде последното заседание на Международния трибунал, който бе създаден в разгара на конфликта на Балканите. Трибуналът затваря врати следващия месец след почти четвърт век работа, посветена на това да изслуша и съди тези, които са извършили най-големите зверства в Европа след Втората световна война.", "date": "2017.11.29", "title": "Трибуналът за военните престъпления в бивша Югославия се събира за последното си заседание"}
{"url": "http://www.dnevnik.bg/zelen/2017/11/29/3087134_bulgariia_e_otchela_pred_brjuksel_merki_sreshtu/", "text": "Министърът на околната среда и водите Нено Димов е представил пред еврокомисаря по околна среда, морско дело и рибарство Кармену Велла какви мерки смята да предприеме България за подобряване на мръсния въздух в страната, съобщават от пресцентъра на ведомството му, но не посочват какви са били представените мерки. Причината за работната им среща в Брюксел е нуждата от спешни мерки заради наказателната процедура срещу България заради бездействието на отговорните институции срещу мръсния въздух години наред. На 5 април 2017 г. Съдът на Европейския съюз осъди България заради систематичното превишаване на допустимите норми за замърсяване с фини прахови частици, както и заради липсата на ефективни мерки за справяне с проблема в периода от 2007 г. до 2014 г. От МОСВ посочват, че заявените ангажименти са били дискутирани и подкрепени на високо политическо ниво на конференцията \"Проблеми и решения за подобряване качеството на атмосферния въздух\" в петък миналата седмица в София. На посочената конференция, отразена от \"Дневник\", не бяха обявени конкретни ангжименти и действия срещу смога и основните му източници - битовото отопление и транспорта през този зимен сезон. За следващите години упртавляващите предвиждат стандарт за ограничаване на най-вредните въглища за горене в домакинствата. Мнението на експерти от МОСВ обаче е, че въвеждането му ще е много трудно реализуемо. На срещата в петък беше обявено още, че въглищата и брикетите трябва се продават пакетирани и предлаганите на пазара да са с по-ниско съдържание на сяра и пепел. Необходима е и подмяна на уредите за отопление и въвеждане на такива с екологичен дизайн. КАТ трябва да засили контрола по пътищата за замърсяващите коли. Законодателни промени трябва да наложат контрол и на пунктовете за изкупуване на вторични суровини, за да не могат да се предават катализатори заради ценните метали, които съдържат. Ще се предложат и данъчни и други стимули за закупуване на електромобили и за изграждане на система за зареждането им. По време на срещата с еврокомисарят българската страна се е ангажирала \"в най-скоро време да бъде изработен график за прилагането на мерките\", пише в съобщението на МОСВ. \"Дневник\" изпрати запитване до екоминистерството и Европейската комисия за уточняването на заявените пред еврокомисаря мерки срещу мръсния въздух. Следващата работна среща с Европейската комисия по въпроса ще бъде в края на януари. Проблемът ще бъде дискутиран и на конференция за екоиновации и чистота на въздуха под патронажа на Българското председателство през февруари в София. В срещата в Брюксел са участвали зам.-министрите на енергетиката Жечо Станков, на транспорта, информационните технологии и съобщенията Ангел Попов, на икономиката Лъчезар Борисов и зам.-кметовете по екология на София – Йоана Христова, на Бургас – Руска Бояджиева и на Асеновград – Петър Бояджиев.", "date": "2017.11.29", "title": "България е отчела пред Брюксел мерки срещу мръсния въздух"}
{"url": "http://www.dnevnik.bg/sviat/2017/11/29/3087142_zadurjan_v_sauditska_arabiia_princ_otkupi_svobodata_si/", "text": "Високопоставеният саудитски принц Митеб бин Абдулах, смятан навремето за главен претендент за трона, бе освободен вчера от ареста след \"приемливо споразумение\", заплащайки на властите над един милиард долара. Това съобщи днес саудитски представител, участващ в кампанията срещу корупцията в кралството, предаде Ройтерс, цитирана от БТА. Митеб, който бе началник на елитната Национална гвардия, беше сред десетките членове на кралското семейство, министри и други бивши и настоящи висши чиновници,  обхванати от мащабно разследване за корупция , предприето от престолонаследника принц Мохамед бин Салман. Според източника на Ройтерс не е известна сумата срещу която Митеб е бил пуснат на свобода, но се смятало, че тя надхвърля \"еквивалента на един милиард долара\". \"Ясно е, че споразумението включва и признание в корупция\", каза още източникът. Той добави, че още три лица, заподозрени в корупция, са се споразумели с властите и че прокуратурата е решила до освободи известен брой от задържаните и да предяви обвинения към най-малко петима от тях.", "date": "2017.11.29", "title": "Задържан в Саудитска Арабия принц откупи свободата си срещу 1 млрд. долара"}
{"url": "http://www.dnevnik.bg/sport/2017/11/29/3087146_martin_kamburov_iska_da_stane_vtoriiat_igrach_v/", "text": "Нападателят на \"Берое\" Мартин Камбуров си постави за цел да стане вторият играч в историята на българския футбол, стигнал 200 гола. Той  вкара за равенството 1:1 с \"Ботев\" в Пловдив и вече има 195 попадения в елита . Състезателят на старозагорци се доближи на един гол от Наско Сираков. Единственият футболист с повече от 200 гола в елита е Петър Жеков с 253. \"Помня първия си гол с екипа на \"Ботев\", а сега 195-ия точно срещу тях. Още доста години след мен няма да могат да подобрят рекорда ми. Имало е мачове, където в шест поредни кръга не съм вкарвал гол\", заяви Камбуров. \"Обещавам, че ще вкарам 200 гола, стига да съм здрав, Целта ми е да съм втори в класацията\", продължи нападателят. Той посочи, че е обмислял да прекрати кариерата си миналото лято. И добави, че се е надявал това да стане в \"Локомотив\" (Пловдив), но е благодарен, че след раздялата си с черно-белите от \"Берое\" са го привлекли. \"Голът е важен, защото останахме на три точки пред \"Ботев\". Мачът беше равностоен до дузпата, но след нея дадохме инициативата на домакините. Трябва да сме доволни от тази точка, защото \"Ботев\" е доста добър отбор. Искам да поздравя Боби (Цонев) за хубавото центриране между двамата централни бранители на \"Ботев\", заяви Камбуров.", "date": "2017.11.29", "title": "Мартин Камбуров иска да стане вторият играч в историята на българския футбол с 200 гола"}
{"url": "http://www.dnevnik.bg/sport/2017/11/29/3087150_paraplaneristut_veselin_ovcharov_shte_e_gost_na_dnite/", "text": "Парапланеристът Веселин Овчаров ще е сред специалните гости на  \"Дните на предизвикателствата\" . Фестивалът, чиято тема са спортове на открито, туризъм, екология и активен начин на живот, започва днес в София. Овчаров ще представи на сцената на аула \"Максима\" в Университета по архитектура, строителство и геодезия филм за изминалия сезон с атрактивни 360-градусови кадри от небето над най-красивите места на България. Неговото участие ще е в третия ден от фестивала - на 1 декември. Певицата Миленита ще изпълни нова песен \"изцяло в духа на фестивала\" в акомпанимент на автентични латиноамерикански музикални инструменти, обявиха организаторите. Изпълнението ще съпътства презентацията за Латинска Америка, с която ще бъде открита официално вечерната програма на фестивала. \"Дните на предизвикателствата\" включват  богата програма  от филми, представяне на практика на Академия първа помощ, с фокус хипотермия и височинна болест. Достъпът в рамките на дневната програма е свободен, а билети за вечерната програма ще се продават всеки ден от 17.30 във фоайето на аула \"Максима\". Тридневният билет струва 27 лева, еднодневните – по 10 лева.", "date": "2017.11.29", "title": "Парапланеристът Веселин Овчаров ще е гост на \"Дните на предизвикателствата\""}
{"url": "http://www.dnevnik.bg/bulgaria/2017/11/29/3087157_shtom_ima_spor_v_koaliciiata_znachi_ima_prozrachnost_v/", "text": "Щом има спор в коалицията, има прозрачност в управлението, тази теза изрази по Би Ти Ви вицепремиерът Томислав Дончев. Коментирайки действията на вицепремиера Валери Симеонов, той изрази мнение, че колегата му целенасочено се държи провокативно, защото такъв му е характерът. Коментарите на Дончев бяха в отговор на въпрос дали управлението е застрашено от готвения от опозицията вот на недоверие. Вицепремиерът допълни, че вотът на недоверие е утвърдена опозиционна и парламентарна технология, но той не може да постигне ефект в момента. \"Ние все още сме във форма\", каза още вицепремиерът. Според него не би било \"хигиенично\", ако опозицията мълчи само заради европредседателството. Дончев обаче допълни, че не приема като оръжие да се използва и хибридната война. Той е на мнение, че спорът между партиите в парламента трябва да е за политики и за това какво трябва да се направи, а не да се отива към персонални коментари, като при махленски спор. Ефектът от административната реформа щял да се усети догодина В отговор на въпрос, Томислав Дончев каза, че до момента над 17 200 деца, от различни класове, са върнати в училище, но сега битката е те да бъдат задържани в класните стаи. Той допълни, че най-често децата не посещават училище по културни причини, а по-рядко по материални. При това неходещите на училище деца не били само от етносите. \"За една част от българите образованието не е ценност\", обобщи Томислав Дончев. На въпрос за административната реформа вицепремиерът каза, че в момента вървят повече от 200 промени в над 100 закона, които са нужни, за да стане факт тя. \"Само в резултат от мерките за затягане на контрола, ефектът би трябвало да е видим. Осезаемият ефект се очаква в началото на 2018 година\", допълни Томислав Дончев.", "date": "2017.11.29", "title": "Щом има спор в коалицията, значи има прозрачност в управлението, смята Томислав Дончев"}
{"url": "http://www.dnevnik.bg/evropa/novini_ot_es/2017/11/29/3087154_oksfam_chetiri_strani_ot_es_zaslujavat_da_vliazat_v/", "text": "Четири страни от ЕС заслужават да бъдат включени в черния списък с данъчни убежища, който ще бъде представен от Европейската комисия на 5 декември. Това заявява британската неправителствена организация \"Оксфам\" (Oxfam), цитирана от в. \"Паризиен\" и БТА. Самата \"Оксфам\" е съставила черен списък с 39 страни, определяни като \"данъчен рай\", след информацията от досиетата за укриване на данъци от политици и големи компании, известни като СюисЛийкс (SwissLeaks), ЛюксЛийкс (LuxLeaks) и Панама пейпърс (Panama Papers). Трийсет и пет страни извън ЕС, сред които Швейцария и Бермудските острови, са класирани като общоизвестни данъчни убежища. Според Оксфам, ако ЕС прилага собствените си критерии към своите членки, най-малко четири страни щяха да фигурират в списъка: Ирландия, Люксембург, Холандия и Малта. За съставянето на списъка си британската НПО се основава на три критерия: прозрачност, данъчна равнопоставеност и участие в международни форуми по данъчни въпроси. \"Оксфам\" е анализирала статистически данни от Организацията за икономическо сътрудничество и развитие (ОИСР) относно данъчните режими, корпоративните данъци (въз основа на Евростат, Световната банка, МВФ и др.). Посочени са страните, които обменят автоматично информация или по поискване, както и тези, които не прилагат преференциални фискални мерки, например не улесняват създаването на офшорни механизми. Като показател е включено и нулево равнище на лихвите. Според \"Оксфам\", за да бъде достоверен, списъкът трябва да се основава само на обективни критерии и нито една страна не трябва да се изплъзва от него, дори и да е член на ЕС или ако политически натиск й позволява да не бъде включвана в него. Освен това според организацията трябва да бъдат определени и санкции. Данъчните скандали не вредят единствено на европейските страни. Смята се, че развиващите се страни губят годишно около 100 милиарда долара от избягване на данъци, обяснява \"Оксфам\", като припомня, че една трета от тази сума би била достатъчна да се покрият нуждите за здравеопазване в тези страни и да се избегне смъртта на 8 милиона души. За засилване на данъчната и финансовата прозрачност НПО препоръчва ЕС да изисква всички многонационални компании да публикуват доклади за всяка страна, където развиват дейност, с посочване на оборота, броя на служителите и платените данъци.", "date": "2017.11.29", "title": "\"Оксфам\": Четири страни от ЕС заслужават да влязат в черния списък с данъчни убежища"}
{"url": "http://www.dnevnik.bg/na_put/2017/11/29/3074382_fotogaleriia_bulgarskoto_albansko_selo/", "text": "Ивайловграското село с вкусното име Мандрица има забележителна история.", "date": "2017.11.29", "title": "Фотогалерия: Българското албанско село"}
{"url": "http://www.dnevnik.bg/zdrave/2017/11/29/3087164_pacientski_i_lekarski_organizacii_se_obiaviha_sreshtu/", "text": "Пациентски организации \"Заедно с теб\" и \"Национална пациентска организация\", както и от Българския лекарски съюз се обявиха срещу мораториума за плащане от здравната каса на нови лекарства. Той е заложен в бюджета на страната за следващата година, приет на първо четене от  парламентарната комисия по бюджет и финанси . Днес  предстои второ четене на законопроекта в комисията . В писмо до медиите от \"Заедно с теб\" обявиха, че става въпрос за политическо безумие и заплаха за живота на пациентите. От организацията смятат, че пари за иновативни лекарства може да има, когато публичните средства се изразходват разумно и контролирано. \"За съжаление никой от институциите не се заема с контрола, а се избира последствията да ги носи най-уязвимата група в здравеопазването – пациентите\", се казва още в писмото. Д-р Иван Вецев от Национална пациентска организация и председателят на Българския лекарски съюз д-р Венцислав Грозев също обявиха пред БНТ, че контролът на изразходването на средствата от Националната здравноосигурителна каса не е ефективен. Според Вацев мораториумът не решава проблеми, а ги задълбочава, като се отлагат разходи за следващата година. Д-р Венцислав Грозев пък посочи, че още през юли от БЛС са предложили да се планират пари за новите лекарства в бюджета за следващата година. Грозев и Вецев подкрепиха заложената в бюджета липса на финансиране за нови болници. Според председателят на БЛС 330 болници за страна като България са много, но вината за това не е на пациентите.", "date": "2017.11.29", "title": "Пациентски и лекарски организации се обявиха срещу мораториума за нови лекарства от касата"}
{"url": "http://www.dnevnik.bg/evropa/2017/11/29/3087159_surbiia_zapochna_izgrajdaneto_na_finansirana_ot_kitai/", "text": "Сърбия започна вчера изграждането на финансирана от Китай железопътна линия в опит да подобри инфраструктурата в балканската страна - усилие, което също се очаква да укрепи влиянието на Пекин в Европа, съобщи \"Ройтерс\", цитирана от БТА. През май Сърбия взе кредит от 297.6 милиона долара от китайската \"Ексим Банк\" за модернизиране на отсечка от железопътната линия между Белград и унгарската столица Будапеща. Пекин вижда в Сърбия, която е кандидат за членство в ЕС, и Унгария, която е членка на ЕС, част от своята инициатива \"Един пояс, един път\", имаща за цел да отвори нови външнотърговски връзки за китайските фирми. Високоскоростната железопътна връзка между Белград и Будапеща се очаква да възлезе на 3.2 милиарда евро и да се превърне в главен транспортен път за китайските стоки, които пристигат по море в гръцкото пристанище Пирея до други части в Европа. На строителната площадка в белградския квартал Земун премиерът Ана Бърнабич заяви, че 30-километровата отсечка на железопътната линия от Белград до Стара Пазова е важна стъпка напред. \"Този проект е първият трансграничен проект в рамките на инициативата \"16+1\"...това е първият проект между Китай и ЕС, включващ Сърбия\", каза тя. По-рано вчера на срещата на върха \"16+1\" на страните от Централна и Източна Европа и Китай Бърнабич разговаря с китайския си колега Ли Къцян и унгарския премиер Виктор Орбан за бъдещото сътрудничество. Изграждането на унгарската част от железопътната линия, на стойност около 2.1 милиарда долара, се очаква да започне през 2020 г., като китайската \"Ексим Банк\" ще отпусне кредит, покриващ 85% от сумата.", "date": "2017.11.29", "title": "Сърбия започна изграждането на финансирана от Китай ж.п. линия до Будапеща"}
{"url": "http://www.dnevnik.bg/zelen/2017/11/29/3087166_kak_hranilkite_spasiavat_poinite_ptici_prez_zimata/", "text": "С настъпването на зимата от Българското дружество за защита на птиците напомнят, че хората могат да помогнат на дивите пойни птици в студа. Предлагането на храна на птиците през зимните месеци е в основата на кампанията им \"Зрънце любов\". През зимните месеци на птиците им е студено, освен това им е трудно да намират естествената си храна, каквито са насекомите. Активистите призовават гражданите да поставят хранилки със суров слънчоглед на прозореца си, пред блока или в парка. Голям, син, черен или дългоопашат синигер, горска зидарка, червеногръдка, щиглец, чинка, зеленика, врабче и много други видове ще долитат ежеминутно до хранилката, обясняват еколозите. Веднъж научили мястото, на което се предлага храна, птиците ще започнат да идват редовно и ще стават все повече и повече. Важно е хранилката да не остава празна, защото птиците разчитат на семената в нея. Храната, богата на мазнини, е важна за оцеляването на пойните птици, които не отлитат на юг и остават. Целта на кампанията \"Зрънце любов\" е не само да помогне на малките крилати обитатели на парковете и градините в критичните за тях зимни дни, но и да стимулира хората да потърсят един по-необичаен контакт с природата. Всеки може да отбележи хранилката си на интерактивна карта на сайта на БДЗП, където близо 2000 души от цяла България вече са обозначили своята грижа за природата.", "date": "2017.11.29", "title": "Как хранилките спасяват пойните птици през зимата"}
{"url": "http://www.dnevnik.bg/bulgaria/2017/11/29/3087182_opasnite_iazoviri_v_bulgariia_sa_pod_200_obiaviha_ot/", "text": "Към момента опасните язовири в България са под 200, каза днес по Би Ти Ви директорът на Дирекция \"Язовирни стени и съоръжения\" към агенцията за метрологичен и технически надзор Кирил Войнов. \"Ние не стопанисваме язовирите, ние сме надзорен орган\", уточни той. Войнов добави, че 4523 язовира в страната са на кметовете, които трябва да се отделят средства за тяхната поддръжка. До момента, заради открити нарушения, са били издадени 434 акта и 230 наказателни постановления. Изпълнените предписания били 61. При нарушения, санкцията е 1000 лв. и тя се налага на стопанина на обекта, като в повечето случаи това били кметовете. Имало обаче представители на местната власт, които се криели от служителите на дирекцията. По отношение на яз. Бели Искър и притесненията на живеещите в близост, Кирил Войнов обясни, че принципал на обекта е МРРБ, а нивото на водата се поддържа такива, че да гарантира нормална експлоатация на язовирната стена. Той допълни, че след потопа в Бургаско, който взе човешки жертви, дирекцията вече получава прогноза за времето от БАН на всеки 24 часа, а не както до сега с данни за пет дни. Кирил Войнов обяви още, че при създаването на дирекция \"Язовирни стени и съоръжения\" тя е получила \"в насипно състояние\" информацията за язовирите у нас и две години по-късно все още има \"400-500 гьола\", които не са установени.", "date": "2017.11.29", "title": "Опасните язовири в България са под 200, обявиха от дирекцията за техния контрол"}
{"url": "http://www.dnevnik.bg/ot_vas/galeriiotvas/2017/11/29/3087170_sin_noemvriiski_sniag/", "text": "Начеващият снеговалеж в София представлява предизвикателство за всички фотографи, особено по време на т.нар. \"син час\" - граничната зона около изгрев или залез слънце, когато пейзажът придобива характерен син оттенък. Граничната цветова и времева зона няма как да не ми припомни за \"Нощта през Средновековието\" на проф. Цочо Бояджиев, тази българска класика на медиевистиката. ", "date": "2017.11.29", "title": "Син ноемврийски сняг"}
{"url": "http://www.dnevnik.bg/evropa/evropeiski_parlament/novini_za_ep/2017/11/29/3087189_evrodeputati_iskat_da_blokirat_predlojenieto_za/", "text": "Европейският парламент може да наложи вето на предложението на Европейската комисия да се разреши употребата на фосфати в дюнерите. Евродепутатите от здравната комисия в парламента изразиха сериозно безпокойство за последиците върху здравето от използването на фосфатите като хранителни добавки, предаде пресслужбата на институцията. Те се обявиха против предложението на еврокомисията да се разреши употребата на фосфорна киселина, ди- и трифосфати и полифосфати (E 338-452) в месото, използвано за приготвянето на дюнери, независимо дали то е овнешко, агнешко, телешко или пилешко. Ако европарламентът в пълен състав подкрепи позицията на комисията с абсолютно мнозинство (376 гласа), предложението ще бъде блокирано и еврокомисията ще трябва да обмисли нови предложения. Правилата на ЕС като цяло не разрешават използването на фосфатни добавки в приготвянето на месото. Но поради натрупването на изключения те все по-често се употребяват, за да запазят вкуса и да задържат водата. Евродепутатите посочват като аргумент резултатите от научен доклад от 2012 г., според който има потенциална връзка между фосфатните добавки в храната и засиления риск от сърдечно-съдови заболявания. Според Европейския орган за безопасност на храните обаче рискът не може да се отдава на приема на фосфор като цяло или на фосфатните добавки.", "date": "2017.11.29", "title": "Евродепутати искат да блокират предложението за използване на фосфати в дюнерите"}
{"url": "http://www.dnevnik.bg/bulgaria/2017/11/29/3087194_stolichnata_obshtina_shte_sudi_muja_schupil_statuiata/", "text": "Столичната община ще заведе граждански иск срещу мъжа, който счупи статуята във фонтана пред Народния театър при опит да си направи селфи. Това съобщи по Би Ти Ви заместник-кметът на София Тодор Чобанов. Той изрази разочарование, че извършителят е бил оправдан от съда по делото за хулиганство. Чобанов пресметна, че възстановяването на статуята на гимнастичката ще струва няколко хиляди лева, а тя може да бъде върната на мястото си през пролетта. В момента повредената творба е прибрана в Софийската градска художествена галерия. Карта от мозайка вместо фонтан на бул. \"Витоша\"? В отговор на въпрос Тодор Чобанов обяви, че вероятно около Нова година ще започне процедурата за избор на проект за паметника до НДК, който да замени разрушения монумент. Заместник-кметът уточни, че паметникът в памет за загиналите от Първи и Шести пехотен полк, участвали в сраженията от Сръбско-българската война (1885 г.), Балканските войни (1912-1913 г.) и Първата световна война (1915-1918 г.), изграден през 1934 година, не може да бъде възстановен в автентичния си вид. Това е така, защото, от една страна, той е използвал калкани на сгради, които сега не съществуват, а освен това и нивата в парка били други. Попитан за съдбата на спорния фонтан на бул. \"Витоша\", Чобанов каза, че се работи по идея да се направи на него карта от мозайка, която да насочва към планината Витоша.", "date": "2017.11.29", "title": "Столичната община ще съди мъжа, счупил статуята във фонтана пред Народния театър"}
{"url": "http://www.dnevnik.bg/photos/2017/11/29/3087210_fotogaleriia_papata_ne_spomena_rohingite_v_rechta_si_v/", "text": "Папа Франциск пристигна в Мианма. Това е първото посещение на глава на Римокатолическата църква в тази страна. Само 700 хиляди от 51-милионното население на Мианма са католици. Папата ще бъде в Мианма от 27 до 30 ноември, а от 30 ноември до 2 декември ще посети Бангладеш. Пътуването му е било планирано преди ескалирането на кризата с рохингите.", "date": "2017.11.29", "title": "Фотогалерия: Папата не спомена рохингите в речта си в Мианма"}
{"url": "http://www.dnevnik.bg/sport/2017/11/29/3087091_video_kak_da_hvanesh_samoleta_po_vreme_na_polet/", "text": "Вероятно на всеки човек се е случвало да гони автобус, влак или самолет. Но какво правите, ако не успеете? Двама екстремни състезатели показаха как може да хванете самолета дори когато вече е излетял. Френските бейзджъмпъри Фредерик Фюже и Винс Рефе скочиха от скала в Алпите и успяха да се вмъкнат в малък самолет по време на полет. Проектът беше наречен \"Врата в небето\" (A Door In The Sky), а целта - след скока от скалата двамата състезатели да прелетят и да влязат в самолета през отвор с размер около един квадратен метър. \"Искахме да отбележим 20-ата годишнина от постижението на Патрик де Гайардон, който през 1997 г. скочи от самолет с уингсют (крило костюм) и след това се върна обратно в самолета. Той е пионер и ние искахме да пресъздадем опита му. В началото на годината се събудих един ден и казах на Фред: \"Трябва да го направим, но да скочим от скала\", заяви Рефе в сайта на \"Ред бул\". Двамата познават отлично пилота Филип Бувие, с когото са направили около сто полета. \"Това беше отборна работа\", каза Рефе. \"Беше яко, но и малко странно. Свикнали сме да скачаме от самолети, но тук трябваше да влезем в него. Усещането е странно. Когато влизаш в самолета, виждаш твоя приятел да лети по-близо и по-близо, невероятно е. Беше емоционално за нас, защото работихме здраво, за да го направим\", добави той. Според Рефе това е бил най-лудият проект в кариерата му. \"Необходими са ти умения, концентрация и много работа. Трябваше да обезопасим самолета, за да не се нараним, ако го докоснем. Погрижихме се и за парашутите, така че да не се отворят прекалено бързо, ако докоснем самолета. Но най-големият риск беше скокът от скалата. В крайна сметка влязохме в самолета 20 пъти\", заяви Рефе.", "date": "2017.11.29", "title": "Видео: Как да хванеш самолета по време на полет"}
{"url": "http://www.dnevnik.bg/evropa/novini_ot_es/2017/11/29/3087233_deili_telegraf_london_otstupi_pred_es_za_smetkata_za/", "text": "Великобритания отстъпи пред исканията на Европейския съюз и се съгласи да изпълни изцяло финансовите си ангажименти, определени от Брюксел, с което отвори вратата за потенциален пробив в разговорите през декември, предаде \"Файненшъл таймс\". Източници и от двете страни потвърдиха, че е било постигнато принципно споразумение за исканите от ЕС 60 милиарда евро преди ключова среща в понеделник между премиера Тереза Мей и председателя на Европейската комисия Жан-Клод Юнкер, пише \"Дейли телеграф\". Два източника потвърдиха, че условията са били договорени на среща в Брюксел миналата седмица след интензивни дискусии, водени от Оливър Робинс, главния преговарящ на Великобритания за Брекзит. Според изданието назованата цифра (между 45 и 55 млрд.) съзнателно е оставена отворена за интерпретации и ще зависи от това как всяка страна изчислява резултата по договорена методология. Главният преговарящ на ЕС за Брекзит Мишел Барние днес коментира, че \"все още работи\" за постигането на споразумение с Великобритания за излизането й от блока, предаде \"Ройтерс\". \"Файненшъл таймс\" пише, че според няколко дипломати, запознати с разговорите, Великобритания ще поеме задълженията си към ЕС на стойност до 100 млрд. евро, макар че нетните плащания, разпределени в няколко десетилетия, могат да спаднат до под половината от тази сума. Очаква се премиерът Тереза Мей да представи официално офертата следващата седмица като част от пакетна сделка, ако бъде постигнато споразумение по останалите въпроси – за правата на гражданите и за границата между Северна Ирландия и Република Ирландия. Преговарящите работят по това как да представят споразумението като нетна оценка. Британската страна настоява за сума между 40 и 45 милиарда евро, след като се направят някои приспадания. \"Те обещаха да покрият всичко, не ни интересува какъв е начинът им за изчисляване\", коментира високопоставен дипломат от ЕС. И двете страни казват, че няма да бъде договорена никаква финална сума следващата седмица. Изчисляване на сумата  Лондон планира да избегне сделка за плащането на еднократна сума и вместо това ще разработи система за редовно изчисляеми плащания през следващите години, когато идва срокът за покриването на определени задължения. При този модел пенсиите на служителите в ЕС например може да се изплащат на базата на годишни разходи, което означава, че няма да има никаква крайна сума за т.нар. сметка за Брекзит до смъртта на последния пенсиониран служител, което ще е след много десетилетия. Политическият компромис, договорен между Лондон и Брюксел, има за цел да гарантира на останалите 27 държави членки, че няма да има дупка след Брекзит в изпълнението на сегашния бюджет на ЕС и ще позволи на Великобритания да посочи много по-ниски оценки за нетни плащания и условни задължения. Мей спечели подкрепата на кабинета си, за да преодолее застоя в разговорите за Брекзит с по-висока финансова оферта, но при условие че тя е обвързана с добро търговско споразумение. Британски министри дадоха ясно да се разбере, че \"нищо не е договорено, докато не бъде договорено всичко\".", "date": "2017.11.29", "title": "\"Дейли телеграф\": Лондон отстъпи пред ЕС за сметката за Брекзит"}
{"url": "http://www.dnevnik.bg/biznes/2017/11/29/3087229_i_prez_oktomvri_zaemite_produljavat_da_poevtiniavat/", "text": "Лихвите по кредитите продължават леко да спадат, притиснати от голямата конкуренция и високата ликвидност на банките. Лихвите по депозитите продължават да пълзят леко надолу. Това показват данните на БНБ за октомври, цитирани в днешния брой на  \"Капитал daily\" . През месеца потребителските заеми в левове са се понижили с 0.02 пр.п. до 8.06%. В евро понижението е по-видимо – с 0.39 пр.п. до 4.56%. При жилищните заеми движението също е в тази посока - средната пазарна лихва за ипотечен заем в левове през месеца е била 3.87%, а в евро - 4.08%. Конкуренцията в жилищното кредитиране в момента води до реално сключване на договори за заеми при лихви около 3–3.5%, а вече две банки предложиха и промоционални оферти с лихви под 3% - Societe Genrale Експресбанк, а преди нея и Банка Пиреос има предложения с лихви от 2.99%, посочва изданието. При лихвите по кредити за бизнеса през октомври е имало по-видимо намаление. Тези в левове са се понижили с 0.59 пр.п. до 3.31% средно за пазара, а тези в евро с 0.74 пр.п. до 2.54%. При левовите спестявания на домакинствата средната за пазара лихва вече четири месеца поред от юли насам остава непроменена – 0.16%. При депозитите в евро има известни месечни корекции, но като цяло колебанията са малки - за октомври средната ефективна е била 0.17%, колкото е била и през юли, повишавайки се с 0.02 процентни пункта. Достигнатите нива са на предела, като реално големите банки не дават повече от 0.02% по едногодишни депозити и е ясно, че по-нататъшни понижения не са възможни. Вече има банка, при която предстои въвеждане на нулеви лихви по депозити на физически лица – Прокредитбанк. За обръщане на тенденцията обаче все още не се говори. Очакванията в сектора са по-скоро и през следващата година лихвените проценти да не се покачват, като това се отнася и за тези по кредитите.", "date": "2017.11.29", "title": "И през октомври заемите продължават да поевтиняват"}
{"url": "http://www.dnevnik.bg/bulgaria/2017/11/29/3087237_shofyor_na_falshivo_taksi_se_otchel_pred_putnik_-/", "text": "Фалшив таксиметров шофьор в София издал на клиентка - чужденка медицинска, вместо касова бележка, съобщи в репортаж  Нова телевизия. Служителка на словашкото социално министерство Зденка Рихтер пристигнала в София в командировка късно вечерта. Във фоайето на терминал 1 тя била пресрещната от мъж, който й предложил да я закара до хотела с такси. Тя се съгласила, а той взел багажа й, но вместо да тръгне към стоянката на такситата се придвижил към отдалечен малък паркинг. Чужденката не се решила да възрази, защото било късно, тъмно, а и багажът й бил в неговите ръце, разказа потърпевшата. \"Той ми даде това. Колегите ми казаха, че това е бележка, ако си в болница\", разказа Зденка Рихтер пред репортер на Нова телевизия и показа попълнена на ръка медицинска бележка, на която е написана \"цената\" на превоза - 10 евро. ", "date": "2017.11.29", "title": "Шофьор на фалшиво такси се отчел пред пътник - чужденец с медицинска вместо касова бележка"}
{"url": "http://www.dnevnik.bg/sviat/2017/11/29/3087078_samoletut_na_borisov_e_pravil_neobichaini_manevri_na/", "text": "Самолетът, с който премиерът Бойко Борисов пристигна на  посещение в кралство Саудитска Арабия , е направил маневра над иранското въздушно пространство по пътя за Рияд. Това показват данни от сайта Flight Radar, който проследява полети в реално време. В последвало съобщение до медиите правителството потвърди информацията и обяви, че самолетът е получил неочакван отказ за прелитане над Иран, а временно управляващият иранското посолство у нас е извикан от Министерството на външните работи. Сигналът беше получен от читател на \"Дневник\", който изпрати и скрийншот от траекторията на самолета. Моделът и обозначенията му - \"Еърбъс А319\" с регистрационен номер LZ-AOB, съвпадат с този на правителствения авиоотряд АО-28, с който делегацията отпътува за кралството. Радарните данни - потвърдени и от справка на \"Дневник\" в приложението на Flight Radar - сочат, че от Турция самолетът е навлязъл във въздушното пространство над Западен Иран, но впоследствие е пресякъл отново границата с Турция и се е отклонил на юг през Ирак. Обичайният маршрут, използван от превозвачи на Балканите към Арабския полуостров, минава през Турция, Средиземно море и Египет и избягва Сирия и Ирак. Това се илюстрира и от снимка на трасетата в района от сутринта на 29 ноември, на която се вижда, че повечето авиокомпании заобикалят небето на двете държави. Минаващите през Иран са на път за страни като Кувейт и Обединените арабски емирства, докато за Саудитска Арабия се лети над Египет и Източното Средиземноморие. \"Имаме разрешение за полет над Иран\" От друга страна, отношенията между Иран и Саудитска Арабия са достигнали едно от най-ниските си равнища за последните десетилетия. Уахабитското кралство забрани миналата година полети от и до Иран, а ислямската република рядко допуска във въздушното си пространство самолети от и до летища в уахабитското кралство. \"Дневник\" потърси Министерството на външните работи за коментар, но пресцентърът му пренасочи към Правителствената информационна служба. Нейни представители отказаха коментар и обясниха, че ще проверят информацията. По-късно от пресслужбата на кабинета разпространиха изявление до медиите, според което \"правителственият самолет е притежавал необходимите дипломатически разрешения за полет над иранското въздушно пространство\". Кабинетът цитира външния министър Екатерина Захариева, която е в Рияд като част от делегацията на Борисов. \"Полученият в последният момент отказ за прелитане е необясним и поради тази причина днес в МВнР в София е извикан временно управляващият иранското посолство у нас,\" пише още пресслужбата. \"След като екипажът е получил искането за излизане от иранското въздушно пространство, той се е върнал към Турция и със съдействието на турските власти е получено разрешение за осъществяване на полета над иракска територия, обясни вицепремиерът. Тя изрично подчерта, че българската страна е имала официално издадено разрешение за преминаване през територията на Иран и за отиване, и за връщане, още преди осъществяването на полета и всякакви твърдения за липса на разрешение и неспазване на процедурите, са неверни и спекулативни.\" Думите на Захариева същевременно не обясняват решението да се използва иранското въздушно пространство за пътуването до Рияд. Представетили на иранското посолство, потърсени от \"Дневник\", за момента се въздържат от коментар.", "date": "2017.11.29", "title": "Самолетът на Борисов е правил необичайни маневри на път за Саудитска Арабия (допълнена)"}
{"url": "http://www.dnevnik.bg/bulgaria/2017/11/29/3087247_krediten_konsultant_uspia_za_vtori_put_da_prisvoi_pari/", "text": "Районната прокуратура в Стара Загора внесе в съда обвинителен акт срещу 33-годишна жена за присвояване на пари. Тя е успяла да отклони към себе си 26 300 лв. чрез данните от документите на шест души, като престъплението е станало в периода от края на ноември 2013 г. до средата на февруари 2014 г., съобщиха от прокуратурата. Жената е работела като кредитен консултант в офис на финансово дружество в Стара Загора. Тя е набирала клиенти, които имат нужда от пари, и е подготвяла съответните документи за отпускането на кредити. Документите за всеки кредит се преглеждали лично от нея, след което ги изпращала в централата в София за одобрение. Тя обаче използвала данните на шест души, като подготвила документи, върху които имитирала подписа им. Тя посочвала фалшив настоящ адрес, различна месторабота и друг телефон за контакт. Обвиняемата сама изписала ръкописния текст в договорите, като посочила за кредитен експерт свой колега, а вместо банкова сметка на клиента за изплащане на заема тя отразила свои банкови сметки. По този начин от кредитната институция превели по сметките на жената общата сума от 26 300 лева. По делото са били извършени експертизи, разпитани свидетели, приложени веществени доказателства и др. 33-годишната обвиняема вече е осъждана за подобно престъпление. За месец и половина в края на 2012 г. и началото на 2013 г., пак с използването на данните на клиенти на компанията, тя източила от дружеството 15 хил. лв. Била е осъдена на две години \"лишаване от свобода\" условно с изпитателен срок от пет години. Ако съдът я признае за виновна за сегашното ѝ деяние, тя може да получи наказание лишаване от свобода от 2 до 8 години и конфискация на част или на цялото ѝ имущество.", "date": "2017.11.29", "title": "Кредитен консултант успя за втори път да присвои пари на клиенти, като използва личните им данни"}
{"url": "http://www.dnevnik.bg/skorost/2017/11/29/3087252_obiaveni_sa_finalistite_v_konkursa_avtomobil_na/", "text": "Журито на конкурса \"Автомобил на годината за Европа\" обяви седемте модела, стигнали до финалната фаза. Това са  \"Алфа Ромео Стелвио\" ,  \"Ауди\" А8 ,  БМВ Серия 5 ,  \"Ситроен С3 Еъркрос\" ,  \"Киа Стингър\" ,  \"Сеат Ибиса\"  и  \"Волво\" ХС40 . Те са подбрани между 37 номинирани модела, излезли на пазара през тази година. Изборът беше направен от 58 пишещи по темата журналисти от 22 европейски страни. Измежду седемте финалисти ще бъде избрана колата на годината за Европа, която ще бъде съобщена на 5 март, ден преди да отвори врати автосалонът в Женева. Миналата година автомобил на годината в Европа  стана \"Пежо\" 3008 .", "date": "2017.11.29", "title": "Обявени са финалистите в конкурса \"Автомобил на годината за Европа\""}
{"url": "http://www.dnevnik.bg/biznes/2017/11/29/3087250_nesigurnost_i_konkurenciia_pritiskat_stroitelniia/", "text": "През ноември общият показател на бизнес климата остава приблизително на нивото си от предходния месец, съобщи Националният статистически институт. Подобрение на стопанската конюнктура е регистрирано в промишлеността и търговията на дребно, докато в сектора на услугите запазва равнището си от октомври. Единствено в строителството показателят се понижава.  Съставният показател \"бизнес климат в промишлеността\" се повишава с 1.2 пункта в резултат на оптимистичните очаквания на промишлените предприемачи за бизнес състоянието на предприятията през следващите шест месеца. Същевременно настоящата производствена активност се оценява като леко намалена, докато прогнозите за дейността през следващите три месеца са по-благоприятни. Факторът, затрудняващ в най-голяма степен предприятията, продължава да бъде несигурната икономическа среда, следван от недостига на работна сила. Относно продажните цени в промишлеността мениджърите прогнозират запазване на тяхното равнище през следващите три месеца.  През ноември съставният показател \"бизнес климат в строителството\" се понижава с 2.7 пункта, което се дължи на по-резервираните оценки и очаквания на строителните предприемачи за бизнес състоянието на предприятията. По тяхно мнение се наблюдава известно подобрение на настоящата строителна активност, но прогнозите им за следващите три месеца са по-неблагоприятни. Несигурната икономическа среда, конкуренцията в бранша и недостигът на работна сила остават основните пречки за развитието на бизнеса. По отношение на продажните цени в строителството очакванията на мениджърите са те да останат без промяна през следващите три месеца.  Съставният показател \"бизнес климат в търговията на дребно\" се увеличава с 1 пункт в сравнение с октомври в резултат на подобрените очаквания на търговците на дребно за бизнес състоянието на предприятията през следващите шест месеца. Същевременно и прогнозите им за обема на продажбите през следващите три месеца остават благоприятни, макар и по-резервирани спрямо предходния месец. Факторите \"конкуренция в бранша\", \"недостатъчно търсене\" и \"несигурна икономическа среда\" продължават да затрудняват в най-голяма степен дейността на предприятията. Търговците очакват продажните цени да останат без промяна през следващите три месеца. През ноември съставният показател \"бизнес климат в сектора на услугите\" запазва нивото си от октомври. Балансовият показател за настоящото бизнес състояние на предприятията намалява с 1.6 пункта поради изместване на оценките на мениджърите към по-умерените мнения. В прогнозите си за развитието на бизнеса през следващите шест месеца обаче те са оптимисти, като и очакванията им за търсенето на услуги през следващите три месеца са благоприятни. Най-сериозните проблеми за дейността остават свързани с конкуренцията в бранша и несигурната икономическа среда. По-голяма част от мениджърите очакват продажните цени в сектора да запазят своето равнище през следващите три месеца. ", "date": "2017.11.29", "title": "Несигурност и конкуренция притискат строителния бизнес през ноември"}
{"url": "http://www.dnevnik.bg/skorost/2017/11/29/3087278_ministur_nankov_se_oplaka_ot_niskite_globi_za/", "text": "Глобата за проблеми с гумите е твърде ниска, за да накара водачите да вземат предвид този аспект от подготовката на автомобилите за зимата. Това мнение изрази на пресконференция днес министърът на регионалното развитие и благоустройството Николай Нанков, цитиран от агенция \"Фокус\". Той припомни, че ако през зимата автомобилите не са гуми с грайфер над 4 мм, санкцията е от 50 до 150 лв. \"Тези ниски санкции предполагат водачите да не подменят гумите си. Виждаме в какви ситуации изпада обществото. Два тежкотоварни автомобила са в състояние да запушат половин България\", посочи Нанков. Той коментира работата на почистващите фирми при снеговалежа от началото на тази седмица. Министърът отчете, че е имало проблеми по автомагистралите \"Хемус\" и \"Тракия\". На \"Хемус\" обаче проблемът дошъл от катастрофирал заради заспал шофьор ТИР. \"В участъка на \"Тракия\", в който имаше километрично задръстване, бяха блокирани и снегопочистващи машини. Нямахме нито бедстващи хора, нито кризисни ситуации в старопланинските проходи. Мнението ми е, че работата е добра. Винаги може и повече. Ще наложим и санкции, ако има пропуски от поддържащите фирми\", обясни Николай Нанков. Той допълни, че имам и известни бележки за поддръжката на някои от участъците на републиканската пътна мрежа. В петък ще стане ясно и къде ще наложим санкции\", коментира Нанков. Има недостиг на шофьори на снегорини Според председателя на управителния съвет на Агенция \"Пътна инфраструктура\" инж. Дончо Атанасов зимното поддържане на България е на добро ниво и изисква огромни усилия. \"Поддържането на \"Тракия\" е било винаги приоритет. Няма как 1000 км магистрали, когато започне обилен снеговалеж, да бъдат на асфалт. Значително сме подобрили качеството на зимното поддържане. Стараем се с оглед на огромния тежкотоварен трафик да поддържаме максимално на асфалт\", каза той. По думите му проблем пред целия бранш е, че има огромен недостиг на кадри. \"Все по-драстичен е недостигът от шофьори и всичко, което е свързано с управление на техниката. Не знам какво ще правим. Недостигът на кадри ще става все повече и повече. Няма млади хора механизатори. При 3200 машини ни трябват около 6000 шофьори\", каза още инж. Дончо Атанасов.", "date": "2017.11.29", "title": "Министър Нанков се оплака от ниските глоби за проблемни гуми"}
{"url": "http://www.dnevnik.bg/sport/2017/11/29/3087280_manchestur_siti_shte_smeni_naiki_s_puma_ot_2019_g/", "text": "Лидерът във Висшата лига  \"Манчестър сити\"  ще смени доставчика си на спортна екипировка. \"Гражданите\", които от 2013 г. са обличани от американския концерн \"Найки\", ще го сменят с \"Пума\" от сезон 2019/20, информира \"Дейли мейл\", позовавайки се на високопоставен източник от клуба. По неофициални данни годишно \"Сити\" ще получава по 50 млн. паунда годишно, което е сериозно увеличение от сегашната сделка на клуба. Шестгодишният договор с \"Найки\" изтича през 2019 г., а той беше за 72 млн. паунда общо, което прави по 12 млн. на година. По този показател \"Сити\" е едва на шесто място от клубовете във Висшата лига след  \"Манчестър юнайтед\" (\"Адидас\" по 75 млн. паунда годишно до 2025 г.) , \"Челси\" (\"Найки\" по 60 млн. паунда до 2032 г.), \"Арсенал\" (\"Пума\" до 2019 г. по 30 млн. паунда), \"Ливърпул\" (New Balance по 28 млн. паунда до 2018 г.) и \"Тотнъм\" (\"Найки\" по 25 млн. паунда на година). От \"Пума\" искат да си осигурят един от водещите тимове в света с оглед на изтичащата сделка с \"Арсенал\". \"Сити\" е притегателна сила заради успехите си в последните години и нарастващата фенска маса по целия свят. Освен това в състава на \"гражданите\" играе Серхио Агуеро, който е най-известният футболист, който носи обувките на германския производител. Извън Германия, където \"Пума\" облича \"Борусия\" (Дортмунд) и \"Борусия\" (Мьонхенгладбах), марката навлиза и в останалите страни от Европа. От следващия сезон  \"Милан\"  ще смени дългогодишния си партньор \"Адидас\" (марката облича \"росонерите\" почти без прекъсване от 1990 г.), за да премине в отбора на местния конкурент.", "date": "2017.11.29", "title": "\"Манчестър сити\" ще смени \"Найки\" с \"Пума\" от 2019 г."}
{"url": "http://www.dnevnik.bg/evropa/novini_ot_es/2017/11/29/3087227_brjuksel_shte_predloji_zamraziavane_na_fondovete_za/", "text": "Еврокомисарят по въпросите на икономиката и финансите Пиер Московиси настоя правителствата в Европейския съюз да бъдат амбициозни, когато вземат решение за общия черен списък за данъчни убежища следващата седмица, и каза, че еврофинансирането за държавите, включени в този списък, трябва да бъде замразено, предаде \"Ройтерс\". След почти година разговори на 5 декември се очаква финансовите министри на ЕС да приемат т.нар. черен списък, въпреки че правителствата остават разделени по въпроса за санкциите, както и кои юрисдикции да бъдат включени. \"Приканвам държавите членки спешно да приемат преди края на годината европейския списък на юрисдикциите, които отказват да реформират данъчните си правила и да спазват европейските стандарти\", каза Московиси по време на изслушване в Европейския парламент. На този етап държавите разполагат със свои собствени списъци на юрисдикциите, които отказват да сътрудничат по данъчните въпроси, макар голяма част от тях да са празни. Под обществения натиск, последвал \"Досиетата от Панама\" и други изтекли финансови документи, правителствата от ЕС се съгласиха да съставят общ черен списък, без обаче в него да са включени държавите - членки на блока. Те проучиха 92 юрисдикции по целия свят и установиха серия от критерии за измерване на данъчната прозрачност, използването на вредни данъчни практики и сътрудничеството по данъчни въпроси. По думите на Московиси \"някои страни\" са променили данъчните си правила след натиска от ЕС и \"половината (от деветдесет и двете) са се ангажирали да направят същото до 2018 г.\". Все още не е ясно колко страни ще попаднат в черния списък на ЕС. Тези, които не спазват правилата, но са поели ангажимент да променят данъчното си законодателство, вероятно ще бъдат включени в отделен \"сив\" списък, който вероятно няма да бъде обявен публично. Някои острови, които наскоро пострадаха от урагани, също ще получат повече време. Санкции Остава нерешен и въпросът какви санкции да бъдат налагани. Например върху транзакциите на страните в списъка може да бъде наложен данък, удържан при източника. Някои държави членки обаче може да решат да не прилагат ответни мерки, което ще създаде вратички в правилата. Една част от страните, сред които Люксембург и Малта, се обявиха срещу санкции, като заявиха, че дори и самото включване в списъка ще е достатъчен удар по репутацията. По думите на Московиси еврокомисията ще предложи наказателни мерки, свързани с използването на еврофондове. \"Комисията ще предложи да има силни и разубеждаващи санкции\", заяви той пред евродепутатите, като добави, че фондовете, предоставяни от бюджета на ЕС, Европейската банка за възстановяване и развитие и Европейската инвестиционна банка, може да бъдат замразени за държавите в списъка. Неправителствени групи коментират, че  ако критериите на ЕС бъдат прилагани за страните в блока , някои от тях като Люксембург, Холандия, Малта и Ирландия ще попаднат в списъка. По думите на говорител на еврокомисията обаче всички държави от ЕС \"напълно спазват\" критериите, заложени при изготвянето на списъка. Московиси все пак коментира, че някои страни от ЕС все още прилагат \"вредни данъчни практики, които водят до агресивно данъчно планиране\", и даде за пример случаи във Великобритания, Малта и Холандия.", "date": "2017.11.29", "title": "Брюксел ще предложи замразяване на фондовете за данъчните убежища"}
{"url": "http://www.dnevnik.bg/sviat/2017/11/29/3087259_voennata_pobeda_na_putin_v_siriia_oshte_ne_garantira/", "text": "Разногласия сред сирийските опозиционни организации и забавяне на правителствената делегация хвърлят сянка върху договорените с посредничеството на ООН  мирни преговори , които започнаха неуверено в Женева, предаде ДПА, цитирана от БТА. Противоречията сред сирийската опозиция продължават: над 250 видни фигури и организации подписаха днес изявление, в което критикуват новия състав на опозиционния Висш комитет по преговорите (ВКП). Миналата седмица в Рияд бяха добавени нови членове във ВКП, включително представители на т.нар. платформи от Москва и Кайро, които защитават по-умерени позиции за бъдещето на президента Башар Асад от други опозиционни групи. \"Международният и регионалният натиск доведоха до сформиране на нов преговорен комитет, който не представлява целите на сирийската революция\", се казва в изявлението. Подписалите го настояват за \"оттегляне на Башар Асад в началото на преходния период\". Изявлението критикува включването на базирани в Москва фигури, тъй като Русия е основният съюзник на правителството на Асад.  Сирийската правителствена делегация пристига в Женева със закъснение заради спорове по дневния ред, казаха дипломатически източници. Във вторник специалният пратеник на ООН Стафан де Мистура обяви, че за пръв път, откакто започнаха първите преговори в швейцарския град,  ще предложи на режима и опозицията  да влязат в пряк диалог.  Според \"Гардиън\" целта на Русия ще е да циментира в Женева военните си успехи в полза на диктатурата на Асад, като ги легитимира чрез ООН, под чиято егида се провеждат преговорите. Според вестника руският президент Владимир Путин поставя Запада на изпитание. Разбира се, отбелязва \"Гардиън\" в редакционната си статия, връщането на ООН в търсенето на мира може да бъде приветствано, но изгледите за пробив остават твърде мъгляви. След претърпените военни загуби сирийските опозиционни групи реорганизираха преговорния си екип, притиснати от факта, че сега са в отслабена позиция. Само оптимизмът на посредника на ООН Стафан де Мистура едва ли ще бъде достатъчен да бъде разплетен възелът на многопластовата война в Сирия, да бъде сложен край на страданията на сирийския народ, да бъде изправена на крака една разпокъсана страна и да започне търсенето на справедливост за милионите жертви, пише \"Гардиън\". Какво се е променило за Русия След като години наред Москва или се мъчеше по всякакъв начин да пречи на ролята на ООН в търсенето на мира, сега Путин, изглежда, търси подкрепата на ООН, за да циментира военните си успехи. Русия има циничен интерес да иска от ООН да легитимира нейните планове, отбелязва изданието.  Продължителната война е изтощила ресурсите ѝ. Възстановяването на Сирия ще изисква значителни финансови ресурси, които Русия не може да осигури. Отношенията между Русия, Турция и Иран не са толкова добре уредени, както лидерите им се опитват да покажат. Кюрдският въпрос си остава все така зареден с конфликтен потенциал.  На този фон западните страни смятат, че все още могат да запазят някои контролни лостове върху изхода. Но това е твърде сложна и трудна задача. Никой не трябва да си прави илюзиите, че обещанията, например за \"свободни избори\", представени като част от един съставен от Русия план, са нещо повече от външна \"опаковка\", отбелязва всекидневникът.  Шестгодишната война превърна Сирия в пустош от руини. Затова да се говори за \"победа\", както твърди Асад, е подигравка с всякакво чувство за почтеност. В тази война не може да има победители. Не и след половин милион убити и милиони други прокудени от домовете им.  Траен мир може да има само когато всички сирийци получат шанса свободно да изберат кой и как ще управлява тяхната страна. Именно това, а не снимки на усмивки от срещи на върха, трябва да бъдат критериите, по които да се измерва успехът на дипломацията, заключава \"Гардиън\".  Да спечелиш войната и да запазиш мира  Путин спечели войната в Сирия, но може ли той да запази мира, пита Рула Халаф във \"Файненшъл таймс\". На срещата в Сочи той се опита показно да спусне завесата на сирийската си авантюра. След като донесе победата на Асад, сега той търси един порядъчен изход от ситуацията.  В момента Путин може да твърди, че е постигнал целите си. Той помогна за разгрома на \"Ислямска държава\", отблъсна напъните на бунтовниците, които заплашваха властта на Асад, и осигури на Русия стабилно военно присъствие в Средиземноморието. Той успя също така да се върне на картата на Близкия изток: влиятелни представители от целия регион казват, че дори местните владетели, които не приемат неговата сирийска политика, сега желаят да го изслушват.  Големият въпрос обаче е дали той може да се измъкне от Сирия, без да бъде въвлечен отново в това тресавище. Ако намерението му е било, както твърдят някои от неговите привърженици там, да покаже на западните си съперници, че интервенциите трябва да възстановяват реда, вместо да носят хаос, той трябва да гарантира, че наистина е донесъл ред.  Означава ли това, че Путин е донесъл мир за Сирия? Не непременно, отбелязва Халаф. Въпреки разгрома на ИД и подновяването на мирните преговори под егидата на ООН до политическо споразумение има още много дълъг път. Бунтовническите групировки вече не са така настоятелни относно отстраняването на Асад (а и как могат да искат това, след като загубиха?). Но едно помирение, наложено от режима, превърнал страната в руини и потопил обществото в кръв и глад, не може да бъде истински мир. По-вероятен изход е една добре прикрита руска стратегия - замразяването на сирийския конфликт, пише \"Файненшъл таймс\". \"Меко\" разделение Въпреки че трите сили, представящи се за гаранти на мирния процес  (Русия, Турция и Иран) , декларират, че желаят запазването на териториалната й цялост, на терен се очертава \"меко\" разделение чрез т.нар. зони за деескалация с поделен контрол между шиитските милиции и силите на режима, турската армия, кюрдските милиции и бунтовническите групировки, отбелязва \"Файненшъл таймс\".  Твърде дълго дипломатите избягваха да споменават за това, защото дори самите сирийци не искаха да си го помислят. Но ако Сирия не може да бъде отново \"скърпена\" от тези парчета, целостта на Ирак и Ливан - страни с подобни сложни етнически и религиозни съставки, може също да се окажат застрашени, добавя тя.  Така реалността на \"мекото\" разделение фактически разчупва табуто, колкото и Стафан де Мистура да снове между столиците с една многоцветна карта на Сирия в джоба си, която илюстрира очертаващото се разделение. Де Мистура я размахва като предупреждение, че без политическо уреждане \"мекото\" разделение може да се превърне в постоянно разчленяване на сирийската държава. А това крие потенциала за нови конфликти: между сирийския режим с неговите съюзници и кюрдските милиции, между турските войски и кюрдите. Нито един изход в тази ситуация не дава право на Путин да твърди, че сирийската държава е надделяла (във войната). В краткосрочен план това може да му позволи да се деангажира (от конфликта) и да се изтегли, оставяйки несигурното бъдеще на Сирия в ръцете на ООН. Но когато по-късно той отново се опита да поучава Запада, може да констатира, че държавата, за чието спасение той предприе тази война, вече не съществува, заключава \"Файненшъл таймс\".", "date": "2017.11.29", "title": "Военната победа на Путин в Сирия още не гарантира мира в Женева"}
{"url": "http://www.dnevnik.bg/biznes/2017/11/29/3087279_bankite_shte_uvedomiavat_bnb_ako_akcioner_s_pone_20/", "text": "Народните представители приеха на второ четене промени в Закона за кредитните институции. Нов текст в закона задължава банките да уведомяват БНБ за обстоятелства, даващи основание за негативно въздействие от лицата, притежаващи пряко или непряко над 20% от акциите в капитала им.  Предложението е променено между първо и второ четене на законопроекта, съобщава агенция \"Фокус\". Първоначално депутатите предлагаха промяната в случай, когато лицата притежават 50% от капитала на банките. С промените банките трябва да приложат данните за лицата, които притежават пряко или непряко квалифицирано дялово участие в тях в заявлението за лиценз за извършване на банкова дейност, издаван от БНБ.  Депутатите решиха банките да могат не само с единодушно решение на колективния орган, но и след предварително одобрение на Надзорния съвет и на членовете на Съвета на директорите, да формират експозиции към администратори на банката и акционери, притежаващи акции, които им осигуряват повече от 10% от общия брой на гласовете в общото събрание на акционерите.  Проектът бе внесен от председателя на бюджетната комисия Менда Стоянова (ГЕРБ). Целта на промените е усъвършенстване регулаторната рамка на банковия надзор. С текстовете трябва бъде постигнато съответствие с препоръките от доклада на Програмата за оценка на финансовия сектор и с поетите от БНБ ангажименти в отговор на доклада, съобщава БТА. Усъвършенства се режимът за регулиране на риска, произтичащ от експозициите, които банките формират към свързани с тях лица - администратори на банката, нейни акционери с квалифициран или по-висок дял, лица, които контролират банката, дъщерни дружества на банката и другите, определени като свързани с институцията лица. С измененията са приети промени и в Закона за БНБ, според които за заседанията на управителния съвет на централната банка ще се води протокол, който се подписва от присъствалите на заседанието членове на управителния съвет и от изготвилия протокола. Информация за решенията на управителния съвет ще се публикува на страницата на банката в интернет, освен когато решенията съдържат професионална, банкова, търговска или друга правнозащитена тайна. Управителният съвет на БНБ ще прилага надзорни мерки и мерки за ранна намеса, ще дава одобрения, разрешения и съгласия в предвидените от закона случаи. С новите текстове се уточнява, че подуправителят, ръководещ управление \"Банков надзор\", упражнява надзорните си правомощия и оперативното ръководство на управлението самостоятелно и независимо от функциите на другите управления на БНБ. Подуправителят, ръководещ управление \"Банково\", ще упражнява надзорните си правомощия и оперативното ръководство на управлението самостоятелно и независимо от функциите на другите управления на БНБ.", "date": "2017.11.29", "title": "Банките ще уведомяват БНБ, ако акционер с поне 20% дял ги застрашава"}
{"url": "http://www.dnevnik.bg/bulgaria/2017/11/29/3087352_nachalnikut_na_stroitelniia_kontrol_v_sofiia_shte_bude/", "text": "Началникът на дирекцията за строителен контрол в София град Юлия Дъбова ще бъде сменена заради  инцидента с необезопасен строителен обект на бул. \"Цариградско шосе\"  на 17 ноември, при който пострада жена. Това каза на пресконференция днес министърът на регионалното развитие и благоустройството Николай Нанков, цитиран от агенция \"Фокус\". Поводът е, че са били пропуснати срокове за предприемане на административни действия. Името на новия началник ще стане ясно до края на седмицата. В същото време след инцидента продължава проверка на строителя и на строителния надзор, като предстои да бъдат наложени санкции. Нанков добави, че ДНСК започва масови проверки за зазимяването на строителните обекти. На пресконференцията днес министър коментира и належащият ремонт на стената на язовир \"Бели Искър\", като посочи, че той ще бъда направен, \"но това не е най-спешният ремонт в страната, който трябва да се извърши\".", "date": "2017.11.29", "title": "Началникът на строителния контрол в София ще бъде сменен"}
{"url": "http://www.dnevnik.bg/zdrave/2017/11/29/3087349_problemite_sus_sunia_chesto_zapochvat_oshte_v/", "text": "Близо две трети от децата, които страдат от безсъние или други разстройства на съня, остават засегнати от тези проблеми и като възрастни, показва проучване на Германската асоциация за изследване на съня в Мюнстер, цитирано от ДПА. Ръководителят на проекта Ангелика Шларб следи навиците за сън на деца в продължение на повече от 15 години и конкретно такива, които често имат проблем със заспиването за продължителни периоди от повече от три месеца. Тя и екипът й установили, че тези деца трудно се отърсват от проблемите със съня и дори напротив - те могат бързо да ескалират и да се задълбочат заради емоционалността на децата, отключвайки по-сериозни психични проблеми като депресия. При около 60% от наблюдаваните деца безсънието останало и когато пораснали. Получава се порочен кръг, в който недостигът на сън нарушава емоционалния баланс на детето, то плаче повече и по-често проявява агресия, и заради това вътрешно напрежение заспива по-трудно, пояснява Шларб. При твърде дълги такива периоди се повишава и рискът от психически разстройства, допълва тя. Неотдавна отново германски учени предупредиха, че  феноменът \"бебета със смартфони\" е масов и вреден , и той може да е една от причините за  лошия сън както на възрастните, така и на децата .", "date": "2017.11.29", "title": "Проблемите със съня често започват още в детството, показва германско проучване"}
{"url": "http://www.dnevnik.bg/politika/2017/11/29/3087357_partii_nastoiavat_da_se_prepodava_v_uchilishte_cialata/", "text": "За промяна в учебната програма по \"История и цивилизация\" за 10 клас в частта, в която се учи за комунистическия режим в България, настояват от ДСБ/\"Нова Република\", \"Да, България\", \"Зелените\", ДЕОС и БЗНС. \"Младото поколение на България не разбира в цялост същността на политическите процеси в периода на комунистическия режим. Незнанието в голяма степен се дължи на липсата на адекватно учебно съдържание за периода\", се казва в разпратено до медиите писмо до министъра на образованието Красимир Вълчев, подписано от председателите на петте извънпарламентарни партии. Те цитират национално представително проучване, проведено през 2014 г., според което 79% от представителите на възрастовата група между 16 и 30 години са незапознати с развитието на България в периода 1944-1989 г. \"Уважаеми г-н министър, България след Втората световна война до 1989 г. се изучава по \"История и цивилизации\" в 10 клас, но проектът на учебна програма, публикуван на сайта на министерството, по никакъв начин не гарантира цялостно и комплексно знание на учениците за комунистическия режим в България\", се казва в текста. От петте партии препоръчват в учебната програма \"да бъдат включени горянското движение и останалите антикомунистически движения, т.нар. Народен съд, политическите затворници и избитите граждани, лагерите и репресивният апарат на държавната машина, а не те да бъдат удобно подминати под формата на \"примери за репресия и нарушаване на гражданските права\".  С решение на 40-ото НС България изразява подкрепа за Пражката декларация за Европейската съвест и комунизма от 03.06.2008 г., чиито идеи са доразвити в други международни актове като Резолюцията на ЕП от април 2009 г. – \"Европейската съвест и тоталитаризма\", и Резолюцията на Парламентарната асамблея на Организацията за сигурност и сътрудничество в Европа от 03.07.2009 г. – \"За ново обединение на разединена Европа\". В цитираните документи като имаща първостепенна важност е посочена необходимостта от информираност на обществото за извършените престъпления на тоталитарните режими. Днес младите хора в България нямат реална представа за същността на комунистическия режим и престъпленията, извършени от неговия репресивен апарат, както и за последствията от тях. Това в голяма степен се дължи на липсата на достатъчна информация по въпроса както в досегашните учебни програми, така и в проекта на учебна програма по \"История и цивилизации\" за 10 клас, където периодът 1944-1989 г. се изучава. Настояваме в окончателния вариант на учебната програма да бъдат разписани адекватни критерии за учебното съдържание, даващи реална представа за същността на комунистическия режим и създаващи условия за формиране на конкретни знания за престъпленията на този режим в България за периода между 1944 и 1989 г. Категорично се противопоставяме на риска информацията за т.нар. Народен съд, лагерите и репресивния апарат на държавната машина да бъдат отново удобно подминати. Длъжни сме да покажем истината такава, каквато е в нейната цялост, ето защо изискваме провиненията на комунистическия режим да бъдат изучавани обективно в учебната програма в българските училища. Защото народ, който не познава миналото си, няма бъдеще!", "date": "2017.11.29", "title": "Партии настояват да се преподава в училище цялата истина за комунизма"}
{"url": "http://www.dnevnik.bg/sviat/2017/11/29/3087355_sud_v_sasht_opravda_mozuka_na_atakata_sreshtu/", "text": "Съдебни заседатели от федерален съд в САЩ оправдаха либиеца Ахмед Абу Хатала по най-тежките обвинения за  нападението през 2012 г.  срещу дипломатическия комплекс на САЩ в Бенгази, при което загинаха посланикът  Кристофър Стивънс  и още трима американци, предаде \"Ройтерс\". Журито в окръжния съд във федералния окръг Колумбия призна Абу Хатала за виновен само по четири от 18-те точки в обвинителния акт, като го оправда по обвиненията в убийство и други тежки престъпления. Либиецът бе признат за виновен в заговор за оказване на материална подкрепа за терористи, фактическо оказване на помощ на терористи, злоумишлено унищожаване на собственост и притежание на полуавтоматично оръжие по време на престъпление. За атаката в Бенгази има и друг обвиняем - Мустафа ал Имам, чиято първа поява в съда бе по-рано този месец. Ахмед Абу Хатала бе заловен в Либия през 2014 г. от американски военни и агенти на ФБР, след което транспортиран до САЩ с американски военен кораб. За двете обвинения в  тероризъм  той може да получи до 15 години затвор, а за останалите две - 20 и 10 години затвор. Казусът представлява голямо изпитание за потенциала на правителството да съди заподозрени терористи в граждански, а не военен съд, отбелязва агенцията. ", "date": "2017.11.29", "title": "Съд в САЩ оправда \"мозъка\" на атаката срещу консулството в Бенгази по най-тежките обвинения"}
{"url": "http://www.dnevnik.bg/sport/2017/11/29/3087315_svetovniiat_shampion_vuv_wrc_sebastien_ojie_podpisa/", "text": "Петкратният световен шампион в ралитата Себастиен Ожие подписа нов договор с тима на \"М-Спорт Форд\". Френският пилот, който за пета поредна година триумфира в  Световния рали шампионат (WRC)  обяви, че ще кара за отбора на Малкълм Уилсън и през 2018 г. Бъдещето на Ожие и на тима не беше сигурно, след като Уилсън няма заводската подкрепа на \"Форд\", а само ползва коли на компанията, търсейки спонсори независимо. Сериозна роля за новият контракт на Ожие е, че \"Ред Бул\", чието лице е пилотът, ще продължи да плаща заплатата му. Французинът е най-високоплатеният състезател във WRC, получавайки годишно без бонусите около 4 млн. долара. Втори пилот на \"М-Спорт\" ще бъде Елфин Еванс, който и досега беше под шапката на отбора. Британецът, който спечели  първата си победа във WRC в рали \"Уелс\" , обаче караше \"Форд Фиеста\" подготвен от D-Mack. Еванс ще замени  преминалия в \"Тойота\" От Танак . \"Да успеем да подновим договорите си със Себастиен и Елфин е наистина прекрасна новина преди Коледа за целия отбор. Те са страхотни пилоти и няма съмнение, че с тях ще продължим да преследваме върховете в спорта. Нашите конкуренти ще са още по-мотивирани, но и ние ще дадем 110% от себе си\", каза Уилсън след подписването на договорите. Ожие спечели спечели две ралита през сезона (Монте Карло и Португалия), но беше много постоянен, качвайки се на подиума общо девет пъти в 13 състезания, и отпадна само веднъж. \"М-Спорт\" участва в Световния рали шампионат от 2006 г., но едва сега успя да спечели титлите при пилотите и конструкторите. \"Това, което постигнахме само за една година, е наистина невероятно и ми дава оптимизъм за следващия сезон. Радвам се, че най-накрая подписахме нов договор, и сега можем да се готвим спокойно за 2018 г. Целта ми е ясна – шеста световна титла\", каза Ожие. Новият сезон във WRC започва на 25 януари 2018 г. традиционно с рали \"Монте Карло\" и ще включва 13 надпревари. \"М-Спорт\" ще продължи да ползва кола \"Форд Фиеста\" с двигател EcoBoost.", "date": "2017.11.29", "title": "Световният шампион във WRC Себастиен Ожие подписа нов договор с \"Форд\""}
{"url": "http://www.dnevnik.bg/biznes/2017/11/29/3087378_s_1_mln_lv_shte_budat_kompensirani_stopanite_chiiato/", "text": "Управителният съвет на Държавен фонд \"Земеделие\" реши да отпусне 1.044 млн. лв., с които да се компенсират на стопаните щети, причинени от неблагоприятни климатични условия. Изискването е те да може да бъдат приравнени на природни бедствия, настъпили през 2017 г. На подпомагане подлежат земеделски стопани, които са подали заявление за подпомагане по схемата за държавна помощ в периода от 23 октомври до 10 ноември 2017 г. За финансова подкрепа на земеделски стопани с унищожени животни в област Бургас в резултат от настъпило неблагоприятно климатично събитие – наводнение през октомври 2017 г., се разпределя финансов ресурс в размер на 46 хил. лв. Средствата ще бъдат изплатени по линия на минимална помощ de minimis съгласно Регламент на ЕС. ДФ \"Земеделие\" ще изготви указания за предоставяне на помощта. За отпускане на индивидуална държавна помощ на оранжерия за компенсиране на пропуснати доходи вследствие на неблагоприятно климатично събитие градушка са предвидени 298 775 лв. Предстои да се изготвят указания за помощта.", "date": "2017.11.29", "title": "С 1 млн. лв. ще бъдат компенсирани стопаните, чиято реколта е пострадала"}
{"url": "http://www.dnevnik.bg/sviat/2017/11/29/3087385_letishteto_v_bali_raboti_otnovo_ochakva_se_bulgarite/", "text": "Международното летище на индонезийския остров Бали, което беше затворено заради  повишената активност на вулкана Агунг,  отново работи, съобщиха от посолството на България в Джакарта. То беше отворено в 14:28 ч. местно време (8:28 българско време). Общо  39 българи бяха потвърдили, че се намират на острова . Някои от тях останаха в хотелите, в които са отседнали, докато други предпочетоха да са на летището, за да се опитат да хванат полет при кратките периодични отваряния на летището. В момента кризисният щаб към посолството оказва необходимото съдействие на българските граждани, чиито полети са отменени и които желаят да напуснат острова възможно най-бързо. Посолството припомня, че всеки с изтекла или изтичаща виза за престой на Бали трябва да се обърне незабавно към индонезийските имиграционни служби. Техният офис се намира на трето ниво на летището в Бали, уточняват от дипломатическата мисия. На същото ниво от днес се местят и бюрата на авиокомпаниите, които изпълняват полети от и до Бали. Министерството на външните работи и посолството ни в Джакарта призоваха всички български граждани, които към момента се намират на о. Бали, да се регистрират на сайта на министерството в рубриката \"Пътувам за\", като предоставят мобилен телефон, имейл и точен адрес на местопребиваване на острова, което ще улесни оказването на своевременна консулска защита. Желаещите могат да се свържат с Кризисния щаб в Джакарта на телефон: + 62 21 390 4048 или на денонощния дежурен телефон: +62 811 932200.", "date": "2017.11.29", "title": "Летището в Бали работи отново, очаква се българите на острова да излетят скоро"}
{"url": "http://www.dnevnik.bg/bulgaria/2017/11/29/3087393_arestuvani_sa_dvama_muje_za_onlain_seksualna/", "text": "Служители на Главна дирекция \"Борба с организираната престъпност\" (ГДБОП) са арестували двама мъже от Гоце Делчев, заподозрени за онлайн сексуална експлоатация на деца, съобщиха от пресцентъра на МВР. Операцията по задържането му се наблюдава от Районната прокуратура. От събраните до момента доказателства се разбира, че единият от задържаните - 31-годишен мъж, е използвал под фалшива самоличност социалната мрежа \"Фейсбук\" за осъществяване на контакти с малолетни и непълнолетни момчета. Той ги е склонявал да участват в порнографски клипове, както и да обменят материали с подобно съдържание. Той е обменял материали с порнографско съдържание с други хора. На адреса му са открити 2000 видеофайла и снимки, съдържащи изключително брутални сцени на сексуално насилие на деца на възраст до 12 години, се уточнява в съобщението. Другият задържан, 47-годишен, използвайки анонимността на сайта  www.omegle.com , е осъществявал целенасочени контакти с момичета, като се представял за техен връстник. \"След време, възползвайки се от детската наивност и доверчивост, той успявал да продължи комуникацията чрез приложението \"Вайбър\" и да ги склонява в реално време да го наблюдават пред камера, докато осъществява извратените си желания\", съобщават още от полицията. В последния месец ГДБОП проведе още четири операции, при които бяха установени и задържани разпространители на материали, съдържащи сексуално насилие и сексуални извращения с деца на възраст между 1 и 9 години.", "date": "2017.11.29", "title": "Арестувани са двама мъже за онлайн сексуална експлоатация на деца"}
{"url": "http://www.dnevnik.bg/politika/2017/11/29/3087392_muj_opital_da_nahlue_v_kabineta_na_ninova_tia_otkazva/", "text": "Непознат за лидера на БСП Корнелия Нинова мъж опитал да нахлуе в кабинета й в централата на партията в София, потвърди самата тя пред медиите в парламента след като темата беше подадена от колегите й в кулоарите. \"Бях там, искаше да влезе при мен\", каза Нинова. От думите й се разбра, че вчера от отдел \"Убийства\" на МВР са разпитвали хората, които са били в пряк контакт с мъжа - охраната, секретарката, на която се обадил по телефона, и административния директор, който е слязъл долу да види какво става. Самата Нинова останала в кабинета си и не е слязла и затова не е разпитвана от разследващите. Нинова заяви, че не познава мъжа. За пръв път разбрала кой е, когато през лятото  той отправил заплахи чрез есемеси до нея и президента. Наскоро Нинова претърпя две последователни автокатастрофи, след които изказа съмнения, че те не са случайни. Тогава  Националната служба за охрана предложила да я охранява, но тя отказа. Днес тя заяви, че продължава да отказва охрана. По думите й това е принципно решение - парите на хората да не отиват за охрана на политиците.", "date": "2017.11.29", "title": "Мъж опитал да нахлуе в кабинета на Нинова, тя отказва охрана"}
{"url": "http://www.dnevnik.bg/kultura/2017/11/29/3087379_germanski_medii_niama_da_izluchat_koncerti_na_rodjur/", "text": "Пет германски радио и телевизионни станции, част от мрежата на обществената ARD, няма да излъчат предстоящи концерти на Роджър Уотърс заради \"обвинения в антисемитизъм\" срещу музиканта, предаде \"Ройтерс\". Бившият фронтмен на Pink Floyd е активен поддръжник на палестинското движение Boycott, Divestment and Sanctions (BDS), което призовава за бойкот на Израел заради окупацията на територии, считани от палестинците за техни. Уотърс, един от най-известните рок музиканти в света, отказва да свири в Израел от 2011 г. и призовава и колегите си да направят същото. Той бе обявен в антисемитизъм и заради балони с образа на прасе, украсени със звездата на Давид, които бяха част от шоуто му през 2013 г. Роджърс посочи, че използва също символи като кръст, полумесец, сърп и чук, както и логата на няколко известни компании, и критиката му се бърка с антисемитизъм. Той нарече ситуацията в окупираните територии \"апартейд\". С решението си да не излъчи концертите на 75-годишния певец в Берлин и Кьолн догодина, Радио Берлин Бранденбург (RBB) обяви, че иска да изпрати послание към артистите, които бойкотират Израел. \"Заемането на ясна позиция по този случай е важен сигнал от страна на RBB към еврейските жители на Берлин и Бранденбург\", заяви директорът на радиостанцията, цитиран от \"Ройтерс\". Решението беше предшествано от призиви за бойкот на Уотърс и петиция към кьолнската станция WDR, подписана от 1300 души. \"Отказвам да гледам безучастно нарастващите антисемитски настроения в страната, отвращават ме\", заяви инициаторката й пред \"Билд\". \"Бързата реакция на електронните медии [...] е важен сигнал, че отявленият антисемитизъм срещу Израел няма място в Германия\", коментира пред \"Ройтерс\" Йозеф Шустер, президент на Централния еврейски съвет в страната. Според мениджъра на турнето на Уотърс Марек Либерберг еврейските граждани с право се притесняват за \"явните и растящи антисемитски настроения\" в страната, но решението на обществените медии е \"абсолютно абсурдно\". Либерберг, чиито родители са оцелели в холокоста, заяви пред вестника \"Манхаймер Морген\", че макар да е срещу бойкота на Израел, умее да разграничава личното мнение от работните задачи. \"Не мога и не искам да отнема правото на Уотърс да изразява позицията си.\" BDS, основана през 2005 г., е кампания за натиск върху Израел да се изтегли от всички територии, завзети през 1967 г. и считани от ООН за окупирани. Макар да няма почти никакъв икономически ефект, тя става все по-видима в последните години и много музиканти поддържат бойкота като Уотърс. Наскоро те влязоха в конфликт с Ник Кейв и \"Рейдиохед\" заради решението им да направят концерти в Тел Авив. Позицията на правителството на Израел е, че BDS е \"антисемитска\".", "date": "2017.11.29", "title": "Германски медии няма да излъчат концерти на Роджър Уотърс заради обвинения в антисемитизъм"}
{"url": "http://www.dnevnik.bg/biznes/2017/11/29/3087391_fond_zemedelie_shte_plati_5_mln_lv_za_vaksini_i/", "text": "Държавен фонд \"Земеделие\" реши на свое заседание на Управителният съвет да предостави 4 993 904 лв. за извършени дейности по профилактика и ваксиниране на животните за периода 1 юли – 30 ноември 2017 г. Средствата ще бъдат разпределени според информацията, дадена от Българската агенция по безопасност на храните. Парите се разпределят за ваксини за антракс, заразен нодуларен дерматит, диагностика на туберкулоза и др. Помощта се предоставя под формата на субсидирани услуги и покрива до 100% от допустимите разходи за услуги, свързани с изпълнение на мерките от Държавната профилактична програма и програмите за надзор и ликвидиране на болестите по животните. Финансовите средства се изплащат след решение на фонда до 10 работни дни след представяне на заявка от страна на агенцията.", "date": "2017.11.29", "title": "Фонд \"Земеделие\" ще плати 5 млн. лв. за ваксини и профилактика на добитъка"}
{"url": "http://www.dnevnik.bg/sport/2017/11/29/3087431_botev_plovdiv_poiska_ostavkata_na_shefa_na_sudiiskata/", "text": "Носителят на Купата на България \"Ботев\" (Пловдив) поиска оставката на председателя на съдийската комисия към БФС Петър Петров. Това се случва по-малко от 24 часа след двубоя с  \"Берое\", който завърши 1:1 . От клуба имат претенции към рефера Стефан Апостолов, но не посочиха конкретни моменти от двубоя от 18-ия кръг на Първа лига. През първата част реферът Апостолов отсъди дузпа за гостите от Стара Загора, която не беше реализирана, а в края на срещата отмени попадение на Лъчезар Балтанов секунди след като  Мартин Камбуров  беше изравнил за \"Берое\". \"Мотивите да поискаме оставката на Петър Петров са два основни: Първият от тях е безспорният факт за отстъплението, което бележи българското съдийство. В почти всеки кръг ставаме свидетели на груби грешки на арбитрите, които влияят пряко на резултатите и класирането в първенството. Считаме, че са налице порочни практики в българското съдийство и главната отговорност за това в качеството му на председател на съдийската комисия носи Петър Петров\", гласи съобщение от клуба. Според \"Ботев\" под ръководството на Петров \"българското съдийство отдавна се е превърнало във водеща тема, измествайки спортно-техническия аспект на играта\". Жълто-черните обвиниха председателя на комисията и в задкулисно поведение. \"Призоваваме Петър Петров да постъпи като мъж и да даде шанс на кадърните, можещите и имащи смелост да застанат на неговото място, за да изкоренят това порочно съдийство\", пишат още от \"Ботев\". Това е втори случай в рамките на 10 дни, при които елитен клуб иска оставката на шефа на съдиите. \"ЦСКА-София\" направи същото след двубоя с \"Ботев\" от 16-ия кръг на Първа лига, който завърши 1:1. Тогава червените имаха претенции към рефера Волен Чинков, който отсъди несъществуваща дузпа за пловдивчани и не даде такава в обратната посока. През миналата седмица Петър Петров даде  съвместна пресконференция със съветника Марк Бата . Двамата заключиха, че съдийството в България се развива. \"Искам да се извиня и трябва да кажа, че ще съм изключителен наглец, ако в следващите наряди видите Волен Чинков. В наша защита трябва да кажа, че в реално време това изглеждаше като нарушение, но се оказа, че футболистът на \"Ботев\" (Виана) е изкусен симулант\", каза Петров. Именно думите му за Фернандо Виана предизвикаха негативни реакции от \"Ботев\". \"Дневник\" се свърза с Петър Петров по телефона, който твърдеше, че не знае за декларацията на пловдивския клуб. \"От вас научавам, но сега като се кача в офиса ще се запозная по-обстойно\", каза председателят на съдийската комисия. На въпрос дали се притеснява от зачестилите случаи на недоволство от клубовете Петров беше категоричен: \"Не коментирам, всичко добро\".", "date": "2017.11.29", "title": "\"Ботев\" (Пловдив) поиска оставката на шефа на съдийската комисия"}
{"url": "http://www.dnevnik.bg/evropa/novini_ot_es/2017/11/29/3087432_es_obmislia_nov_plan_s_koito_da_reshi_sporovete_za/", "text": "Правителствата на Европейския съюз ще разгледат ново предложение за разпределянето на търсещите убежище в опит да преодолеят дълбоките разделения по въпроса за споделянето на отговорността в мигрантската криза, заявиха дипломати, цитирани от \"Ройтерс\". Естонското председателство на Съвета на ЕС предложи компромисния план на среща на националните посланици с надеждата да помири страни като Италия, която поема тежестта на пристигащите през Средиземно море, и източните страни, които са против това да ги задължават да приемат имигранти. По предишните предложения не бе постигнат напредък. Част от правителствата са против правилото на ЕС, че молбите за убежище трябва да бъдат обработвани в страната, през която хората влизат в съюза, и настояват останалите членки също да поемат някакъв дял. Бившите комунистически страни на Изток се опълчиха срещу опитите на Европейската комисия да ги накара да приемат квоти за мигранти, което доведе до разделение и застой по въпроса. Планът Според естонския план на базата на население и брутен вътрешен продукт Европейската комисия ще определи \"справедливи дялове\" търсещи убежище, които държавите се очаква да приемат на своите граници. При определени обстоятелства други държави членки ще бъдат помолени да предложат подкрепа по няколко начина, не само чрез приемането на хора, но и с материална помощ, персонал, финансиране – нещо, което страни като Полша и Унгария намекнаха, че могат да предложат като алтернатива на настаняването на мигранти. Ако условията на криза продължават, например страната настанява 150% или повече, отколкото е нейния справедлив дял, тогава друга процедура ще задължи останалите държави с мнозинство да изпълнят предложенията си за \"солидарност\". Най-чувствителната част от плана – преместването на търсещи убежище от една държава членка в друга – ще се осъществи само ако двете страни се съгласят доброволно с условията. Според естонски представители в предложението има баланс между тези държави, които искат повече солидарност, и онези, които заявяват, че обществата не могат да приемат повече имигранти, особено от мюсюлмански страни. Високопоставен дипломат описа плана като \"майката на всички компромиси\", но по думите му ще е необходима политическа воля, за да бъде приет, което ще стане ясно през следващите месеци.", "date": "2017.11.29", "title": "ЕС обмисля нов план, с който да реши споровете за настаняване на мигрантите"}
{"url": "http://www.dnevnik.bg/politika/2017/11/29/3087436_ninova_pokani_na_sreshta_partiinite_lideri_za_da/", "text": "Председателят на БСП Корнелия Нинова покани на среща председателите на парламентарно представените партии. Нейното предложение е тя да се проведе в периода 6-8 декември, съобщиха от пресцентъра на левицата. Основна тема на разговорите ще бъде предложението на ГЕРБ за промени в конституцията, свързани с разследването на приватизационните сделки, за които давността е изтекла. \"Предлагам да обсъдим общи политически и законодателни действия, свързани с приватизацията, реституцията, концесиите, обществените поръчки и ролята на \"силовите групировки\" през годините на прехода\", пише Нинова в писмата до партийните лидери. В тях тя призовава да се намери \"вярното държавническо решение, което ще доведе до реални резултати и до очакваната от българския народ справедливост\". В кулоарите на парламента Нинова допълни, че конституционните промени не са за приватизацията, а за целия преход. Тя допълни, че е поканила лидерите на парламентарно представените партии, за да направят обща оценка на този период от българската история. По думите ѝ не може просто така всяка партия да си прави подписки за промени в конституцията. Според експерти пък нямало да стане само с промени в текстове на конституцията, а ще трябват още изменения в редица закони. Вчера  Нинова обяви, че няма да подпише предложенията на ГЕРБ за промени в конституцията.  Причината – имала мандата на пленума на БСП да подпише такива предложения, но това не означавало, че поправките трябва да бъдат инициирани от управляващата партия. Преди две седмици председателят на парламентарната група на ГЕРБ Цветан Цветанов връчи на Нинова папка с проекта за промени в конституцията с предложение да ги подпише. Дни по-късно  Нинова каза, че ще стане съвносител на предложенията на ГЕРБ , но БСП няма да ги подкрепи. Мотивът бе, че те противоречат на принципите на европейското право.", "date": "2017.11.29", "title": "Нинова покани на среща партийните лидери, за да обсъдят приватизацията и ролята на силовите групировки"}
{"url": "http://www.dnevnik.bg/politika/2017/11/29/3087448_dps_i_obedineni_patrioti_se_izpokaraha_koi_rushi_mira/", "text": "Скандал между представители на ДПС и \"Обединените патриоти\" прекъсна парламентарното заседание, съобщи БНР. За да намали напрежението помежду им, председателят на Народното събрание Цвета Караянчева даде половинчасова почивка. Председателят на ДПС Мустафа Карадайъ обяви, че по време на факелните шествия, посветени на 98-ата годишнина от подписването на Ньойския договор миналата неделя, представители на \"Обединени патриоти\" са отправили призиви за прекрояване на държавните граници на Балканския полуостров и по този начин рушат мира и стабилността в страната и региона. \"Опити за използване на исторически факти представлява опасен опит за създаване на настроения за действия за прекрояване на държавните граници, което е недопустимо. Недопустимо е, защото подкопава мира и стабилността в страната, региона и Европа. Движението за права и свободи остро осъжда този акт и тези действия и категорично настоява Народното събрание и правителството да се разграничат от антидържавните прояви на националистите\", заяви Карадайъ. Секретарят на парламентарната група на \"Обединени патриоти\" Юлиан Ангелов на свой ред обвини ДПС, че отричат исторически факти и изричат лъжи с единствената цел да влязат във властта. \"Днес станахме свидетели за пореден път на това как една партия се държи антибългарски, как една партия обслужва интересите на чужда държава. Срам и позор да отричате това, че Ньойският договор е несправедлив за България. Вие отново и отново лъжете и манипулирате с единствената цел да се домогнете до властта. Няма да се получи. Докато някои ваши депутати носеха пантофки на почетния ви лидер в сараите, еничари такива има, ние се борихме за правата на българите, останали зад пределите на българската държава\", заяви той. За думата \"еничари\" Юлиан Ангелов бе наказан със забележка.", "date": "2017.11.29", "title": "ДПС и \"Обединени патриоти\" се изпокараха кой руши мира и стабилността"}
{"url": "http://www.dnevnik.bg/citat_na_deniia/2017/11/29/3087359_citat_na_denia_signaliziraha_ni_za_kravi_na_hemus_na/", "text": " С тези думи министърът на регионалното развитие и благоустройството Николай Нанков, цитиран от агенция \"Фокус\", коментира предизвикателствата, с които трябва да се справят служителите на Агенция \"Пътна инфраструктура\". На брифинг днес  той даде добра оценка  на почистващите фирми за работата им при снеговалежа в началото на тази седмица.", "date": "2017.11.29", "title": "Цитат на деня: Сигнализираха ни за крави на \"Хемус\", на \"Тракия\" имаше мечки"}
{"url": "http://www.dnevnik.bg/video/2017/11/29/3087387_bivsh_bosnenski_hurvatski_general_pogulnal_otrova/", "text": "Бившият генерал на босненските хървати Слободан Праляк, обвинен за престъпления срещу мюсюлмани по време на войната от 1992-1995 г., погълна отрова, след като Международният трибунал за бивша Югославия в Хага потвърди присъдата му за престъпления в източен Мостар, съобщиха Би Би Си и \"Ройтерс\". След решението на съда той стана, вдигна ръка към устата си, наклони глава и погълна неопределена течност, обръщайки се към съдията с думите: \"Изпих отрова,\" предава британският обществен оператор. Защитата му потвърждава думите му. Представители на съда съобщиха, че съдебната зала вече се счита за местопрестъпление и там ще пристигнат разследващи екипи. \"Не съм военнопрестъпник, противопоставям се на тази присъда\", каза още 72-годишният Праляк, цитиран от \"Ройтерс\". На видео, разпространено по-късно от балкански медии, се чува как Праляк се опитва да извести съдията, че е погълнал течността, за която твърди, че е отрова. Посланието му обаче остава неразбрано, тъй като е на хърватски, и се налага защитата да дообясни. С действията си той прекъсна заседанието на съда - което трябваше да бъде последното в историята му. Праляк е сред шестимата обвиняеми, които бяха осъдени на първа инстанция общо на 111 години затвор за престъпления срещу босненски мюсюлмани по време на войната от 1992-1995 г. През март тази година прокуратурата на трибунала поиска Апелативната камара да увеличи присъдите до общо 220 години. Съдията обаче поиска чашата, от която отпи Праляк, да бъде изпратена за изследвания. Според някои издания за Праляк е била извикана линейка, според други за Праляк е бил изпратен хеликоптер. С решението си съдът признава шестимата - включително лидера им Ядранко Пърлич - за виновни за военни престъпления и престъпления срещу човечеството заради нападенията срещу босненски мюсюлмани в непризнатата от никого държава Херцег-Босна. Самият Пърлич е осъден на 25 години затвор, а Праляк и друг негов съучастник, Бруно Стоич - на по 20 години лишаване от свобода. Останалите присъди не са известни, тъй като преди прекъсването предстоеше прочитането им.", "date": "2017.11.29", "title": "Бивш босненски хърватски генерал, \"погълнал отрова\", прекъсна работата на съда в Хага (видео)"}
{"url": "http://www.dnevnik.bg/sport/2017/11/29/3087362_lebron_djeims_beshe_izgonen_za_pruv_put_v_karierata_si/", "text": "Кливланд кавалиърс\" записа девета поредна победа, а  Леброн Джеймс  беше изгонен за пръв път в кариерата си в НБА при успеха със 108:97 над \"Маями\". Това беше двубой 1082 за крилото на \"кавалерите\", който играе в Националната баскетболна асоциация от 2003 г. Джеймс беше изгонен за две последователни технически нарушения, след като оспорваше отсъждане на съдията, че е направил фаул. Две минути преди края на третата четвърт крилото беше отстранен от игра при аванс от 23 точки на тима си. Въпреки че не завърши мача, звездата на \"Кавалиърс\" се отчете с \"дабъл-дабъл\" - 21 точки и 12 борби. Най-резултатен за победителите в тяхната зала \"Куикън лоунс арена\" беше Кевин Лав, който завърши с 38 точки, девет борби и две асистенции. Лав реализира 32 от своите точки през първото полувреме, като беше 10/16 от стрелба и 4/8 от зоната за три точки. Тежкото крило застана на наказателната линия 17 пъти и вкара в 14 от опитите си. За \"Маями\" най-резултатен беше Дион Уейтърс с 21 точки, а Адебайо добави 19, но \"горещите\" не успяха да избегнат десетата си загуба в 20 мача от началото на сезона. \"Кливланд\" продължава да е трети на Изток с 14 победи и седем поражения. \"Маями\" е девети, под чертата на плейофите. \"Не мисля, че е случило кой знае какво, но държа на мнението си, че съдията не беше прав. През целия мач Джеймс Джонсън ме фаулираше, след това аз го фаулирах, но обясних точно това на съдията, който пък реши да ми даде две технически нарушения\", каза звездата на \"Кливланд\" след мача. Реферът Кейн Фицджералд обаче имаше друго мнение, обяснявайки, че Джеймс е бил ненужно агресивен. \"Той се обърна към мен, размахвайки юмруци във въздуха, а след това няколко пъти ми изкрещя не особено приятни неща в ухото.\" В Сакраменто местният тим \"Кингс\" загуби с 87:112 от \"Милуоки бъкс\". \"Кралете\", които преди ден  надиграха шампиона \"Голдън стейт уориърс\"  този път изиграха слаб мач и нямаше никакъв шанс срещу \"елените\". Звездата на \"Милуоки\" Янис Андетокунбо реализира 32 точки, 19 от които в третата четвърт, за да подпечата успеха на тима си. Ерик Бледсоу добави 21 и помогна за десетата победа на \"Бъкс\" от началото на сезона. Тимът е на осмото място в Източната конференция, като е изиграл 19 двубоя. \"Сакраменто\" остава предпоследен 14-и на Запад.", "date": "2017.11.29", "title": "Леброн Джеймс беше изгонен за пръв път в кариерата си"}
{"url": "http://www.dnevnik.bg/gradska_sreda/2017/11/29/3087316_spasi_sofiia_nastoia_mvr_a_ne_politicite_da_ustanovi/", "text": "След като вчера премиерът Бойко Борисов свърза провелия се в неделя протест за оставката на кмета на София Йорданка Фандъкова с изравянето на павета от ремонтирания булевард \"Дондуков\", днес от \"Спаси София\", които инициираха шествието срещу кмета, допуснаха, че се прави опит за дискредитиране на организацията и отвличане на вниманието. \"Опитите за дискредитиране на \"Спаси София\" няма да решат проблемите на града. Считаме, че това е начин да се търсят оправдания и да се отвлича общественото внимание, вместо да се търсят дългосрочни решения\", се казва в позицията, с която организацията отказва да \"бъде инструмент за саморазправа между ГЕРБ и БСП. Повод за нея е \"масираната медийна атака\", на която организацията се чувства подложена в последните дни и  вчерашното изказване на министър-председателят Бойко Борисов  по време на заседанието на Министерски съвет. Той коментира изравянето на няколко павета по столичния булевард с думите: \"Представяте ли си каква наглост е това, каква политическа атака – да отидеш, да разровиш готова улица, само за да можеш на другия ден да снимаш и да организираш протести\", каза Борисов без да назовава името на организацията. В неделя се проведе организираното от \"Спаси София\"  шествие за оставката на кмета на София Йорданка Фандъкова  под надслов  #ДанчеСлез . Ден преди протеста няколко от паветата по ремонтираният булевард \"Дондуков\", който е обект на много критики от гражданската организация, бяха извадени, охранителните камери заснеха силуета на мъж, но извършителят до момента е неизвестен. \"Спаси София\" определя и твърденията, че има участие в премахването на паветата, като спекулация и призовава \"МВР да си свърши работата и да идентифицира извършителя на цитирания от министър-председателя вандалски акт\". В позицията на \"Спаси София\"се казва още, че организацията не е партийно зависима и обект на критика могат да станат действията на \"всеки, независимо от неговата позиция или партийна принадлежност, ако те са във вреда на София\". В деня на протеста се проведе и конгресът на партия ГЕРБ, на който Фандъкова беше преизбрана за член на ръководството, а Бойко Борисов остана председател. Тогава Борисов посвети значителна част от изказването си в критики към протеста и организаторите му. \"Да спасим София от спасителите й\", каза тогава Борисов.", "date": "2017.11.29", "title": "\"Спаси София\" настоя МВР, а не политиците, да установи кой вади паветата"}
{"url": "http://www.dnevnik.bg/analizi/2017/11/29/3086999_evropeiskite_cennosti_na_gerb/", "text": "С интерес четох декларацията за вечна вражда с БСП, приета от ГЕРБ на конгреса им. Даже – няколко пъти четох. И всеки път се препъвах в:  А се препъвах, тъй като по-нататък не откривах списък, който да ми обясни в какво вярват ГЕРБ, в което не вярват БСП. Има обаче начин да се ориентираме, като започнем с посланието, кодирано в самото име на властващата партия. \"Гражданите за европейско развитие на България\" би трябвало, приемаме, да са за европейско развитие на България. \"Европейско\" включва като минимум: спазване на правила, под които си се подписал, упражнявайки свободната си воля; неприкосновеност на частната собственост – т.е. държавата да не може да ти заграби бизнеса; подкрепа за свободата на медиите, тъй като от триста години в Европа се знае, че свободата на словото е в основата на всички останали свободи – убиваш словото, всичко останало пада. Да видим в навечерието на прословутото \"председателство\" как гражданите за европейско развитие на България допринасят за утвърждаването на гореописаните ценности. В началото на лятото долетя новината, че Европейската комисия е осъдила България за неспазване на правилата. Поела България ангажимент пред своите партньори, че ще пази природата на Калиакра – позволила обаче България на приятели на властта да застроят същата тази природа.  След произнасянето на присъдата България на \"гражданите за европейско развитие\" категорично отказва да бутне строежите. Напротив: гръмко обявява, че виновни са зелените и че тя, европейска България, няма да се подчини на собствения си ангажимент. Ще плаща неминуемите глоби. Т.е. ние, търпеливите данъкоплатци, които не се перчим с етикета \"граждани за европейско развитие\", ще плащаме.  Почти веднага след това същото стана с магистрала \"Струма\". В Брюксел от години отлежават два одобрени варианта, представени от България, за същата. Да, ама днешна – на \"гражданите за европейско развитие\" – България се отказва от тях и заявява, че ще прави трети вариант, който никой никога не е одобрявал. Същината му е следната: \"да направим половин магистрала с парите, отпуснати за цяла; останалото ще откраднем\".  После ще има глоби над милиард. Ще ги плащат тия, дето не са откраднали магистралата. Ние сме тия. Тези неща, слушайте внимателно, тепърва започват. Оня ден целокупният парламент на тайно заседание (т.е. да не гледаме ние, които им плащаме заплатите, как си ги изработват) решава да не реформира БЕХ така, както се иска от Европейската комисия в ролята й на пазител на правилата. Напротив, нашите представители решават да плащат (т.е. ние да плащаме) глоби завинаги, започвайки с едни 330 милиона евро. За да може БЕХ да продължава да работи за едни техни приятели. Мотивацията на нашите представители в парламента била: защита на националните интереси. Кой ги заплашва? Митичният Брюксел. Защо? Защото иска да спазваме правилата, приети – съвсем доброволно – от всички страни членки.  И така: щом Брюксел заплашва националните интереси, значи Европейският съюз е врагът. Няма друго логично обяснение.  Частната собственост е вградена в самата основа на онова, което наричаме Европа. Тя, собствеността, стимулира хората да произвеждат и да не се лашкат по крайни политически програми, които биха поставили собствеността им под въпрос. Затова собствеността се охранява – за да работят хората и да не клатят стабилността. Охранява се, но не и от \"гражданите за европейско развитие на България\".  Тия \"граждани\" се научиха да превземат бизнесите на хората още миналия път, когато бяха на власт. Сега се опитват да завземат такива големи бизнеси, та на останалите да е ясно – като дойде местният \"гражданин за европейско развитие\" и ти поиска 40 процента от бизнеса, да му го дадеш. Докато един министър ни уверяваше, че ще си плащаме глобите за Калиакра и за магистрала \"Струма\", за да могат техни приятели да продължават да нарушават правилата – друг министър се запретна да заграбва частна собственост. Мобилизирайки целия държавен ресурс, \"гражданите за европейско развитие\" се опитаха да направят, както правят в Централна Азия: да превземат, изскачайки от засада, военните заводи \"Дунарит\" и \"Емко\".  Засега не им се получи – стигнаха единствено до онова реми, при което главният \"гражданин за европейско развитие\" казва на потърпевшия: \"Добре, де. Дай тука едни 6 милиона и ще те оставим на мира, от нас да мине...\" Но пък \"гражданите за европейско развитие\" не спряха дотук. Какво са шест милиона? Решиха да променят самата конституция така, че да обявят частната собственост за престъпление. И държавната – за благо. С което да се подготвят за някоя бъдеща тъмна нощ, под прикритието на която да национализират – т.е. вземат за себе си – цялата частна собственост по модела на 1947 година. Томас Джферсън, един от основателите на САЩ, ни е оставил следната мисъл: \"Ако аз трябваше да решавам дали да имаме правителство, но да нямаме вестници, или да имаме вестници, но да нямаме правителство – нямаше да се поколебая да избера второто.\"  Свободата на словото е базисна ценност. Без тази свобода не може да има никакви други. Под окуражаващия поглед на гражданите за европейско развитие обаче все по-често на екрана на телевизора виждаме стол, опразнен от някой водещ на полемично предаване. Съвършено открит е  натискът срещу независимите от властта издания на \"Икономедиа\" . Властта открито окуражава доминацията на антимедии, в които вместо информация се подава пропаганда, вместо обективни факти – очевидни лъжи, и вместо осведомяване на данъкоплатеца за делата на правителството – публикуване на списъци с \"врагове\" на същото това правителство.  А после – защо Буркина Фасо (която не е дори близо до Европа) е по-напред от европейска България по отношение на независимостта на медиите... Тези неща са очевидни. Да навлезем малко по-надълбоко, за да видим върху какви основи са поставени описаните горе ценности; и какво се случва с тези основи. Най-лесно тези основи виждаме в Декларацията на независимостта от 1776 година: \"Приемаме следните истини за очевидни: че всички хора са създадени равни от своя Създател... който ги е надарил с неотменими права, между които са (правата на) Живот, Свобода и преследване на Щастие...\" По отношение на \"Живот\" нещата засега не са окончателно катастрофирали, освен два-три крайно съмнителни инфаркта на видни деятели. По отношение на \"Свобода\" – в декларацията иде реч преди всичко за това властта да не може да ти отнема физическата свобода, като те тикне в дранголника например. Има категория хора (Манол Глишев, Асен Генов), които редовно прекарват по някой и друг ден в предварителния арест на някое РПУ. Засега това не е правило, но като се има предвид мащабната конспирация, обрисувана от премиера Борисов по повод открадването на шепа павета от булевард \"Дондуков\" – не би било чудно в близките дни да видим арести по списъци на заподозрените. Тъкмо няма да пречат с присъствието си по време на председателството. В индиректен план натискът на властта да ограничи финансирането на извънпарламентарните партии очевидно е поредната свобода, която ни се отнема – свободата да бъдем представени там, където се вземат решенията.  А какво да кажем за планираните промени в стратегията за национална сигурност, в която пише:  Значи така... аз всячески се опитвам да възпрепятствам АЕЦ \"Белене\" например, както и строителството на половин магистрала \"Струма\". Следователно съм за дранголника, нали така, драги граждани за европейско развитие? Какво ли накрая мислят драгите граждани за европейско развитие за правото да си постигаме Щастието? Всъщност, въпросът е нелегитимен, ако е отнесен към тях. Те не биха го разбрали. Всеки европейски философ обаче от последните два века би казал, че отговорът е очевиден. В едно общество, в което ти заплашват собствеността, отнемат свободата на словото, публикуват списъци с врагове, в което единственото правило е, че силният в винаги прав – в такова общество няма и не може да има основания за постигането на щастие. ", "date": "2017.11.29", "title": "Европейските ценности на ГЕРБ"}
{"url": "http://www.dnevnik.bg/bulgaria/2017/11/29/3087369_sled_sturchashta_plochka_i_tri_operacii_dirigentka/", "text": "Граждани ще внесат в четвъртък в 11 ч.  петиция  до Столичната община, в която настояват за ремонт на тротоарите в София. Над 1500 души са се подписали онлайн и не само. Акцията цели да привлече вниманието към лошото състояние на тротоарите в София и да поиска ремонтът им да стане приоритет за общината. От подкрепата, заявена в петицията онлайн, се вижда, че има много хора, които са пострадали при падане заради счупени, стърчащи плочки или други неравности по повърхността на тротоарите. На над 70 души пък са се наложили операции, които са им стрували между 10 хиляди и 20 хиляди лева. Подписката е започната през лятото от Нели Пинтева-Банс, която е диригентка, живееща във Франция, но често идваща у нас. На 19 юли на улица \"Московска\", пред църквата \"Света София\", Банс се спъва в стърчаща плочка и пада. Носът и лакътят й са счупени, китката й е тежко повредена - разкъсана е ставната капсула. \"След три месечна интензивна рехабилитация ръката ми все още не е възстановена и китката, която е много важна за мен, като професионален музикант, продължава да ме боли. Предстоят ми още две операции - едната на носа, защото е бил много лошо наместен и затруднява дишането ми и другата за изваждане на импланта\", сподели пред \"Дневник\" Банс. Тя решава да инициира подписката, за да може да се даде гласност на проблема и ремонтът на тротоарите, които се оказват опасни или препятствия за много хора, да стане приоритет за местната власт. Петицията набира бързо скорост и събира много подобни случаи, като този на Банс. Данните, до които тя е достигнала, показват, че близо 2 млн лева през 2017 година са изхарчени за ремонт на тротоарите в София, което е под 0.2 % от бюджета на общината. Направени са 100 км тротоари при над 3000 км налични. Освен това и от подписалите петицията се разбира, че за някои от вече ремонтираните тротоари, се налага нов ремонт заради лошо качество на изпълнението. Банс иска да инициира дебат с повече участници пострадали, представители на граждански организации и на общината. \"Във Франция се срещнах с експерт по градска инфраструктура, който е бил 17 години началник на отдел за поддръжка на уличната мрежа. Интересно е как се решават подобни проблеми във Франция\", казва още Банс. Инициативата на Банс е подкрепена от няколко организации - \"Спаси София\" и Асоциацията на пострадалите от катастрофи. Няма статистика колко души падат по улиците \"Дневник\" се обърна към пресцентъра на \"Пирогов\" с въпрос дали има данни колко души са пострадали за година от падане на тротоар. Оказа се, че не се води такава статистика, а се записват само получените фрактури. От болничното заведение обикновено изнасят информация за пострадалите от падане при поледици.", "date": "2017.11.29", "title": "След стърчаща плочка и три операции диригентка поведе кампания за ремонт на тротоарите в София"}
{"url": "http://www.dnevnik.bg/bulgaria/2017/11/29/3087494_bjudjetut_na_obshtestvenoto_osiguriavane_be_priet_bez/", "text": "Балансиран консолидиран бюджет на Държавното обществено осигуряване за 2018 г. и дефицит от близо 4 млрд. лв. във фонд \"Пенсии\", който ще бъде покрит от трансфер от държавата, гласува окончателно парламентът., съобщи БТА. Общо планираните приходи са 11.067 млрд. лв., също толкова са и разходите. От осигурителни вноски се очакват постъпления от 6.5 млрд. лв., неданъчните приходи са за 55.7 млн. лв., глоби, санкции и наказателни лихви - 22.6 млн. лв., други приходи 26.253 млн. лв. В разходната част е предвидено разходите за пенсии да са 9.456 млрд. лв., за социални помощи и обезщетения - 1.490 млрд. лв. Близо 114 млн.лв. ще са за програми, дейности и служби по социалното осигуряване, подпомагане и заетостта. Мнозинството отхвърли предложенията на ДПС и на БСП за повече пари за бюджета на ДОО. От движението настояха приходите и разходите в консолидирания бюджет да бъдат завишени с по 140 млн.лв. Председателят на социалната комисия Хасан Адемов (ДПС) мотивира предложението с огромното разминаване в планирането на приходите от управляващите на база 2.7 млн. осигурени лица, при 3.2 млн. осигурени според официалната държавна статистика. Т.е., посочи той, в този бюджет 500 хиляди души не фигурират, като част от тях може би са в сивия сектор. Този бюджет е дискусия за политика, вслушайте се внимателно в предложенията на опозицията, обърна се той към мнозинството. Адемов направи уговорката, че няма как между първо и второ четене да се променят параметрите на бюджета, приходите и разходите, защото Министерството на финансите приема рамките на бюджета и отговаря за него. Той обаче напомни на ГЕРБ, че когато са били в опозиция, са предлагали 1000 лв. минимална пенсия. Част от отхвърлените предложения на левицата предвиждаха общо приходи и трансфери 11.961 млрд. лв. вместо сметнатите от управляващите 11.067 млрд. лв. Георги Гьоков от БСП упрекна управляващите, че практиката им е да подценяват бюджета, но накрая винаги се вижда, че постъпленията са с 5-6 процента повече от планираното. За системата най-важно е хората да се осигуряват върху реалните си доходи, коментира Драгомир Стойнев. Но как да стане това, попита той, като не искате да вдигнете тавана на максималния осигурителен доход, както предлага БСП, попита риторично той. И продължи - честно ли е ние, които вземаме над 3000 лв. заплата, да имаме по-малка осигурителна тежест. Всяко увеличение на разходите води до нови трансфери от републиканския бюджет, няма популизъм в този бюджет, отговори на опонентите Ирена Димова от ГЕРБ. Тя обясни, че разходите във фонд \"Пенсии\" са в съответствие с разчетите и са на база увеличението на два пъти на минималната пенсия през 2017г. Увеличаването на разходите ще вкара в дисбаланс системата, посочи лидерът на \"Воля\" Веселин Марешки, чиито депутати подкрепят като цяло бюджета.", "date": "2017.11.29", "title": "Бюджетът на общественото осигуряване бе приет без предложенията на БСП и ДПС"}
{"url": "http://www.dnevnik.bg/evropa/novini_ot_es/2017/11/29/3087466_es_se_nadiava_da_izbegne_trudniia_debat_za_migraciiata/", "text": "Европейските лидери, подложени на натиск у дома си от възхода на крайната десница, се надяват да избегнат труден дебат за миграцията на среща със свои африкански колеги в Кот д'Ивоар, започваща днес. Съобщенията, появили се този месец, за малтретиране на африкански мигранти в Либия, предизвикаха гняв на континента и заплашиха да поставят миграцията на челно място в дневния ред на срещата на върха, като по този начин поставят акцента върху заредената с политически риск тема. На германския канцлер Ангела Меркел и на френския президент Еманюел Макрон, които оглавяват френско-германската ос - сърцевината на Европейския съюз, предстои сложно политическо изпитание, когато седнат на масата с държавните лидери от Африканския съюз. Италия, която е в челните редици на кампанията за ограничаване на имиграцията към Европа, се готви за избори в началото на следващата година, а популисткото Движение \"Пет звезди\" води в социологическите анкети. Антиимигрантската и евроскептична Северна лига също печели подкрепа. \"Всички ние имаме собствен интерес да не превръщаме тази среща в конференция за миграцията\", каза високопоставен икономическата служител от ЕС в навечерието на форума в икономическата столица на Кот д'Ивоар. Трудни въпроси  Срещата има за цел да се фокусира върху проблемите на развитието, които отдавна са крайъгълен камък на политиката на ЕС в Африка и имат допирателна връзка с миграцията. Темата за инвестиране в младежта обаче е признание, че има проблем с масовата безработица и с бедността, които карат много млади африканци да напускат домовете си в търсене на по-добър живот. Изглежда все по-малко вероятно лидерите на ЕС да успеят да избягат от трудните въпроси на своите африкански колеги. Скоро след като Си Ен Ен разпространи неясните кадри от Либия този месец, които изглежда показват как мигранти биват продавани като роби, африканските правителства започнаха да отзовават дипломатите си от Триполи. Избухнаха протести във Франция, Сенегал и Бенин. Президентът на Кот д'Ивоар Аласан Уатара призова либийските търговци на роби да бъдат предадени на Международния наказателен съд. Либийските власти обещаха да разследват обвиненията в робство. Но и ЕС е на прицела на гнева и недоволството. \"Именно те ни преградиха пътя и ни оставиха в ръцете на тези либийци\", казва Шерифу Сахинду, пиейки чай край джамия в квартал Йопугон в Абиджан. Сахинду и няколко други мъже, които му правят компания, разказват, че са успели да се доберат до Либия, но не и по-нататък. Всички са чували за пазара на роби и познават някой, който е \"останал във водата\" - местен евфемизъм за смърт по опасното мигрантско трасе към Европа. Имиграционен бумеранг Както и други африкански лидери, Уатара призовава Европа да открие легални пътища за миграция от континента, използвайки механизми като визи за студенти и за временна работа. \"Европа и европейците не трябва да се страхуват, защото Африка и африканската младеж могат да дадат много на Европа\", каза той в интервю за френския новинарски тв канал \"Франс 24\" тази седмица. Но в сегашния политически климат всяко предложение, предвиждащо повече африканци да дойдат в Европа, се смята за абсурдно от много лидери в ЕС. Самата Меркел е най-видната жертва на имиграционния бумеранг. В разгара на миграционния наплив в Европа през 2015 г. тя обяви политика на \"отворени врати\" за бежанци и търсачи на убежище, като пусна в страната над 1 млн. мигранти. Антиимигрантската крайнодясна партия \"Алтернатива за Германия\" поведе кампания срещу тази политика и спечели около 13 на сто от гласовете на изборите през септември, с което усложни усилията на Меркел да формира коалиционно правителство и отслаби лидерската й позиция в ЕС. Показател как дебатът нажежи обстановката стана кметът на малък град в Германия, който спечели награда от Меркел за либералната си политика спрямо мигрантите. В понеделник той  бе намушкан с нож във врата  при нападение, за което се смята, че е политически мотивирано. Други европейски лидери, които твърдо подкрепят политиката на ЕС, също се опасяват, че може да станат жертви на този експлозивен проблем. \"Ако кажете: аз имам право на пълен и безусловен достъп, не съм в състояние да обясня това на своята средна класа, на хора, които работят и плащат данъците си\", каза френският президент Еманюел Макрон по време на разгорещен дебат със студенти в Буркина Фасо във вторник. \"Какво да им кажа?\", запита риторично той. Твърде много загинали Именно подобни политически сметки спъват така необходимите политически решения, каза Уилям Суинг - лидер на Международната организация по миграцията. \"Сърцевината на проблема е отровната атмосфера, която се шири повсеместно вече от няколко години. И то не само в Европа\", коментира той пред \"Ройтерс\". \"Импулсите за миграция са налице и те няма да изчезнат. Очевидно е, че нашата политика следва да се промени.\" Очаква се обаче европейските представители на срещата на върха да обещаят помощ, като повторят често звучащите призиви за \"план Маршал\" за Африка с цел създаване на работни места и повишаване на доходите, което да даде на потенциалните мигранти мотивация да си стоят в родината. Африканските органи за сигурност, на които се възлага да пресичат мигрантските канали, също ще получат своя дял от европейските пари. Подкрепата на ЕС за либийските власти, включително италианската помощ за либийската брегова охрана, успя да намали наполовина броя на мигрантите, пристигнали в Европа през Средиземно море т.г. Макар че е приветствана в Италия, тази програма, довела до създаването на огромни центрове за задържане в Либия на заловени мигранти, бе заклеймена от правозащитния шеф в ООН Зейд ал Хусейн. Един от мъжете, пиещи чай в Йопугон - Абдулайе Досо, разказва, че е прекосил пустинята Сахара и се е престорил на мъртъв, за да оцелее, когато либийски бунтовници са разстрелвали други мигранти. После е прекарал няколко седмици в лагер за задържане там, преди да бъде репатриран обратно в Кот д'Ивоар. \"Твърде много хора загинаха. Необходима е промяна\", допълва той./БТА", "date": "2017.11.29", "title": "ЕС се надява да избегне трудния дебат за миграцията на срещата с Африка"}
{"url": "http://www.dnevnik.bg/sport/2017/11/29/3087505_la_liga_planira_edin_ili_dva_macha_v_chujbina_za_da/", "text": "Президентът на Испанската футболна лига  Хавиер Тебас  обясни, че първенството работи върху вариант, при който няколко мача от сезона ще се играят извън територията на Испания. Според него шампионатът ще спечели от това. \"В момента се играят 380 мача на сезона и ако един или два са извън Испания, ние ще популяризираме още повече нашето първенство. Ла Лига не е само  \"Реал\" (Мадрид) срещу \"Барселона\" , въпреки че Класико е най-вълнуващия и следен мач в света\", каза Тебас. Той даде за пример много спортни лиги в света, които провеждат двубои в различни места по света. Пионери в това отношение бяха тимовете от Националната баскетболна асоциация (НБА) на САЩ и Канада и Националната футболна лига (НФЛ), които имат мачове в Лондон всяка година. \"През тази година беше направена сериозна крачка напред с приятелския мач между \"Барселона\" и \"Реал\" в САЩ. Надявам се да можем да направим и официален мач в бъдеще\", каза още Тебас и уточни, че именно Америка е най-вероятната дестинация заради големия пазар. Президентът на Лигата си постави за цел скоро испанското първенство да достигне финансовите резултати на английската Висша лига. Срокът, който е заложен е 10 години В момента Премиършип е футболното първенство с най-скъпите телевизионни права – над 3 млрд. евро само от чужбина. За сметка на това Ла Лига получава около 700 млн. евро (230 млн. евро само в Европейския съюз), което е огромна разлика. Тебас изрази категорична позиция и относно въпроса за  независимостта на Каталуня  и статута на клубовете от областта. \"Никога не бихме подкрепили отделяне на клубовете от Ла Лига. Аз не си представям нашето първенство без \"Барселона\", както не си представям и Испания без Каталуня.\"", "date": "2017.11.29", "title": "Ла Лига планира един или два мача в чужбина, за да повиши интереса"}
{"url": "http://www.dnevnik.bg/evropa/novini_ot_es/2017/11/29/3087521_brjuksel_predlaga_oprosteni_pravila_za_obshtata/", "text": "Европейската комисия предложи днес опростяване на правилата в общата селскостопанска политика (ОСП), предадоха пресслужбата на институцията и БТА. Предвижда се държавите в Европейския съюз да поемат по-голяма отговорност, когато решават как и къде да влагат средствата по ОСП, за да постигнат общи цели, свързани с измененията на околната среда. Всяка държава от ЕС ще разработи свой собствен стратегически план, одобрен от Брюксел, в който ще определи как възнамерява да постигне целите. Вместо върху съответствието с изискванията акцентът ще бъде поставен по-скоро върху наблюдението на напредъка и усилието финансирането да бъде насочено към постигане на ясни резултати. Подкрепата за земеделците ще продължи чрез системата за преките плащания. Изменението на околната среда и натискът върху природните ресурси ще оказват влияние и занапред върху селското стопанство и производството на храни. Бъдещата селскостопанска политика трябва да отразява по-високите цели за ефективното използване на ресурсите, грижата за околната среда и действията в областта на природата, се отбелязва в съобщението. Останалите предложения включват насърчаване на използването на съвременните технологии за подпомагане на земеделците и повишаване на прозрачността и сигурността на пазара, както и отчитане на възможностите за насърчаване на младите хора да започнат селскостопанска дейност съгласно условията в съответните държави от ЕС, например в областта на поземленото данъчно облагане, планирането и развитието на уменията. Предвиждат се и съгласувани действия между различните политики в съответствие със световното измерение, особено по отношение на търговията и миграцията; създаване на европейска платформа за намиране на най-добрите начини за подпомагане на земеделците във връзка с изменението на природата и нестабилността на пазара.", "date": "2017.11.29", "title": "Брюксел предлага опростени правила за общата земеделска политика"}
{"url": "http://www.dnevnik.bg/bulgaria/2017/11/29/3087512_snimka_na_denia_premierut_borisov_i_sauditskiiat_kral/", "text": "Министър-председателят Бойко Борисов и негово величество крал Салман бин Абдулазиз Ал-Сауд проведоха среща, която е първата на толкова високо равнище в историята на отношенията между България и кралство Саудитска Арабия, съобщи правителствената пресслужба.", "date": "2017.11.29", "title": "Снимка на деня: Премиерът Борисов и саудитският крал Салман"}
{"url": "http://www.dnevnik.bg/sviat/2017/11/29/3087545_zashto_megan_markul_niama_da_poluchi_titlata_princesa/", "text": "Историята на принц Хари и  Меган Маркъл  звучи като приказка – обща позната им урежда \"среща на сляпо\" и искрата припламва веднага. Няколко седмици по-късно двамата се отправят към любимата и на двамата принцове Африка за пръв път, година и половина по-късно британското кралско семейство се готви за сватба. Меган –  разведена, наполовина чернокожа , католичка и американка – ще стане част от монархията. Но няма да получи титлата \" принцеса \". Когато  Катрин Мидълтън и принц Уилям  сключиха брак през 2011 г., тя стана Нейно кралско височество, принцеса Уилям Уелски. Вероятно Меган ще стане Нейно кралско височество, принцеса Хари Уелски. Причината: във вените и на двете не тече кралска кръв. Заради това покойната сестра на кралицата бе  принцеса Маргарет , дъщеря ѝ –  принцеса Ан , а внучките –  принцеса Беатрис  и принцеса Южени. Обичаната от народа майка на двамата принцове не беше \" принцеса Даяна \", а \" Даяна, принцеса на Уелс \", след развода. По време на брака ѝ титлата бе \" принцеса на Уелс \". Въпросът как да се наричат страничните членове на кралското семейство се решава с херцогските титли – първите братовчеди на кралицата са съответно херцози на Глостър и Кент, а когато чичо ѝ абдикира, за да се ожени за разведена американка през 1936 г., той стана херцог на Уиндзор, припомня Би Би Си. Такива титли често се дават при сключване на брак, за да осигурят и позицията на новото попълнение в семейството, като в същото време запазват названието \"принцеса\" само за децата с кралска кръв. Когато принц Андрю се ожени за  Сара Фъргюсън  през 1986 г., кралицата го направи херцог на Йорк, а самата Сара запази титлата херцогиня и след развода им. Когато принц Едуард се ожени за Софи Рис-Джоунс, той стана граф на Есекс, а тя – графиня. (Когато баща им Филип почине, Едуард ще наследи титлата херцог на Единбург). Единственото изключение от правилото е съпругът на самата кралица. Преди сватбата им той е просто Филип Маунтбатън. Макар да е роден като принц на Гърция, Филип се отказва от титлите си, за да вземе британско гражданство и ръката на принцеса Елизабет. След сватбата им той става херцог на Единбург, а през 1957 г. самата кралица му дава титлата \"принц\". Което на теория означава, че същото биха могли да получат Катрин и Меган... но според Би Би Си това е малко вероятно.", "date": "2017.11.29", "title": "Защо Меган Маркъл няма да получи титлата \"принцеса\""}
{"url": "http://www.dnevnik.bg/kultura/2017/11/29/3087052_elena_aleksieva_predstavia_kniga_s_prikazki_za_deca_i/", "text": "Писателката и драматург Елена Алексиева издава нова книга, ориентирана едновременно към деца и възрастни. \"Приказките на господин Кабода\" - разкази, които по думите на литературния критик Бойко Пенчев могат да се четат като фрагментарен роман, ще бъдат представени днес, 29 ноември, в галерия \"Средец\" на Министерството на културата. Елена Алексиева е автор на романите \"Нобелистът\", \"Тя е тук\" и \"Рицарят, дяволът и смъртта\", на няколко книги с разкази, две стихосбирки, както и на две книги с пиеси - \"Ангелски огън\" и \"Жертви на любовта\". \"Приказките на господин Кабода\" е публикувана от \"Факел експрес\", а автор на оформлението е художникът Кирил Златков. В тях се разказва за приятелството между един възрастен - \"загадъчния господин Кабода, който живее в пещера, отглежда домати в саксии, работи като професионален мислител и невинаги е самият себе си\" и едно дете, което е загубило своята майка. Това е книга за общуването като най-голямото приключение, родена там, където големият и малкият човек се срещат като равни\", представят я издателите. \"Абсурдни, сериозно-иронични, взрени в детайла и същевременно изчистени от всякакъв бит, тези приказки ни пренасят в един странен свят, зареден с особено напрежение. Те сякаш подтикват към откривателство и водят читателя по непознати пътеки. Но въпреки своеобразието си историите за господин Кабода не остават изолирани в рамката на експеримента, а дискретно комуникират с някои от най-плодотворните и интересни тенденции в световната и българската литература. Разполагат се в традицията на абсурдната проза за деца и възрастни, създадена от автори като Луис Карол, Джани Родари, Васил Априлов. Не са много произведенията в българската литература, които могат да издържат на това интелектуално предизвикателство, и прави чест на авторката, че е избрала този труден път към детските умове и сърца\", казва за книгата писателят Алек Попов. Попов ще представи изданието тази вечер заедно с редактора на \"Факел Експрес\" Георги Борисов. Началният час на събитието е 18.", "date": "2017.11.29", "title": "Елена Алексиева представя книга с приказки за деца и възрастни"}
{"url": "http://www.dnevnik.bg/evropa/novini_ot_es/2017/11/29/3087546_evrokomisiiata_predlaga_zasilena_zashtita_na/", "text": "Европейската комисия представи днес мерки за защита на правата върху интелектуалната собственост, съобщи пресслужбата на институцията, цитирана от БТА Очаква се предложенията да улеснят действията срещу нарушенията, както и производството по трансгранични съдебни спорове. Те са насочени към проблема с внасяните в ЕС фалшифицирани или пиратски стоки, които представляват 5% от общия обем на внасяните изделия и възлизат на стойност 85 млрд. евро. Комисията насърчава преговорите за лицензи, които да позволяват и на други дружества да използват дадена технология, за да създават нови стоки и услуги. Брюксел си поставя за цел да лиши нарушителите на правата върху интелектуалната собственост в търговски мащаб от приходите, които получават. Това е така нареченият подход \"следвай парите\", насочен към \"големите риби\". Еврокомисията цели постигането на еднакво високо равнище на правна защита и предсказуема съдебна рамка в ЕС. Брюксел призовава държавите в ЕС да насърчават обучението на съдебните служители, постоянно да огласяват решенията по дела за интелектуална собственост и да подтикват създаването на възможности за извънсъдебно разрешаване на спорове. Комисията предлага въвеждането на повече програми за сътрудничество с региони извън ЕС (Китай, Югоизточна Азия, Латинска Америка) и да се създаде списък за наблюдение на пазарите, където има съществени нарушения на интелектуалните права. Много ключови технологии са защитени от патенти от съществено значение за стандарт (ПСЗС). Брюксел отправя към държавите в ЕС препоръки за по-добра система за ПСЗС с две цели - производителите на изделия могат да получат достъп до съответните технологии при прозрачни и предвидими правила за лицензиране; притежателите на патенти биват възнаградени за своите инвестиции в научноизследователска и развойна дейност и дейности по стандартизация, така че да бъдат насърчени да предлагат своите най-добри технологии за включване в стандартите.", "date": "2017.11.29", "title": "Еврокомисията предлага засилена защита на интелектуалната собственост"}
{"url": "http://www.dnevnik.bg/sviat/2017/11/29/3087600_schetovoditeliat_na_aushvic_e_fizicheski_goden_da/", "text": "Деветдесет и шест годишният германец Оскар Грьонинг, известен като \"счетоводителя на Аушвиц\" и осъден за съучастие в убийството на 300 000 души, беше признат за физически годен да изтърпи присъдата си, заяви германският съд, предаде ДПА. Грьонинг обжалва четиригодишната си присъда с мотива, че е в напреднала възраст. Тя му беше наложена миналата година от окръжен съд в Северна Германия, за  съучастничество в убийството на 300 000 души . Кой е той На 21 години Грьонинг се присъединява като доброволец към \"Вафен СС\", а през 1942 г. е прехвърлен на работа в Аушвиц, където броял парите, намерени сред вещите на затворниците и ги пращал в главната квартира на СС в Берлин. В предвоенна Германия бил банков служител. Той никога не е крил нацисткото си минало и в първите дни на процеса срещу себе си призна \"морална отговорност\" за Холокоста. След войната, Грьонинг си създава привидно нормален живот и не обсъжда дори с най-близките си това, на което е ставал свидетел в лагера. 40 години по-късно обаче решава да проговори - след като в случаен разговор разбира, че в Германия има хора, според които Холокостът не се е случил. Негов познат от местния филателистки клуб казва, че е ужасно, че отричането на тези събития е криминализирано, защото унищожаването на толкова много хора не било практически възможно. Грьонинг отвръща само: \"Знам малко повече за това, трябва да си поговорим някога\", а мъжът му препоръчва брошура по повода. Бившият счетоводител на Аушвиц прочита брошурата и я връща на автора с коментара: \"Видях всичко. Газовите камери, кремациите, процеса на подбор. Милион и половина евреи бяха убити в Аушвиц. Бях там.\" Заливат го телефонни обаждания и писма от непознати, които настояват, че това, което е видял със собствените си очи, не се е случило - което само го убеждава, че трябва да продължи да говори. Грьонинг не се побоява да стои пред камерите на Би Би Си в продължение на 9 часа за заснемането на документален филм и признанията му допринасят за решението да бъде съден. В хладния си разказ той показва как нацистката пропаганда го е убедила, че върши правилното нещо и че масовите изтребвания са \"специална задача\". \"Бяхме убедени, че сме жертва на предателство, че има огромна еврейска конспирация срещу нас\". На едно от заседанията срещу него, оцелялата от експериментите на Йозеф Менгеле Ева Мозес Кор свидетелства срещу Грьонинг, а после му благодари. Еврейската активистка защити жеста си с думите, че \"Младите объркани германци, които искат Хитлер и фашизмът да се върнат, няма да повярват на Ева Кор или на друг оцелял. Вие можете да им кажете, че сте били в Аушвиц, че сте били свързан с Нацистката партия и че това е ужасно\". Виновни ли са съучастниците Седем десетилетия след Холокоста делото срещу Грьонинг беше първият случай, в който присъда за съучастничество в лагер на смъртта бива потвърдена след обжалване. Подвеждането под наказателна отговорност на бивши служители от \"лагерите на смъртта\" за съучастие в убийство стана възможно след създадения през 2011 г. прецедент, когато бившият пазач Иван Демянук бе признат за виновен и осъден на 5 години затвор. През лятото на 2016 г.  на 5 години затвор бе осъден Райнхолд Ханинг  - 94-годишен бивш пазач на концетрационния лагер в Аушвиц, заради съучастие в убийството на 170 000 души. Нито една от тези присъди обаче не бе окончателна. Демянук обжалва решението, но почина, преди съдът да се произнесе. Затова случаят на Грьонинг се смята за първия с окончателно влязла в сила присъда.", "date": "2017.11.29", "title": "\"Счетоводителят на Аушвиц\" е физически годен да излежи присъдата си, реши германски съд"}
{"url": "http://www.dnevnik.bg/photos/2017/11/29/3087599_fotogaleriia_madrid_osumna_bez_taksita/", "text": "Таксиметровите шофьори в испанската столица излязоха днес за пореден път на протест срещу \"нечестната\" конкуренция на превозвачи като \"Юбер\" (Uber) и \"Кабифай\" (Cabify).", "date": "2017.11.29", "title": "Фотогалерия: Мадрид осъмна без таксита"}
{"url": "http://www.dnevnik.bg/bulgaria/2017/11/29/3087649_oshte_trima_ot_zadurjanite_za_poboia_na_deca_v/", "text": "Още трима от задържаните общо 11 души, обвинени в нанасянето на побой на деца и техните треньори от спортния клуб по гребане в Асеновград, бяха освободени под парична гаранция от по 3 хил. лв. за всеки, съобщава БНР. Така извън ареста са вече седем души. Инцидента стана през юни. Веднага след това последваха масови протести на жители на града, които поискаха ефективни присъди за нападателите. По време на заседанието пред сградата на съда се събраха десетки близки на обвиняемите. В самата съдебна зала пък бяха голяма част от пострадалите деца, както и родителите им. До напрежение обаче не се стигна. На всички 11 души са повдигнати обвинения за хулиганство, извършено в съучастие и с особена дързост и цинизъм. Двама от тях са обвинени и за закани за убийство, а други двама - за нанасяне на средна телесна повреда. Съдът отхвърли искането на защитата за връщане на делото на прокуратурата заради допуснати процесуални нарушения.  През октомври това вече се случи , но след прецизирането на обвинението беше даден ход на съдебната процедура. Следващото заседание е насрочено за средата на януари 2018 г.", "date": "2017.11.29", "title": "Още трима от задържаните за побоя на деца в Асеновград бяха освободени под парична гаранция"}
{"url": "http://www.dnevnik.bg/sviat/2017/11/29/3087602_blizkite_na_erdogan_sa_preveli_milioni_v_ofshorna/", "text": "Лидерът на турската Републиканска народна партия (РНП)  Кемал Кълъчдароглу  обвини турския президент Реджеп Тайип Ердоган, че приближените му са извършили преводи на стойност 15 милиона долара до офшорна компания на остров Ман в края на 2011 г. и началото на 2012 г., предаде в. \"Хюриет дейли нюз\". \"Имаме всички документи от тази компания,\" каза Кълъчдароглу на среща с групата на партията си в парламента. \"Имаме и всички документи от транзакциите.\" По думите му до въпросната компания Bellway Limited са били преведени средства от брат му, сина му и негов асистент през декември 2011 и после през януари 2012 г. Остров Ман е известен данъчен рай. Твърденията на Кълъчдароглу бяха определени от турския премиер Бинали Йълдъръм като \"лъжи\", \"обслужващи онези, които водят глобална черна пропаганда срещу Турция\". Самият Ердоган беше по-сдържан в реакцията си и призова Кълъчдароглу да направи документите обществено достояние и да ги предаде на прокуратурата. Според лидера \"Белуей лимитед\" е основана на 1 август 2011 г. с един-единствен член на борда на име Съткъ Аян, а първоначалният капитал е в размер една британска лира. Два месеца по-късно е прехвърлена на Казъм Йозташ. Впоследствие братът на Ердоган Мустафа, деверът му Зия Илген и най-големият му син Ахмет Бурак Ердоган са участвали в паричните преводи в периода между 15 декември и началото на януари, продължи Кълъчдароглу, изреждайки движенията към сметката. Така например на 15 декември Зия Илген е изпратил 2.5 милиона долара до компанията, а същата сума по-късно е била преведена от Мустафа Ердоган. Двамата също така са превели по 1.25 милиона 11 дни по-късно - сума, внесена от тъста на Бурак Ердоган след още един ден, на 27 декември 2011 г., твърди Кълъчдароглу, изреждайки още няколко записа с общо над 5 милиона долара. \"Ердоган да направи каквото е необходимо\" \"Ердоган (да подаде) оставка\", скандираха съпартийците на Кълъчдароглу след изказването му. То е допълнение на словесна престрелка, която започна миналата седмица и при която лидерът обвини държавния глава, че негови приближени имат офшорни сметки. \"Знаете ли, че децата ви, деверът ви, тъстът на сина ви и бившият ви асистент са депозирали милиони американски долари в компания, базирана в данъчни убежища\", попита Кълъчдароглу на 21 ноември, без да споменава конкретни компании, а Ердоган поиска от него да предостави документи за обвиненията и обяви, че ако това се случи, ще подаде оставка. \"Ако Тайип Ердоган има и пени в чужбина, той (Кълъчдароглу) трябва да го докаже. Ако не можете да го докажете, вие ще трябва да напуснете политиката. Ако можете, ще напусна политиката и поста си като президент.\" Представяйки документите, Кълъчдароглу обяви, че Ердоган трябва да направи \"каквото е необходимо\", ако е \"човек на честта.\" Ахмет Йозел, който е адвокат на Ердоган, междувременно каза, че документите са фалшиви, а твърденията на Кълъчдароглу - \"лъжи\". Ако е нужно, лидерът може да ги подаде до прокуратурата, добави Йозел. Говорител на управляващата Партия на справедливостта и развитието пък каза за репортери, че Кълъчдароглу ще се \"удави в собствените си клевети и лъжи\".", "date": "2017.11.29", "title": "Близките на Ердоган са превели милиони в офшорна сметка, обяви лидерът на опозицията"}
{"url": "http://www.dnevnik.bg/kultura/2017/11/29/3087623_filmoviiat_centur_podkrepi_novi_filmi_na_ivan/", "text": "Пет пълнометражни филмови проекта ще подкрепи Националния филмов център (НФЦ) на последната си сесия за игрално кино през 2017 г. Резултатите бяха оповестени вчера на сайта на агенцията. Три от тях са в категорията с бюджет над 600 хил. лв.: \"Не влизай в пререкание с персонала на банята\" на сценариста и режисьор Иван Черкелов, \"Февруари\" - със сценарист и режисьор Камен Калев и \"Като за последно \" на сценаристи Божан Петров, Весел Цанков, Ивайло Пенчев и режисьор Ивайло Пенчев. Филмовият център ще застане зад още един \"нискобюджетен\" проект (с бюджет до 600 хил. лв.) - \"1979\", със сценарист Димитър Златинов и режисьор Димитър Петков, както и един дебют - \"Раят на Данте\", сценарист и режисьор Димитър Радев. Под чертата Втората сесия за българско игрално кино през годината разпределя на конкурсен принцип общо 3,6 млн. лв. 430 хил. от тях са предвидени за категорията дебют, където имаше 9 кандидата, 550 хил. - за нискобюджетен филм, където бяха 11, а 2.37 млн. лв. - за пълнометражните проекти, където кандидатстваха 15 екипа. Институцията може да подкрепи до 50% от бюджета на стандартен филм и до 80% - в така наречената нискобюджетна категория. И така обаче под чертата за финансиране остават много проекти със също високи резултати. Някои от тях са нов филм на Георги Дюлгеров, проектът  \"Патрулки\"  - продължение на представилия се в Кан \"Посоки\" на Стефан Командарев, филм по сценарий на Боян Папазов, както и нов проект на екипа на \"Възвишение\". Отделно със 180 хил. лв. ще бъде подкрепено създаването на 3 късометражни филма, а 100 хил. лв за развитие на сценарий на пълнометражен филм ще си разпределят 4 проекта: \"Терористи\" на Димитър Стоянович и Лъчезар Аврамов, \"Майка\" на Зорница София, \"Африка\" на Мая Виткова и Иглика Трифонова, която ще работи по екранизация на романа \"Калуня-Каля\". В комисията участват Вера Найденова, Васил Живков, Здравко Маринов, Петър Попзлатев, Хермина Азарян, Георги Костов, Искра Димитров, Слав Едрев и Христо Генков.", "date": "2017.11.29", "title": "Филмовият център подкрепи нови филми на Иван Черкелов, Ивайло Пенчев и Камен Калев"}
{"url": "http://www.dnevnik.bg/sviat/2017/11/29/3087672_bivshiiat_bosnenski_hurvatski_general_izpil_otrova_v/", "text": "Бившият босненски хърватски генерал Слободан Праляк е починал в болница в Хага часове след като погълна течност по време на делото си са военни престъпления и обяви, че тя е отрова. Това съобщава хърватският обществен оператор HRT. Според агенциите \"Хина\" и \"Асошиейтед пред\" смъртта на 72-годишния Праляк, чиято присъда за военни престъпления беше потвърдена днес от Международния трибунал за бивша Югославия, е била потвърдена от източник, близък до бившия генерал. Праляк  изпи течността  - и впоследствие обяви, че е отрова - в знак на протест срещу решението на трибунала да потвърди вече издадената му през 2013 г. 20-годишна присъда. \"Слободан Праляк не е военен престъпник. С презрение отхвърлям тази присъда\", каза той в прякото предаване на присъдата. Заради инцидента съдията прекъсна заседанието, преди да бъде прочетено решението за трима от общо шестима босненски хървати, които се изправиха пред трибунала. Първоначално информацията, че той действително е погълнал отрова, не беше потвърдена. По-късно съдията по делото обяви, че съдебната зала, в която се случи инцидентът, вече ще се счита за местопрестъпление.", "date": "2017.11.29", "title": "Бившият босненски хърватски генерал, изпил отрова в съда в Хага, е починал в болница"}
{"url": "http://www.dnevnik.bg/biznes/2017/11/29/3087657_iaponska_kompaniia_pridobiva_moto_pfoe/", "text": "Японската компания \"Сумитомо корпорейшън\" е новият собственик на фирмената група \"Мото-Пфое\". Това е факт след като на 21 ноември е подписан договор за покупката, се разбира от съобщение до медиите от купената компания. Сега едноличен собственик на \"Мото-Пфое\" е Hugo Pfohe GmbH в лицето на Филип Пфое. Компанията е официален представител на Ford, Volvo, Jaguar и Land Rover за България от 26 години. \"Щастлив съм с фантастичния успех на \"Мото-Пфое\" през изминалия над четвърт век от основаването ѝ от моя баща Карл-Хайнц Пфое. Време е компанията да развие допълнително своя потенциал. Затова в лицето на Sumitomo Corporation намерих възможно най-добрия инвеститор, който да гарантира последващо успешно разрастване на бизнеса на фирмената група \"Мото-Пфое\", коментира Филип Пфое при подписването на договора. Разчитаме фирмената група да подкрепи с опита си, допълни и допринесе много за нашия автомобилен франчайз в Европа. За нас ще е чест да работим с мениджмънта и екипа служители на Мото-Пфое, както и с клиентите и партньорите на компанията\", коментира Томохиро Йонияма. Сделката трябва да бъде одобрена от Комисията за защита на конкуренцията. В съобщението не се посочва нейната цена. ", "date": "2017.11.29", "title": "Японска компания придобива \"Мото Пфое\""}
{"url": "http://www.dnevnik.bg/sviat/2017/11/29/3087670_uchilishta_v_rusiia_se_podgotviat_za_rabota_v_uslovie/", "text": "Да полудееш - тези наистина се готвят за война!\" С тези думи живеещият от 2013 г. в Прага руски блогър Рустем Адагамов разпространи в профила си в \"Туитър\" поверителен документ, с който училищата в Красноярския край получават инструкции за подготовка за военновременен режим. В текста от преди седмица се пояснява за ръководителите на местните власти, че изпратените методически указания засягат \"организацията на учебния процес при привеждането на подведомствените учреждения в готовност за работа в период на мобилизация, военно време и въвеждане на военно положение\". За историята разказа московският в. \"Комерсант\", пред който говорителката на образователното министерство на Красноярския край обяснява, че споменатите мероприятия се провеждат още от времената на СССР по цялата страна, те са определени от федерален закон и населението нямало за какво да се тревожи. В района има 1120 училища и 1028 детски градини. Надежда Квитковская допълва, че службите издирват откъде е изтекла информацията, предназначена за служебно ползване, и виновникът ще бъде наказан. През август 2016 г. министерството на отбраната на Русия съобщи, че в рамките на внезапната проверка на въоръжените сили е имало мобилизационни мероприятия. В тях са участвали министерствата на комуникациите, финансите, търговията, централната банка и държавния резерв на страната. Тренирано е преминаването на цели региони в условията на военно време, включително мобилизиране на военните от запаса и формиране на воински части в Южния и Централния военни окръзи, както и в Северния флот. В понеделник Общоруският център за изследване на общественото мнение (ВЦИОМ) съобщи, че повечето руснаци, сред които е провел проучване, са се обявили за това децата да учат в училище основи на военната подготовка. Според 69% от участниците в телефонно допитване този предмет трябва да се изучава в горните класове на гимназиите, 48% - в средното училище, и 12% - в началните класове. Работата на ВЦИОМ често е определяна не толкова като сондиране на общественото мнение, колкото като събиране на данни за оправдаване предстоящи решения на Кремъл.", "date": "2017.11.29", "title": "Училища в Русия се подготвят за работа \"в условие на военно време\""}
{"url": "http://www.dnevnik.bg/evropa/novini_ot_es/2017/11/29/3087681_london_i_brjuksel_othvurliha_spekulaciite_che_sa_se/", "text": "Британските преговарящи все още работят по сделката с Европейския съюз, заяви финансовият министър Лиз Тръс, цитирана от \"Ройтерс\". Тя определи информацията, че правителството е договорило сумата, която ще плати за Брекзит, като \"медийни спекулации\". Тръс заяви пред парламента, че \"нищо не е договорено, докато не бъде договорено всичко\" в преговорите за излизане на Великобритания от ЕС. По-рано  се появи информация, че  е било постигнато принципно споразумение за исканите от ЕС 60 милиарда евро преди ключова среща в понеделник между премиера Тереза Мей и председателя на Европейската комисия Жан-Клод Юнкер. Британското правителство също подчерта, че нищо не е било приключено в разговорите с ЕС за напускане на блока и отказа да коментира информацията в медиите. \"Никога не съм коментирал спекулации, каквито има много. Няма да го направя и сега\", каза говорител на премиера Тереза Мей. \"Разговорите продължават. Премиерът бе много ясна, когато каза, че ще покрием всичките си задължения. Също така бе много ясна, когато заяви, че Великобритания и ЕС трябва да направят стъпка напред заедно и бе много ясна, че нищо не е договорено, докато всичко не бъде договорено\", посочи говорителят. Главният преговарящ на ЕС за Брекзит Мишел Барние също каза пред \"Ройтерс\", че все още продължава работата  по трите ключови въпроса  – определянето на сметката, гаранциите за правата на европейските и границата с Ирландия. Той изрази надежда, че на срещата на върха след две седмици ще може да каже на европейските лидери, че е постигнат \"достатъчен напредък\" и може да започнат преговорите за бъдещото търговско споразумение. Напредък за границата  Междувременно ирландският премиер Лио Варадкар заяви, че в преговорите между Великобритания и ЕС е постигнат напредък по въпроса как да си избегне поставяне на физическа инфраструктура по границата със Северна Ирландия, след като Обединеното кралство напусне ЕС през 2019 г., съобщи \"Ройтерс\". \"Смятам, че е редно да кажа, че е постигнат напредък, но на този етап той е недостатъчен\", отбеляза Варадкар пред парламента. В момента не сме на етап за вземане на решение. Нещата всеки ден се променят и търпят бързо развитие, допълни той.", "date": "2017.11.29", "title": "Лондон и Брюксел отхвърлиха спекулациите, че са се договорили за сметката за Брекзит"}
{"url": "http://www.dnevnik.bg/evropa/novini_ot_es/2017/11/29/3087690_putnicheski_vlak_derailira_v_ispaniia_27_dushi_sa/", "text": "Двадесет и седем души са ранени, двама от тях - тежко, след като пътнически влак дерайлира днес в испанската провинция Севиля, съобщи испанският в. \"Паис\", като се позова на службата за спешна помощ в област Андалусия. Влакът, който пътувал от Малага за град Севиля със 79 пътници, излязъл от релсите в община Араал поради тежката пътна обстановка в резултат на проливните дъждове, каза говорителка на националната жп компания РЕНФЕ. Андалуската служба за спешна помощ по-рано днес съобщи, че е реагирала на повече от 100 инцидента, предимно пътни, причинени от лошото време в провинция Севиля. Четирима души загинаха, а 47 бяха ранени при дерайлиране на влак в североизточната област Галисия миналата година, отбелязва \"Ройтерс\", цитирана от БТА.", "date": "2017.11.29", "title": "Пътнически влак дерайлира в Испания, 27 души са ранени"}
{"url": "http://www.dnevnik.bg/biznes/2017/11/29/3087684_nap_tursi_blizo_200_slujiteli_za_fiskalen_kontrol/", "text": "Националната агенция за приходите търси 177 служители за звеното \"Фискален контрол\". Агенцията е обявила конкурс за длъжността \"инспектор по приходите\". Те ще работят в екипи на територията на цялата страна. Екипите ще правят проверки в близост до граничните пунктове, както и във вътрешността на страната – на местата, където транспортните средства се разтоварвани под данъчен контрол. Конкурсът за свободните работни места ще се проведе на два етапа. На първия участниците ще решават тест, чиято цел е да се установят професионални им знания. Допуснатите до втория етап ще бъдат и интервюирани. Работата на инспекторите във фискалното звено е свързана с физически и документален контрол на стоки с висок фискален риск. Данъчните ще следят как се движат стоките, дали се реализират на територията на България, изнасят ли се за трети страни и дали всички транзакции се отразяват коректно в счетоводните и финансови документи на превозвача, получателя и доставчика. Наскоро  министърът на финансите подписа наредба , според която всички горива влязоха в списъка на стоките с висок фискален риск. Служителите в звеното ще бъдат обезпечени с транспортни средства и техническо оборудване за изпълнение на функциите си, допълват от приходната администрация. Кандидатите за работа трябва да подадат документи до 7 декември включително, лично или чрез пълномощник с нотариално заверено пълномощно-оригинал в сградата на съответната структура на НАП в София, Варна, Пловдив, Велико Търново или Бургас. Описание на длъжностите, изискванията за конкурса и образци на заявление за участие могат да бъдат намерени на интернет страницата на НАП –  www.nap.bg ,  Начало /За НАП/Работа в НАП/Обяви .", "date": "2017.11.29", "title": "НАП търси близо 200 служители за фискален контрол"}
{"url": "http://www.dnevnik.bg/biznes/2017/11/29/3087704_sdrujenie_za_domashna_rakiia_poiska_ot_valeri_simeonov/", "text": "Членовете на Националното сдружение \"Българската домашна ракия\" са поискали на среща с вицепремиера Валери Симеонов да се вземат включително и законодателни мерки, с които да се спре нелегалното производство на ракия. Това се разбира от съобщение на организацията. От нелегалните производители не се събира акциз, което създава предпоставки и регистрираните по закон обекти също да не го правят, обясняват от организацията. Членовете й осъждат такова поведение \"въпреки икономическата принуда за подобно закононарушение\". По време на срещата са били обсъдени и мерки за включването на домашната ракия в предстоящия за изготвяне закон за българските уникати, в който да бъде предвидено и това производство на най-традиционната българска напитка, съобразено с европейската директива. От организацията посочват, че са неправилни правени в общественото пространство внушения, според които в специализираните малки обекти за дестилиране се произвежда контрабандно домашна ракия. Припомнят, че според актуалното законодателство само в тези обекти гражданите имат право законно да дестилират алкохол за собствена консумация.", "date": "2017.11.29", "title": "Сдружение за домашна ракия поиска от Валери Симеонов справяне с нелегалното производство"}
{"url": "http://www.dnevnik.bg/sport/2017/11/29/3087577_trenyorut_po_fizicheskata_podgotovka_na_grigor/", "text": "Намирането на правилния баланс между натоварената програма и натрупаната умората е било ключово за отличния край на сезона, който направи Григор Димитров. Това заяви треньорът му по физическа подготовка Себастиен Дюран. Френският специалист работи с Димитров вече осем години. Той е неизменна част от екипа на българина почти през цялата му професионална кариера. Световният номер 3 впечатли с физическата си форма през целия сезон и особено в края, когато записа пет победи срещу играчи от топ 10. Три от тях дойдоха след тежки трисетови битки - срещу Доминик Тийм на старта, Джак Сок в полуфиналите и Давид Гофен във финала. \"Най-голямото предизвикателство беше да намерим точния баланс между интензивния край на сезона и възстановяването, като се има предвид факта, че за него беше трудно и от емоционална гледна точка\", заяви Дюрант в интервю за TransFaireTV. \"Това беше първото му участие във финалите на АТП. Беше жизненоважно да му помогнем да не прегори, да намери баланса между запазването на интензитета и качеството на играта, която показа в края на сезона\", допълни французинът. Според Дюран Димитров е започнал да се изчерпва към края на турнира. \"Григор имаше много тежък първи мач, особено емоционален. Дебютният мач в подобен турнир винаги е много специален. Той трябваше да се справи с доста емоции и стрес. Преодоля го, освободи се и беше невероятен в следващите два мача - срещу Гофен и Кареньо Буста. Игра фантастично.\" \"После дойде полуфиналът срещу Сок - един от топ играчи, които играят с много голям интензитет. Започна да става трудно, защото мачът завърши късно. Заради възстановяването и медийните ангажименти си легна след полунощ. В неделя беше финалът с Гофен. Добре е, че нямаше още един мач в понеделник. Григор щеше да го изиграе, но вече беше изчерпан физически\", обясни Дюран. Френският специалист заяви, че за него е късмет и удоволствие да работи толкова години с Димитров и да споделя с него и добрите, и лошите моменти. Той допълни, че те работят не само върху типичната физическа подготовка, а и върху психиката. \"Когато Григор падна до №40 в ранглистата, не всеки ден беше лесен. После обаче имаше изключителни моменти като тези в края на годината. Тази година няма друг тенисист, завършил сезона с пет победи над петима представители на топ 10. Това е невероятно. Емоциите бяха фантастични и се надявам това да продължи и занапред\", завърши Дюран.", "date": "2017.11.29", "title": "Треньорът по физическата подготовка на Григор Димитров: Намерихме баланса, за да не прегори в края"}
{"url": "http://www.dnevnik.bg/sport/2017/11/29/3087717_evertun_se_spria_na_sam_alurdais_v_tursene_na_izhod_ot/", "text": "Сам Алърдайс е новият мениджър на \"Евертън\". \"Карамелите\" ще разчитат на опитния специалист да изправи отбора на крака след  раздялата с Роналд Куман . Клубът от Ливърпул уволни холандеца на 23 октомври. След 13-ия кръг \"Евертън\" е точно над чертата с изпадащите - 17-и с 12 точки. Тази вечер \"карамелите\" приемат \"Уест хем\", като отборът ще бъде воден от Дейвид Ънсуърт. Алърдайс беше без работа след раздялата си с \"Кристъл палас\" през май. Тогава той даде знак, че няма да започва нова работа, а някои медии разчетоха думите му като прекратяване на кариерата. \"Това е подходящото време за мен. Нямам амбициите да започвам нова работа, просто искам да мога да се наслаждавам на нещата, на които човек не може да се наслади напълно, когато е на непрестанно разположение като мениджър на футболен клуб\", каза тогава Алърдайс. В кариерата си той е бил начело на \"Болтън\", \"Нюкасъл\", \"Блекбърн\", Уест хем\" и \"Съндърланд\". Миналата есен за кратко беше селекционер на Англия, но остана на поста само 67 дни, като води отбора в един мач. Той  беше принуден да се оттегли  от поста  заради участието си в корупционен скандал . Днес беше обявено още едно мениджърско назначение във Висшата лига. Бившият мениджър на \"Нюкасъл\" и \"Кристъл палас\" Алан Пардю поема \"Уест бромич\", който миналата седмица уволни Тони Пюлис.", "date": "2017.11.29", "title": "\"Евертън\" се спря на Сам Алърдайс в търсене на изход от кризата"}
{"url": "http://www.dnevnik.bg/zelen/2017/11/29/3087711_petrich_shte_se_sdobie_s_dve_instalacii_za_otpaduci_za/", "text": "В Петрич ще се изградят две инсталации за обработка на отпадъци. Едната ще е компостираща и с капацитет 4150 тона годишно. Другата пък ще е за предварително третиране на битови отпадъци с капацитет 10 841 тона годишно. Съоръженията ще обслужват близо 50 хил. жители, съобщиха от пресцентъра на Министерството на околната среда и водите. Инсталациите ще струват над 10.3 млн. лв. Малко над 7.1 млн. лв. идват по европейско финансиране. След подписването на договор между екоминистър Нено Димов и кмета на града Димитър Бръчков се разбра, че проектът трябва да бъде реализиран за 24 месеца. Ще бъде въведена система, която включва разделно събиране на градински отпадъци от домакинствата в Петрич и селата Първомай, Марикостиново, Михнево и Кърналово. Системата обхваща обществени паркове и градини във всички населени места в общината. По проекта ще бъдат купени съдове за разделно събиране на зелените отпадъци от домакинствата и два сметосъбиращи камиона за транспортиране на разделно събраните зелени отпадъци до инсталацията за компостиране.", "date": "2017.11.29", "title": "Петрич ще се сдобие с две инсталации за отпадъци за над 10 млн. лв."}
{"url": "http://www.dnevnik.bg/sport/2017/11/29/3087618_sezonut_vuv_formula_1_zavrushtaneto_na_intrigata_i/", "text": "С четвърта световна титла за Люис Хамилтън и четвърта поредна за \"Мерцедес\" при конструкторите сезон 2017 във Формула 1 оправда очакванията от началото на годината, че доминацията на \"сребърните стрели\" ще продължи. Надпреварата обаче предложи много интрига, промени, теми за обсъждане, а и немалко скандали. Сезонът отбеляза края на ерата Бърни Екълстоун във Формула 1, продължила 40 години и навлизането на новите собственици на Формула 1 от \"Либърти медия\". Действащият шампион  Нико Розберг  прекрати кариерата си и стана едва вторият състезател, който доброволно се отказа от защита на титлата си. Наред с това на пистата имаше истинско съревнование между различни отбори за пръв път от доста време насам. През сезона паднаха и много рекорди, подобрени от новия четирикратен световен шампион. Битката за титлата Сезон 2017 беше чакан с огромно нетърпение най-вече заради значимите технически промени, които бяха предприети миналата година. По-широките автомобили, с гуми с 25% по-голяма контактна площ и максимално свалени задни крила, предполагаха много по-голяма скорост и бяха оценени положително от пилотите. Освен това годината започна с изразени амбиции за титла от актуалните шампиони от \"Мерцедес\", както и претендентите от \"Ферари\" и Ред бул\". Себастиан Фетел тръгна отлично и с три победи и три втори места в първите шест старта се постави в ролята на фаворит. Германецът показа решителността от шампионските си години в \"Ред бул\" и получи пълната подкрепа на \"Ферари\", които, без да се поколебаят, направиха Кими Райконен втори пилот с единствената цел да подкрепя съотборника си. Статистически Фетел не завърши зле годината - постигна пет победи, беше на подиума 13 пъти, но в решителните моменти Хамилтън беше с крачка пред него. \"Не обичам да го казвам, но е факт, тази година Люис беше най-добрият пилот и титлата заслужено отива в него. На мен ми остава да работя още по-здраво и догодина да се върна отново, за да преследвам мечтата си\", каза пилотът на \"Ферари\" след  последното състезание в Абу Даби . Първото заключение от сезона е, че интригата се завърна и макар \"Мерцедес\" да продължава да доминира, то останалите също използваха шансовете си. \"Ред бул\" се оказа по-далеч от останалите два тима в началото на сезона, но спечели три победи в течение на годината. За пръв път от 2013 г. петима различни пилоти спечелиха стартове във Формула 1, но постоянството на Хамилтън се оказа решаващо за четвъртата му световна титла. Британецът нито за момент не изгуби контрол над емоциите си и въпреки напрегнатите моменти в хода на кампанията показа, че е най-устойчив от всички. \"Имаше два или три ключови момента през сезона в нашата битка, когато той се поддаде на напрежението. Мисля, че първо беше в Баку, когато ме блъсна зад колата за сигурност, а после и в Сингапур, когато предизвика катастрофата с Макс (Верстапен) и Кими\", каза Хамилтън. Според световния шампион Фетел е бил на ръба и в  Мексико , когато имаше контакт между колите на двамата. За пръв път от 2012 \"Ферари\" се бореше до последните кръгове за отличието при пилотите. До средата на сезона \"скудерията\" водеше чрез Себастиан Фетел и единствено отпаданията на германеца в състезанията за Гран при на Сингапур и Япония предрешиха изхода от двубоя му с Хамилтън. Хамилтън по пътя към величието \"Ние сме късметлии, че сме били свидетели на епохата на Сена и Прост, на тази на Михаел Шумахер и сега на пилот от ранга на Люис Хамилтън. Той притежава всички качества, за да бъде определен за един от най-великите пилоти някой ден. Не се съмнявам, че Люис е велик, но ще получи още по-голямо признание след края на кариерата си\", каза експертът на Sky Sports и бивш пилот Мартин Брандъл. И Хамилтън потвърждава думите му, като прави всичко възможно да подобри всички рекорди в спорта. Британецът вече е на върха по спечелени полпозишъни в историята – 72 срещу 68 на Михаел Шумахер. Освен това през 2017 г. Хамилтън подобри още един от рекордите на седемкратния световен шампион – стартовете му от първа редица (118). Германецът остава №1 в двете най-ценни класации – спечелените победи (91) и спечелените титли (7). Той е на върха и в друго подреждане – поредните сезони с поне една победа в шампионата. При Шумахер те са 15, а при Хамилтън 11. В друга категория  Хамилтън отново се нареди до Шумахер . Те са единствените пилоти в историята, които са успявали да запишат точки във всеки старт през за сезона. Германецът го стори през 2002 г., когато във всички 17 състезания беше на подиума, а Хамилтън записа точки във всяка от 20-те надпревари този сезон. С четирите си титли пилотът на \"Мерцедес\" вече е най-успешният британец, като е пред сър Джеки Стюърт (3). Следващата му цел е да изравни и Хуан Мануел Фанджо, който има пет. Според настоящият шеф на Формула 1 и бивш такъв на Хамилтън и Шумахер - Рос Браун, британецът може да достигне дори германеца. \"Когато Михаел записа всички тези успехи, аз не мислех, че някой ще може да ги подобри. Но виждайки как се представя Люис в момента, вече смятам, че има. Вярвам, че може и повече, може да се изравни с Шумахер, виждаме, че има глад за още победи\", каза Браун. Възход и падение Както във всеки спорт, така и във Формула 1 има отличници, има и провали. Извън невероятните постижения на Хамилтън сезонът беше белязан от множеството технически дефекти при част от пилотите. Статистиката сочи, че сезон 2017 ще остане в историята с рекордните наказания на стартовата решетка - общо 730 места. От тях 380 на сметката на болидите, задвижвани от двигатели \"Хонда\" (\"Макларън\") и 310 от тези с \"Рено\" (\"Ред бул\", \"Торо росо\" и \"Рено\"). По 20 натрупаха моторите \"Ферари\" (\"Заубер\", \"Хаас\" и \"Ферари\") и тези на \"Мерцедес\" (заводският тим, \"Уилямс\" и \"Форс Индия\"). Именно неволите с двигателите доведоха до антирекорд при Фернандо Алонсо. Двукратният световен шампион отпадна осем пъти в течение на сезона, а оплакванията му от задвижващите системи на \"Хонда\" доведоха до предсрочна раздяла между японската компания и \"Макларън\", като от новия сезон  британският тим ще ползва мотори на \"Рено\" . По този показател отличникът е Хамилтън, който няма нито едно отпадане за годината. Пилотът на \"Мерцедес\" е единственият, завършил всички 20 състезания, и е направил най-много обиколки. Приятната изненада дойде от \"Форс Индия\". Отборът с един от най-малките бюджети във Формула 1 завърши на четвърто място при конструкторите, а пилотите Серхио Перес и Естебан Окон отпаднаха само по веднъж и бяха сред четиримата с най-много направени обиколки. На другия полюс се оказа \"Ред бул\". Тимът, който стартира с амбиции за битка за титлата, записа общо 13 отпадания. Дори победите на Рикардо в Баку и Верстапен в Малайзия и Мексико не успяха да променят впечатленията, че за поредна година \"биковете\" са далеч от наложените от тях стандарти преди време. С поглед към бъдещето До началото на сезон 2018 остават 117 дни. Основният въпрос е ще се намери ли кой да спре Хамилтън. Без  революционни промени на техническите правила поне до 2021 г.  \"Мерцедес\" и Хамилтън със сигурност ще останат водеща сила във Формула 1. \"Не знам докога ще продължа да карам, със сигурност докато изпитвам удоволствие и мога да съм конкурентен. Но знам, че в себе си имам още много скорост, имам какво да дам на Формула 1. Извън пистата живея ден за ден и не си правя планове, защото леля ми си правеше планове, а накрая почина от рак\", каза световният шампион, запитан за очакванията си за 2018 г. В техническо естествено сезон 2018 ще бъде белязан от въвеждането на  новата система за сигурност \"ореол\"  (halo от англ.) и  новите типове гуми на \"Пирели\" , сериозно предизвикателство пред отборите ще бъде поредното ограничение за двигателите. В сезон с 21 старта броят на моторите, които могат да бъдат ползвани без наказания, е три. Това значи, че всеки двигател ще трябва да издържа по седем състезания, а промяната не беше харесана от много отбори. \"Трябва да внимавам за двама души. Единият е Фетел, който ще се върне още по-силен, защото вече се е научил от грешките си, а другият е Макс Верстапен. Макс е само на 20 години, но е толкова бърз и агресивен. Очаквам от него големи неща\", направи прогноза Хамилтън.", "date": "2017.11.29", "title": "Сезонът във Формула 1: Завръщането на интригата и походът на Хамилтън към върха"}
{"url": "http://www.dnevnik.bg/evropa/novini_ot_es/2017/11/29/3087718_firmite_triabva_da_davat_na_slujitelite_platen/", "text": "Съдът на Европейския съюз постанови днес, че работодателите трябва да осигуряват платен годишен отпуск за служителите си. Решението е по дело, което може да засегне работещите като самонаети за извършване на определена работа, предаде \"Ройтерс\", цитирана от БТА. Делото засяга търговец към компанията The Sash Window Workshop във Великобритания, който е бил нает за периода от 1999 до 2012 г. и е бил ангажиран по договор като самонает за изпълнение на определена дейност с неплатен годишен отпуск. Продавачът съди компанията, като иска заплащане за отпуската, която е взел, както и за невзетите дни. Искът му е за 27 000 британски лири за платен отпуск, който той заявява, че е трябвало да получи, отбелязва Би Би Си. Британски съд реши, че той трябва да бъде класифициран като \"работник\" според законите на ЕС. Съдът на ЕС бе помолен да реши дали европейските разпоредби позволяват на работника да иска плащане на отпуска за цялата продължителност на периода на неговата заетост. Работодател, който не позволи на работник да упражни правото си на платен годишен отпуск, трябва да понесе последиците, посочи съдът. Делото сега се връща в британския апелативен съд. Постановлението на Съда на ЕС може да се отрази на наемането в т.нар. гиг икономика, която включва наети на краткосрочните договори и работещите на свободна практика, на които се плаща \"на парче\", особено в сектора на доставките и таксиметровия превоз. По оценки във Великобритания под такава форма работят около 1 млн. души, посочва Би Би Си.", "date": "2017.11.29", "title": "Фирмите трябва да дават на служителите платен годишен отпуск, реши Съдът на ЕС"}
{"url": "http://www.dnevnik.bg/bulgaria/2017/11/29/3087694_hiliadi_sukrateni_rabotnici_moje_da_ne_poluchat/", "text": "Хиляди работници, които са били съкратени заради фалит на работодателя им, може да не получат заработените си и неизплатени заплати. Това стана, след като социалната комисия в парламента прие на второ четене днес промени в Търговския закон и други нормативни актове.  Проблемът е, че за да получи един съкратен работник неизплатените му преди фалита на предприятието заплати, трябва да е започнало производство по несъстоятелност. Освен това в момента в закона има изискване производството да е започнало три месеца след прекратяване на трудовото правоотношение на работника, в противен случай той няма да получи парите си. Трябва и да има орган, които да може да иска започване на производство за несъстоятелност, какъвто към момента няма. На теория работодателят може да иска, но той няма интерес, защото всички негови служители тогава ще могат да си търсят неизплатените им заплати.  Какво предлага омбудсманът Така се стига до над 3000 жалби до националния омбудсман Мая Манолова и протести на съкратени работници  през септември , когато служители от фалирал хипермаркет, миньори от Бобов дол, шивачки от Дупница и други излязоха пред парламента и искаха законови промени.  Омбудсманът е искала от едната страна да се определи орган, който може да иска откриване на производство по несъстоятелност, когато работодател не плаща заплати и да отпадне изискването за срок от съкращаване на работник и откриване на това производство, защото то често се бави много и се засягат правата на работниците. Тя иска и тези промени да влязат веднага в сила. По сметки на Главната инспекция по труда става дума за неизплатени над 30 млн. лв., но те не са проверили всички случаи на фалирали фирми, обясни Манолова.  Какво гласува социалната комисия в парламента Депутатите от социалната комисия се съгласяват с омбудсмана за определяне на орган, който да инициира производството по несъстоятелност. За такъв е определена Главната инспекция по труда (ГИТ), която ще може да иска от съда откриване на производство по несъстоятелност, когато констатира, че даден работодател не изплаща заплатите на служителите си. Комисията обаче приема да има срок между съкращаването на работника и откриването на производство по несъстоятелност, извън който служителите на фалиралата фирма няма да могат да си търсят парите. Народните представители увеличават срока от 3 на 12 месеца. Откъде идва проблема Разпоредбите в Търговския закон, които уреждат, че ГИТ ще може да иска откриване на производство по несъстоятелност, трябва да влязат в сила от 1 юли. Дотогава няма орган, който да иска това за заварените вече случаи, при които някои служители са съкратени още април/май тази година. След като има срок от 12 месеца за започване на производство по несъстоятелност от съкращаването им, те на практика няма да могат да получат парите, които са заработили. Манолова в сблъсък с депутатите и социалния министър \"Тези пари са налични. Има 250 хил. лв. във фонда за гарантиране на вземанията. Но хората нямат достъп до тях. Просто държавата ще си ги пази тези пари. Те не са публични. Събрани са от работодателите в един солидарен фонд в изпълнение на европейска директива\", обясни Манолова. Според националния омбудсман проблемът може да бъде решен много лесно с малка промяна в закона и с повече работа на администрацията.", "date": "2017.11.29", "title": "Хиляди съкратени работници може да не получат неизплатените им заплати"}
{"url": "http://www.dnevnik.bg/video/2017/11/29/3087731_video_drugite_novini/", "text": "Дизайнери от Техническия университет проектират детските площадки на бъдещето Новият марсоход ще достига тайните кътчета на Червената планета Facebook и Twitter ще съдействат с информация за подозрителни акаунти около Брекзит Повече гимнастика - по-запазен ум Ай Вейвей монтира блестяща \"граница\" на фестивала в Амстердам Елхите крият заспали буболечки", "date": "2017.11.29", "title": "Видео: Другите новини"}
{"url": "http://www.dnevnik.bg/sport/2017/11/29/3087794_levski_se_dobliji_na_tri_tochki_ot_cska_sled_razgrom_v/", "text": "Левски\" се доближи на три точки от второто място в Първа лига след разгромна победа с 4:0 при гостуването на \"Дунав\" (Русе). Сините записаха втори пореден успех и изравниха най-убедителната си победа от началото на сезона. Преди три месеца те спечелиха  със същия резултат срещу \"Славия\" . \"Левски\" събра 35 точки след 18-ия си мач в шампионата. ЦСКА има 38 точки преди утрешния си двубой със \"Септември\". Шампионът \"Лудогорец\", който в четвъртък гостува на \"Верея\", е начело в класирането с 42 точки. \"Дунав\" остава на предпоследната тринадесета позиция с 14 точки. Русенци, които през лятото взеха участие в европейските клубни турнири, допуснаха десетото си поражение през сезона. С първите си два гола за \"Левски\" Васил Панайотов даде солиден аванс на своя отбор преди почивката. Жуниор Мапуко окончателно уби интригата в началото на второто полувреме. Влезлият като резерва Серджиу Буш оформи крайния резултат в 78-ата минута. Двата отбора започнаха по-предпазливо мача, а първият шанс за гол се откри пред \"Левски\". В петата минута Габриел Обертан проби към наказателното поле и изведе технично Антонио Вутов. Юношата на сините обаче направи кошмарно първо докосване и пропиля добрия шанс. В 21-ата минута защитата на \"Левски\" се пропука при един въздушен двубой. Мирослав Будинов изведе Божидар Васев зад защитата. Последният обаче стреля покрай вратата, притиснат от Давид Яблонски. Пет минути по-късно домакините имаха страхотна възможност да поведат. Бранимир Костадинов стреля с глава след центриране от корнер, но Божидар Митрев спаси. Топката се върна в Костадинов, който опита добавка с левия крак, но защитник на \"Левски\" го блокира. В 33-ата минута столичани откриха резултата. Мапуку пусна чудесен извеждащ пас към Роман Прохазка, който хитро върна с пета назад за Вутов. Последният стреля право в тялото на вратаря Станислав Антонов. Топката обаче попадна в Панайотов, който не сгреши пред опразнената врата. Пет минути по-късно привлеченият през лятото Панайотов отново попадна в прегръдките на своите съотборници. Обертан изведе Прохазка с хвърляне от тъч, а словакът върна назад към Панайотов, който на десетина метра от голлинията не остави шансове на Антонов. \"Левски\" стигна до трети гол още преди да е изминала една минута след началото на второто полувреме. Обертан центрира от корнер, а Антонов направи много груба грешка при опита си да боксира топката. Тя се озова в Мапуку, който спокойно я насочи с глава в опразнената врата. След третото попадение столичани намалиха оборотите, но \"Дунав\" беше неспособен да създаде чисти голови ситуации пред Митрев. В 78-ата минута падна четвърто попадение във вратата на русенци. Иван Горанов проби по аутлинията вляво от вратата и комбинира с Мапуку. Той опита удар от движение, който обаче се превърна в подаване за Буш. Румънецът овладя топката, завъртя се и я насочи в близкия ъгъл.", "date": "2017.11.29", "title": "\"Левски\" се доближи на три точки от ЦСКА след разгром в Русе"}
{"url": "http://www.dnevnik.bg/bulgaria/2017/11/29/3087801_iran_obiavi_che_samoletut_na_borisov_e_bil_otklonen/", "text": "Посолството на Иран в София обяви, че  полетът на правителствения самолет днес е бил отклонен  от въздушното пространство на страната поради технически причини. В разпространена до медиите позиция на дипломатическата мисия се посочва, че на 8 ноември българските власти са поискали разрешение за преминаване над Иран. \"Незабавно беше издадено необходимото разрешение на 9 ноември 2017 г., но поради несъответствие в обявените данни по време на полет с информацията, предоставена от компетентните български органи, поради технически причини, преминаването на самолета не беше осъществено\", се казва в писмото. Посолството изтъква добрите отношения между България и Иран и посочва, че властите в Техеран имат воля за продължаването им. Същевременно между двете страни. \"Аз бях от първите, които отидоха в Иран, прекрасни отношения имаме с тях. Мисля, че обяснението, което дават към момента, че са ни сменили кацането от едно на друго летище го е предизвикало\", заяви Борисов, цитиран от Би Ти Ви. Попитан дали са пресилени коментарите във връзка с отклоняването на правителствения самолет, министър-председателят каза, че \"завистта в България започва да става характерна черта\". \"Има хора, които завиждат, има такива, които ги дразни, че държавата върви добре\", каза Борисов. По-рано днес пред предаването \"Лице в лице\" заместник-министърът на външните работи Георг Георгиев пък отхвърли като неверни твърдения, че правителственият самолет е бил прихванат от ирански изтребители. \"Не бих окачествил като скандал случилото се\", посочи той и припомни, че след отклоняването на самолета иранският посланик е бил извикан в Министерството на външните работи за обяснения. . Той не уточни какво е казал посланикът, като посочи, че трябва да бъде уточнена цялата ситуация, за да се изясни.", "date": "2017.11.29", "title": "Иран обяви, че самолетът на Борисов е бил отклонен поради технически причини"}
{"url": "http://www.dnevnik.bg/biznes/2017/11/29/3087813_platformata_hbo_go_veche_e_dostupna_s_direkten/", "text": "Потребителите на стрийминг платформата на HBO – HBO GO, вече може да се абонират директно за нея, без да е необходимо да сключват договор с кабелен оператор, съобщи  capital.bg . Така платформата влиза в конкуренция с Netflix, която присъства на българския пазар от 2016 г. От днес HBO дава възможност за абонамент за онлайн услугата директно с крайните клиенти в България, Словения, Хърватия, Сърбия, Черна гора, Македония и Босна и Херцеговина. Едномесечният абонамент е на стойност 9.90 лева. Абонатите могат да се регистрират директно на  сайта на HBO GO  и да ползват съдържанието безплатно 1 месец, след което да преценят дали да продължат да използват услугата. За сравнение - таксата в Румъния е 4.99 евро, в Унгария, Чехия и Словакия 6.99 евро, а в САЩ е 15 долара на месец. Месечната такса за един от преките конкуренти на HBO GO - Netflix, e от 8 до 14 евро на месец. Филмите и сериалите в HBO GO могат да се гледат на компютър, смартфон, таблет, Samsung Smart TV , през Chromecast, на Apple TV и Playstation 3 и 4. Всеки абонат на услугата може да добави до пет устройства към акаунта си с възможност за едновременно гледане на две устройства. Повече четете  тук .", "date": "2017.11.29", "title": "Платформата HBO GO вече е достъпна с директен абонамент"}
{"url": "http://www.dnevnik.bg/sviat/2017/11/29/3087688_kitai_razrabotva_dronove_taksita_koito_da_se_vkljuchat/", "text": "Китайският стартъп \"ЕХан\" (EHang) е разработил летяща кола, която планира да пусне в движение още догодина, съобщи \"Блумбърг\". Дронът Е-184 може да превозва един пътник в малката си кабина, но компанията отбелязва, че работи и по двуместен модел. \"Таксита дронове\" ще бъдат пуснати в движение в Дубай през 2018 г., веднага щом бъде получено разрешение от регулаторите, посочва главният изпълнителен директор Ху Хуачжъ. Четири перки, задвижвани от акумулатори, издигат над земята машината, която е оборудвана с напълно автоматизирана навигация. Пътниците могат да изберат предварително програмиран маршрут за полета. Скоростта достига 100 км в час, като дронът може да остане във въздуха 25 минути. Устройствата в момента се тестват в централата на \"ЕХан\", разположена в изоставен тематичен парк в покрайнините на южнокитайския Гуанчжоу - град, който е начело в усилията на Китай да се пренасочи от евтино производство към високи технологии. \"Ще започнем масово производство на дроновете в началото на идната година. Планираме и да инсталираме напълно автоматизирани производствени линии, за да увеличим производствения си капацитет през 2018 г.\", разказва Ху. \"ЕХан\" има големи амбиции - компанията иска да разработи световна мрежа от таксита дронове и планира да сключи сделки със Саудитска Арабия, Сингапур и няколко европейски града догодина./БТА", "date": "2017.11.29", "title": "Китай разработва дронове таксита, които да се включат в трафика догодина"}
{"url": "http://www.dnevnik.bg/sport/2017/11/29/3087816_voleibolniiat_levski_preodolia_s_lekota_purvoto_si/", "text": "Волейболистите на \"Левски\" преодоляха с лекота квалификационната фаза на третия по сила европейски клубен турнир - \"Чаландж къп\". Сините записаха втора убедителна победа срещу представителя на Люскембуг \"Щрасен\". След като в първата среща се наложи с 3:1 (22:25, 25:16, 25:20, 25:20), днес тимът на Владимир Николов спечели още по-категорично в зала \"Христо Ботев\" - 3:0 (25:13, 25:15, 25:19).  \"Левски\" имаше нужда от два гейма тази вечер, за да си гарантира участие в следващата фаза. Те бяха спечелени само за 44 минути. След това сините намалиха оборотите и допуснаха изоставане от четири точки в началото на третата час. Те обаче бързо си върнаха ритъма, обърнаха резултата в средата на гейма и го затвориха убедително на 19. Гордан Люцканов беше най-резултатен за българския отбор с 13 точки. Теодор Богданов и Иван Панков добавиха по 10 точки. За \"Щрасен\" най-полезен беше българинът Любомир Миланов с 10 точки. В първия кръг от основната фаза на \"Чаландж къп\" \"Левски\" ще има доста по-сериозен съперник в лицето на холандския \"Орион\" (Дьотинхем). Първият двубой ще се изиграе следващата седмица в София. В тази фаза на турнира се включва и другият български представител в турнира - \"Монтана\". Бронзовият медалист в Суперлигата се изправя срещу \"Апоел\" (Кфар Саба). Първата среща е следващата седмица в Израел.", "date": "2017.11.29", "title": "Волейболният \"Левски\" преодоля с лекота първото си препятствие в Европа"}
{"url": "http://www.dnevnik.bg/sviat/2017/11/29/3087814_kolite_na_tesla_slizat_ot_potochnata_liniia_s_defekti/", "text": "Моделите S и X на  \"Тесла\"  имат дефекти още на слизане от поточната линия и се налага да бъдат ремонтирани, още преди да излязат от фабриката в Калифорния. Това казват сегашни и бивши служители на  компанията  пред агенция \"Ройтерс\", цитирайки данни от вътрешни проверки по качеството. Над 90% от проверените  модели S и X  имат дефекти, сочат запознатите. Проверките са изключително стриктни и улавят и най-малките несъвършенства, твърдят от фирмата. Казват още, че дефектите са дребни и поправките им отнемат минути, но отказват да коментират числата, изнесени от техни служители. Според експерти от индустрията, най-ефективните автомобилопроизводители – сред които \"Тойота\" - имат средно 10% или по-малко дефекти след производство. Да се гарантира качество при първоначалното сглобяване е жизноважно, защото поправките хабят време и пари. Проучване на списанието Consumer Reports показва, че 91% от собствениците на  автомобил \"Тесла\"  биха го купили пак. Докладът обаче посочва наличието на дребни проблеми като повредени дръжки на вратите, бъгове в софтуера и неправилно поставени уплътнения, които пропускат дъждовна вода. Според експерти от автоиндустрията, оцеляването на компанията зависи от това дали би могла да произведе висококачествени коли в достатъчно големи количества, пускайки на пазара първата си масова машина  – Модел 3. \"Тесла\" никога не е регистрирала печалби на годишна база и харчи 1 млрд. долара на тримесечие. Илон Мъск настоява, че фирмата ще се превърне в \"най-добрия производител на Земята\" с въвеждането на нова поточна линия и опростен дизайн на Модел 3. Но доставките на многоочаквания седан се бавят, а проблемите на по-старите модели датират още от 2012 г. Говорител на \"Тесла\" заяви, че строгите проверки изискват всяка кола да премине над 500 инспекции и тестове. \"Целта ни е да произведем перфектни автомобили за всеки клиент. Затова проверяваме всяко превозно средство и за най-малките възможности за подобрение\".", "date": "2017.11.29", "title": "Колите на \"Тесла\" слизат от поточната линия с дефекти, предупреждават работници"}
{"url": "http://www.dnevnik.bg/bulgaria/2017/11/29/3087828_sus_specialen_zakon_durjavata_shte_uredi_vrushtaneto/", "text": "Връщането на имотите на Симеон Сакскобургготски ще бъде уредено от държавата със специален закон, с какъвто са отнети през 1947 г., съобщава Би Ти Ви. Това решение е взела комисия към Министерството на правосъдието. Очаква се решението да бъде оповестено до края на тази седмица, са казали източници на телевизията. В края на 2009 г., по време на първия кабинет на Бойко Борисов,  Народното събрание наложи мораториум , който забрани на Сакскобургготски да се разпорежда с реституираното си имущество. Депутатите решиха той да важи \"до приемането на специален закон\", какъвто не е приет и досега. Последваха дела от държавата в български съдилища, а  Сакскобургготски заведе дело срещу в Европейския съд  в Страсбург. Преди седмица \"Дневник\" съобщи, че държавата, чрез регионалния министър Николай Ненков,  поиска спиране на две от делата  – за двореца Врана и за Царска Бистрица, за 6 месеца \"до постигане на споразумение\". Днес Нанков коментира пред Би Ти Ви, че ако след шест месеца не е постигнато извънсъдебно споразумение, процесите ще продължат.", "date": "2017.11.29", "title": "Със специален закон държавата ще уреди връщането на имотите на Сакскобургготски"}
{"url": "http://www.dnevnik.bg/sviat/2017/11/29/3087825_norvegiia_razkri_desetki_sluchai_na_seksualno_nasilie/", "text": "Норвежката полиция е разкрила десетки случаи на сексуално насилие, включително и изнасилване на деца, в малка общност в Лапландия. Разкритията шокираха страната – полицейски доклад идентифицира 82 жертви на възраст между 4 и 75 години и 92 заподозрени, сред които три жени. Някои от насилниците са били и пострадали, пише в. \"Гардиън\". Мнозинството от тях произхождат от общността \"ссами\" и изповядват консервативна форма на лутеранство. Разследването е започнало, след като през 2016 г. в. Verdens Gang публикува свидетелствата на 11 мъже и жени от Тисфьор – малка община, намираща се зад Полярния кръг. Там живеят по-малко от 2000 жители. Засега общо 10 обвинения са били повдигнати на двама мъже, съобщава от полицията. Докладът посочва 151 случая на сексуални престъпления, сред които 43 изнасилвания (3 на деца). Давността на над 100 вече е изтекла. Някои от случаите са от петдесетте години. Етносът саами се състои от между 40 000 и 60 000 души в Норвегия. Трудно е да бъде установено точното число. Представители на общността живеят и в Швеция, Финландия и Русия. Те се прехранват с риболов и животновъдство, а в последните години стилът им на живот е застрашен заради сечта и минното дело.", "date": "2017.11.29", "title": "Норвегия разкри десетки случаи на сексуално насилие сред коренното население"}
{"url": "http://www.dnevnik.bg/politika/2017/11/29/3087841_prihodi_za_24_mlrd_lv_i_razhodi_za_12_mlrd_leva_zaloji/", "text": "Приходи, помощи и дарения за 23 515 773 100 лв. заложиха окончателно в държавния бюджет за 2018 г. депутатите, които окончателно приеха общата бюджетна рамка, предае БТА. Предвиждат се постъпленията от данъци да са малко над 21 млрд. лв. Заложени са разходи за 11 923 291 500 лв., като текущите харчове ще са за близо 9.5 млрд. лв., включително за персонал - 4 482 331 800 лв. Общата трансферна сума от бюджета е 11 100 063 700 лв.  За общините ще бъдат заделени 3 264 075 100 лв.; за  Държавното обществено осигуряване  - 4 495 090 400 лв.; за Националната здравноосигурителна каса (НЗОК) - 1 286 186 000 лв., в това число трансферът от Министерството на здравеопазването ще е 24 млн. лв. Вноската ни в ЕС ще е малко над 1 млрд. лв. От БСП определиха план-сметката за 2018 г. като \"бюджет на пропусната година за България, харчене на пари без ясна цел и резултат, и обслужване на корпоративни интереси\". Продължаваме да сме единствената европейска страна, която облага минималните доходи, заяви Жельо Бойчев. Ако се приеме прогресивният данък, както предлага левицата, над 1 млрд. лв. разполагаем доход ще остане у гражданите, посочи той и обвини управляващите, че умишлено подценяват брутния вътрешен продукт, за да декларират по-късно свръхсъбираемост. Станислав Станилов от \"Обединени патриоти\" припомни, че именно БСП е въвела плоския данък и каза, че човек трябва да има историческа памет. ГЕРБ прави бюджет за купуване на политическо влияние, заяви лидерът на БСП Корнелия Нинова. По думите й, управляващата партия \"налива пари\" чрез министерски постановления, което е \"сбъркан модел\". Наливали се средства и в доказано неработещи системи като образование, здравеопазване. Затова левицата предлага повече пари, но за реформирани системи, т.е. болниците да не са търговски дружества, а в образованието парите да не следват ученика. Ако ГЕРБ беше управлявал без прекъсване през последните осем години, щяхме да сме с по-голям икономически растеж и с по-малък дефицит, отговори й председателят на парламентарната група на партията Цветан Цветанов. Две от тези осем години вие бяхте на власт и ни върнахте с осем години назад, нямаме формула за деление на наши и на ваши по отношение на общините, заяви той. За разлика от миналата година, виждаме сравнително добре планиран брутен вътрешен продукт и на тази база прилични планирани приходи, отбеляза Йордан Цонев от ДПС. Въпреки всичко смятаме, че приходите са планирани консервативно, но най-голямата беда е в разходната част, посочи той. Според него е трябвало разходите да бъдат насочени към реформи, да се използва правилно икономическият цикъл. Ако растежът бъде насочен през инвестициите, а не през потреблението, има възможност той да бъде ускорен до 6-7%, но няма сериозни стъпки, които да насочат икономиката към по-мощни инвестиции - външни и вътрешни, е неговото мнение.", "date": "2017.11.29", "title": "Приходи за 24 млрд. лв. и разходи за 12 млрд. лева заложи парламентът в Бюджет 2018"}
{"url": "http://www.dnevnik.bg/photos/2017/11/29/3087228_fotogaleriia_svetovnite_snimki_na_denia_-_29_noemvri/", "text": "Армейско куче седи, докато уволняващи се войници козируват в Сукиан, Китай.", "date": "2017.11.29", "title": "Фотогалерия: Световните снимки на деня - 29 ноември 2017 г."}
{"url": "http://www.dnevnik.bg/sport/2017/11/29/3087847_barselona_preodolia_s_lekota_purvoto_si_prepiatstvie/", "text": "Барселона\" нямаше никакви затруднения да преодолее \"Мурсия\" в турнира за Купата на краля. Носителят на отличието за последните три години се наложи с 5:0 на \"Камп ноу\". Каталунците продължават в осминафиналите след 8:0 общ резултат. Домакините нямаха проблеми, макар да играха с резервите си. Те имаха пълно превъзходство и единственият въпрос в срещата беше с каква разлика ще спечелят. \"Мурсия\" приключи мача само с един удар, който беше неточен. Пако Алкасер даде преднина на \"Барселона\" в 16-ата минута след подаване на Алейш Видал. За 25 минути след почивката каталунците вкараха още четири гола чрез Жерар Пике, Видал, Денис Суарес и Хосе Мануел Диас. Третодивизионният \"Леида\" поднесе голямата изненада, като обърна \"Реал сосиедад\" като гост и от 0:2 направи 3:2. С общ резултат 3:3 и повече голове на чужд терен \"Леида\" стигна осминафиналите.", "date": "2017.11.29", "title": "\"Барселона\" преодоля с лекота първото си препятствие към защитата на Купата на краля"}
{"url": "http://www.dnevnik.bg/politika/2017/11/29/3087844_parlamentut_okonchatelno_prie_bjudjeta_na_sudebnata/", "text": "Депутатите утвърдиха окончателно бюджета на съдебната власт за 2018 г., предаде БТА. Планираните приходи, помощи и дарения са 116 млн. лв., а разходите - 591 120 000 лв., от тях заложените текущи разходи са 575 650 000 лв. Народното събрание гласува 32 487 500 лв. за Висшия съдебен съвет (ВСС), за Върховния касационен съд - 17 562 700, за Върховния административен съд - 14 760 500 лв., за прокуратурата - 221 715 500 лв. Съдилищата ще получат от републиканския бюджет общо 294 188 500 лв. Парламентът утвърди максимален размер на ангажиментите за разходи, които могат да бъдат поети през 2018 г., на 93 244 200 лв., и таван на новите задължения за разходи, които могат да бъдат натрупани - 90 342 700 лв. Утвърдените максимални размери могат да се увеличават с до 20 на сто по решение на ВСС. Висшият съдебен съвет може да изразходва средства от наличностите по сметки от предходни години за покриване на неотложни разходи на органите на съдебната власт, в случай че не се нарушава бюджетното салдо по държавния бюджет, предвидиха депутатите.", "date": "2017.11.29", "title": "Парламентът окончателно прие бюджета на съдебната власт за догодина"}
{"url": "http://www.dnevnik.bg/politika/2017/11/29/3087850_deputatite_othvurliha_predlojenie_za_po-visok_bjudjet/", "text": "Народното събрание отхвърли предложението на БСП бюджетът на президентството да бъде увеличен догодина с 330 хил. лв., съобщи БТА. Мнозинството не прие текста и гласува на второ четене разходи на президентската институция от 6 668 000 лв., като текущите заложени разходи са 6 468 000 лв., в т.ч. за персонал - 4 536 000 лв. Президентската администрация ще разполага с 200 хил. лв. за придобиване на дълготрайни активи и основен ремонт през 2018 г. Максималният размер на ангажиментите за разходи, които могат да бъдат поети, е 2.2 млн. лв. Максималният размер на новите задължения за разходи, които могат да бъдат натрупани през 2018 г., е също 2.2 млн. лв.", "date": "2017.11.29", "title": "Депутатите отхвърлиха предложение за по-висок бюджет на президентството за 2018 г."}
