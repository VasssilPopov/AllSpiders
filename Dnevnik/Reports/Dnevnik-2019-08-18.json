{"url": "https://www.dnevnik.bg/sviat/2019/08/18/3947833_kurdjali_e_nai-zastrashen_ot_voden_stres_sofiia_i/", "text": "Много са факторите, застрашаващи водните ресурси - от климатичните промени през лошото управление и разхищаване до замърсяването им, казват от базираната във Вашингтон организация. В Близкия изток и Северна Африка, където са 12 от най-застрашените 17 държави, около 82% от отпадните води не се пречистват за повторно използване. Богатите държави от Персийския залив (Бахрейн, Кувейт, Оман, Катар, Саудитска Арабия и Обединените арабски емирства) обработват до безопасно равнище около 84% от събраните отпадни води, но едва 44% реално се използват повторно. Оман е един отдобрите примери, защото третира 100% от събраните използвани води и връща в употлеба 78% от тях. За района водният риск за икономиките е значителен - по изчисления на Световната банка до 2050 г. загубите от свързан с климатични промени недостиг на вода може да струва на държавите между 6 и 14% от БВП. Допълнителна тревога създава и това, че е голяма зависимостта от намаляващите подпочвени води, които са дълбоко под повърхността и трудни за измерване, допълва пред журналисти Пол Рийг, който ръководи съставянето на Атласа на водния риск. \"Понеже не разбираме достатъчно този ресурис и не го виждаме, управлението му е много лошо.\" Почти една трета от световните сладководни запаси са под земята, сочат данни на геоложката служба на САЩ, цитирани от \"Ройтерс\". Проследените тенденции показват, че за последните 50 години изпомпването на водни ресурси се увеличило повече от два пъти. Заради повишеното търсене, което не показва признаци да намалее, водни кризи, които преди са изглеждали немислими, днес започват да се превръщат в реалност, казват авторите. Освен споменатите 17 държави в най-рискова категория, в следващата с високо ниво на стрес са други 44 страни. Това означава, че една трета от анализираните държави поддържат опасно малка разлика между потреблението и водните им ресурси. Растящо население, струпването му в градовете и начин на живот с потребление на повече и повече вода създават напрежение, за което бързо трябва да се търсят решения. Решенията са десетки, но от WRI дават 3 основни насоки: Това е сектор, който ще се нуждае от всяка капка вода и фермерите отсега могат да се начосат към семена, изискващи по-малко влага. Напоителните системи могат да станат по-прецизни, а не да се заливат цели ниви и полета. Финансистите могат да предложат средства за инвестиране във \"водна производителност\". Своята роля имат и потребителите - ако намалят пилеенето на храни, за производството на които отиват 25% от водите в аграрния сектор. Става дума за намаляване на водния стрес, който може да варира драстично през годишните сезони. За това е нужно подобряване на канализацията и пречиствателни станции, но и защита на т.нар. влажни зони и устойчиви водосборни райони. Трябва да спрем да възприемаме отпадните води като боклук, казват от института. Защото при преработка тя се превръща в нов водоизточник. Има начини да се намалят разходите в този процес и примери за това се срещат от САЩ до Китай.", "date": "2019.08.18", "title": "Кърджали е най-застрашен от воден стрес, София и Пловдив също са с висок риск"}
{"url": "https://www.dnevnik.bg/bulgaria/2019/08/18/3951644_curkvata_otbeliazva_uspenieto_na_sv_ioan_rilski/", "text": "Българската православна църква почита днес успението на Св. Йоан Рилски Чудотворец. Това е един от двата дни в годината, в които се отдава почит на отшелника от Рила планина, смятан за небесен закрилник на българския народ, когото още приживе наричали земен ангел и небесен жител. Роден е около 876 година в село Скрино край Дупница. Живял е по времето на княз Борис (852 - 889 г.) и на неговия син Владимир, на цар Симеон Велики и на Симеоновия син - цар Петър. До 25-годишната си възраст е бил пастир. Отначало св. Йоан постъпил в близкия манастир \"Св. Димитрий\" под самия връх Руен. Там той развил своите заложби към духовно съзерцание, получил образование и придобил знания от свещените, богослужебни и религиозни книги. Приел монашеството, но не останал за дълго в обителта, а се отдал на живот в пълна самота, молитви, пост и лишения. След неговата смърт учениците му пренесли с почести тленните му останки от Рилската обител в Средец. През 1183 година мощите са били пренесени в Унгария, но скоро след това отново са върнати в Средец. През 1195 година цар Асен Първи тържествено пренесъл мощите на свети Йоан Рилски в Търново, където останали почти три столетия. През 1469 година реликвата е върната в Рилския манастир. Днес своя професионален празник честват миньорите, които приемат Свети Йоан Рилски за свой покровител.", "date": "2019.08.18", "title": "Църквата отбелязва успението на Св. Йоан Рилски"}
{"url": "https://www.dnevnik.bg/analizi/2019/08/18/3952224_kakvo_lipsa_v_koncepciiata_na_kandidata_za_glaven/", "text": "                         \"В момента продължавам 99%, дори някой да ме предложи, да не участвам в това състезание, което се очертава изключително мръсно и кално. А като се търкаляш в калта, няма как да не се оцапаш. Аз не искам да се търкалям, ако някой иска, да се търкаля\" – каза през юни Иван Гешев. От качената му преди 3 дни  концепция  като кандидат за главен прокурор не става съвсем ясно какво в крайна сметка е мотивирало желанието му да се \"търкаля в калта\". Освен биографични данни, в раздел \"Лична мотивация\" на представената от него концепция, като фактор с първостепенно значение, той посочва номинирането му от всички членове на Прокурорската колегия на Висшия съдебен съвет (ВСС). Това, разбира се, е в пряко противоречие с по-ранното му твърдение, че не би участвал в състезание, дори да бъде предложен от някой. Може пък да се е съгласил, защото състезание всъщност няма. По отношение на останалите ключови, а и противоречиви моменти в концепцията, се изписа и каза немалко, затова тук ще разгледаме по-скоро какво липсва в нея. Изборът на главен прокурор се развива в силно специфичен контекст най-малко по две причини: За пръв път ще се избира по силата на изменените през 2016 г. правила в Закона за съдебната власт (ЗСВ); Това се прави в момент на  упорито настояване  от страна на Съвета на Европа (СЕ) България най-накрая да изпълни задължението си да приеме законодателни и институционални мерки, които да позволят ефективно и независимо търсене на наказателна отговорност на главния прокурор (делото \"Колеви срещу България\"). В същото време се наблюдават и зловредни опити Министерството на правосъдието да се възползва от ситуацията и да измени  законодателната рамка  така, че да обслужи статуквото. Когато към горното се добави и силното медийно и обществено внимание към съдебната власт като цяло и към избора на нов главен прокурор в частност, е повече от озадачаваща защо в концепцията на Гешев липсват особено наболелите теми, свързани с прокуратурата. Такива например са: - какво мисли за установеното по делото \"Колеви срещу България\"; - има ли идеи за законодателни и институционални промени, които биха довели до възможност за реално търсене на наказателна отговорност на главния прокурор; - смята ли, че прокуратурата следва да запази мястото си в съдебната власт или, с оглед заиграванията с изпълнителната, следва да мине под нейната шапка или да стане независим орган. Това са основополагащи въпроси, чието разглеждане следва да предшества тези за материално-техническата обезпеченост на магистратите, разпределението на кадровите ресурси, електронните системи и регистри, медийното отваряне на прокуратурата, обученията и други, подробно разгледани в концепцията важни, но второстепенни по значение, проблеми. Необходимостта от демократизиране на функциите на прокуратурата е неоспорима. И това е така, защото анахронизмът \"прокуратура от съветски тип\" продължава да съществува, а България е една от малкото държави от бившия съветски блок, в която прокуратурата продължава да осъществява \"всеобхватен\" (по Гешев) надзор за законност. Това означава, че у нас правомощията на прокурорите могат да излизат извън типичното за държавното обвинение наказателно преследване и да влизат в разнообразни области на обществения живот под формата на контрол за спазване на законите от правните субекти в държавата. Или както се изразява Венецианската комисия: в България \"прокурорите запазват елементи на правомощия, типични за традиционния съветски модел на прокуратура\". Затова включването на този въпрос в концепцията на Иван Гешев на пръв поглед изглежда обнадеждаващо. При вглеждане в посветената на този проблем само половин страница обаче ясно се вижда, че той е само маркиран и то от грешна перспектива. Изглежда като мрънкане, че надзорът за законност създава прекалено много работа на прокуратурата. Липсва задълбочено разглеждане какво всъщност представлява това правомощие и по какъв начин застрашава правата на гражданите. Той не го идентифицира като възможен инструмент за натиск, който може да доведе до произвол поради липсата на съдебен контрол. - следва ли \"всеобхватния надзор за законност\" да бъде премахнат или поне ограничен; - следва ли да има съдебен контрол над надзора; - следва ли предварителните проверки да се премахнат; - какво би могло да се предприеме в тази връзка на конституционно, законово, институционално ниво; какъв е опитът на други посттоталитарни държави в това отношение. Единственото предложение на Гешев е да се \"активизира дейността на всички контролни органи\", което наистина следва да е налице, но е крайно недостатъчно за една възприемаща се за демократична държава. Частта \"Анализ и оценка\" (анализът по същността си е оценъчна дейност и в този смисъл самото заглавие е озадачаващо, но това е друг въпрос) от концепцията прелива от статистически данни, но липсва така необходимия аналитичен елемент. Би било полезно, ако концепцията на Иван Гешев за стратегическо управление на прокуратурата наистина съдържа ясно очертана визия и стратегия за развитието, реформата и администрирането на прокуратурата. Това обаче е възможно, само ако към истински важните проблеми в нейните устройство и функции има честно, разумно и професионално отговорно отношение. Вместо това сме свидетели на изобличаваща в своя популизъм и противоречивост концепция, която хем иска да стигне до \"обикновените български граждани\" (а кои са необикновените?), хем да се отблагодари на сегашния главен прокурор, хем да демонстрира еманципиране. Накрая получаваме мълчание, където не трябва, и многословие, където не е нужно.", "date": "2019.08.18", "title": "Какво липсва в концепцията на кандидата за главен прокурор"}
{"url": "https://www.dnevnik.bg/analizi/2019/08/18/3952175_vmesto_da_zashtitava_decata_dans_shte_gi_sledi/", "text": "                         Гражданите се тревожат, че така наречените правоохранителни органи, които се държат по-скоро като репресивни, ще използват децата им, за да ги сплашват и манипулират при нужда; че ще могат да влияят върху образователното развитие на децата на неудобни и неправилни граждани; и че след промените относно \"тайния арест\" и последните действия на прокуратурата няма гаранция, че един ден детето им няма да се окаже обвиняем или арестант, за да измие лицето на някоя нефелна служба, а някой селски тарикат, амбициран за висока позиция в репресивния апарат на партията, да докаже лоялността си. Какво е \"радикализация\", как тя засяга 12-годишните и освен да пуснете ченгетата в училище, какво прави МОН, за да предотврати тази радикализация? Какви са мерките, с които МОН и ДАНС ще защитят децата от радикалните групировки, за които стана дума? Изобщо... Не сте убедителни.  На Територията отново се предлагат абсурди. ДАНС да имала достъп до регистрите на министерството на образованието, за да следяла за радикализъм. Откъде накъде службите ще следят децата ни? При положение че по гетата в Пазарджик и Пловдив си ходят ислямисти и реват, че ще колят гяури, службите тръгнали децата ни да разузнават! Какво ще научите? Какви са им оценките? Дали са ходили на училище? Кога има родителска среща и с какъв успех са? Откъде накъде? ДАНС бяха уведомени от родителите на ученика, който уж бил терорист. Не службите го разбраха, а били уведомени от загрижени родители. ДАНС пропуснаха най-срамния и голям пробив в защитата на личните данни от НАП, като ако хакерът не се беше похвалил в мрежите, можеше и него да пропуснат. Но иначе децата ни ще следят! Да припомня, че има и \"тайни\" арести за деца до 24 часа. Много удобно, ако искаш да притиснеш родителите. Всички бяха задължени да си докладват клиентите. Дружествата да си впишат действителните собственици. За да облекчим работата на ДАНС. Докато те следят кой плюе правителството в социалните мрежи. И изпълняват политически поръчки. Как да бъдем сигурни, че няма да използват децата ни? Превръщаме се в полицейска държава в най-лошия смисъл на думата. Получаваме репресии и непрестанно следене, но без сигурността срещу битовата и икономическа престъпност. Абсолютно е непонятна и неподкрепена с данни трескавата секюритизация на образованието. Какви са данните за радикализацията на малолетни? Тя проблем ли е и ако да, склонни ли сме да признаем, че радикализацията в учебни заведения е официално толерирана и институционално насърчавана, докато е към определени групи-бушони в обществото? Не. Нищо от това не е на дневен ред, защото няма кой да го изговори. В този смисъл, тази инициатива не може да не се разглежда като пореден опит на един режим да се окопае. Обличането в легитимни правомощия един изначално репресивен глад за тотално, произволно следене не е защитимо. Не е защитимо никъде, нито в САЩ, нито в Обединеното кралство, но двойно повече тук, при публично известното за намеренията, поведението и прийомите на българските власти. Невъзможно е, след всичко случило се през последните три години, ДАНС или МВР да имат претенцията, че им се дължи обществено доверие и подкрепа за придобиване на извънредни неограничени правомощия. Не, не им се дължи. Всеки рационален гражданин иска да контролира тях, не те него или децата му. Явно наистина има сериозен проблем с аргументацията на този казус. Имам относително добра представа какви данни се събират в регистрите на МОН - видно е и в съответните наредби. Освен, ако ДАНС не са измислили някаква невиждана иновативна методология, чрез която да извадят тенденции за радикализация въз основата на тези данни (в което дълбоко се съмнявам), това просто е несериозно. Също така ми е интересен и елементът с обществения интерес. Преди десетина дни получихме отказ да ни бъде предоставен достъп по Закона за достъп до обществена информация (ЗДОИ) до данни за търсенето на образователна услуга, наречена \"професионално образование\" (измерено чрез приетите по първо желание деца в професионални гимназии) с аргумента, че това не е информация от обществен интерес и на базата на нея не може да бъде направен извод за дейността на съответния орган. Което само по себе си е странно, защото същият този орган е обявил политика към увеличаване на атрактивността на и приема в професионалното образование. Дали подобна цел може да бъде постигната, зависи до голяма степен именно от търсенето на образователна услуга, т.е. от ответната реакция на семействата/учениците към предлагането. С други думи, не е достатъчно само да се увеличи план-приемът, следва да има ефективни интервенции и по отношение на избора/желанието на децата. Но явно общественият интерес се дефинира по съвсем други логически модели.", "date": "2019.08.18", "title": "Вместо да защитава децата, ДАНС ще ги следи"}
{"url": "https://www.dnevnik.bg/sport/2019/08/18/3952254_rusnak_spria_djokovich_na_polufinala_v_sinsinati/", "text": "Руснакът Даниил Медведев поднесе една от изненадите на турнира от \"Мастърс\" сериите в  Синсинати , елиминирайки шампиона от миналата година  Новак Джокович  в три сета 3:6, 6:3, 6:3 за един час и 43 минути. Медведев направи невероятен обрат, след като изоставаше със сет и 2:3 във втория сет, като Джокович имаше точка за пробив в шестия гейм. Въпреки това осмият в световната ранглиста се справи и записа една от най-големите си победи. Това е първи случай от 2013 година насам, в който Джокович губи полуфинал в турнир от АТП, в който е спечелил първия сет. За последно това се случи в Индиън уелс преди шест години. Успехът е втори за Медведев срещу световния №1 от пет срещи. При това за втори пореден път руснакът надиграва сърбина през 2019 г. В Монте Карло, отново в турнир от \"Мастърс\" 1000, Медведев надви Джокович с 6:3, 4:6, 6:2. Медведев ще играе в своя шести финал през годината, в който ще се изправи срещу Давид Гофен. Белгиецът победи Ришар Гаске с 6:4, 6:3.   Руснакът показва страхотна форма в сезона на твърди кортове, като играе в трети пореден финал в подгряващите надпревари преди US Open. Във Вашингтон Медведев беше надигран от Ник Кириос, а преди седмица в Монреал  загуби от Рафаел Надал . През годината Медведев има една титла - от \"София оупън\" и четири загубени финала. \"Даниил е един от най-добрите млади играчи. Представи се по невероятен начин, така че няма от какво да съм недоволен. Според мен аз играх доста добре, но той беше изключително постоянен и много силен на сервис\", каза Джокович след двубоя. В срещата Медведев записа 16 аса и четири двойни грешки, докато Джокович остана с шест точки директно от сервис. Руснакът спечели 78% от точките разиграни при своя първи сервис и беше пробит само веднъж. Световният №1 Джокович даде общо три точки за пробив в целия мач, но не защити нито една от тях, което се оказа ключово за крайния изход на срещата.", "date": "2019.08.18", "title": "Руснак спря Джокович на полуфинала в Синсинати"}
{"url": "https://www.dnevnik.bg/sport/2019/08/18/3952257_guardiola_niakoi_den_tehnologiite_shte_otsudiat_v/", "text": "Намесата на технологиите за  видеоповторения (VAR)  в английския футбол трябва да се приемат и да се продължава напред. Това мнение изрази мениджърът на \"Манчестър сити\" Пеп Гуардиола след двубоя с \"Тотнъм\". В събота двата тима  завършиха 2:2 , като победен гол на шампионите беше отменен в края заради игра с ръка на Аймерик Лапорт. \"Изживяхме дежа вю с това решение в края и намесата на технологията. Виждаме, че животът е наистина странен, как такова нещо може да ти се случи срещу същия съперник. Съжалявам, че не спечелихме, защото играхме по прекрасен начин. Не съм сигурен дали изобщо е възможно да се представим по-добре срещу съперник като \"Тотнъм\". Не съжалявам за нищо\", каза Гуардиола след срещата. Той се върна на двубоя между двата тима в Шампионската лига през пролетта, когато \"Тотнъм\" продължи напред след признат гол с ръка на Фернандо Йоренте. \"Сега не ни достигна малко, вкарахме гол в края, който беше отменен заради игра с ръка. През миналия сезон гол с ръка ни изхвърли от Шампионската лига. Но няма какво да се прави, трябва да преглътнеш отровата, горчивото хапче и да мислиш за следващия мач\". Мениджърът на \"Сити\" обяви, че грешки има от началото на сезона и даде за пример двубоя за Суперкупата на Европа между \"Ливърпул\" и \"Челси\" през седмицата.   \"Трябва да приемем решенията на VAR, това е. Трудно е наистина, но трябва. Може би някой ден технологията ще отсъди в наша полза, кой знае\". Гуардиола отказа да критикува играчите си за двата допуснати гола от \"Тотнъм\" при едва трите точни удара, които отправиха \"шпорите\" в срещата. Според него е трудно срещу отбор от такъв калибър да не се допуснат никакви грешки. \"Предпочитам да съдя за нашето представяне по играта ни в атака и създадените положения. \"Тотнъм\" е много силен отбор, особено при статични положения, в защита също са стабилни. Ние обаче отправихме сигурно 30 удара, стигнахме до много чисти положения и аз съм доволен от това\", добави мениджърът на \"гражданите\". След два кръга \"Сити\" е с 4 точки, с две по-малко от  \"Ливърпул\" . В следващия кръг \"гражданите\" гостуват на \"Борнемут\", докато червените са домакин на \"Арсенал\".", "date": "2019.08.18", "title": "Гуардиола: Някой ден технологиите ще отсъдят в полза на \"Сити\""}
{"url": "https://www.dnevnik.bg/hrana_i_napitki/2019/08/18/3937693_griviak_s_leshnici_cveklo_i_gel_ot_aziatska_krusha/", "text": "                         Сложете лешниците заедно с млякото, водата и солта в тенджера под налягане и гответе на бавен огън около 2,5 часа до пълна готовност. След това ги блендирайте, докато са все още горещи, като разреждате до желана от вас консистенция с течността, останала от приготвянето им. Посолете, ако желаете, и претрийте през много фина цедка, за да придадете гладкост на пюрето. Затоплете леко сока от круши и прибавете агар-агар. Оставете да заври и дръжте около 1-2 минути при постоянно бъркане с телена бъркалка. Пресипете в метален съд и охладете в хладилник за около час, докато се желира. Готовото желе блендирайте на висока скорост, докато се получи гъста гладка смес. Прекарайте го през фина цедка, за да избегнете неразбити парченца. Накрая поставете гела в кутия и минете 3 пъти през вакуум машина, за да излезе излишният въздух от блендирането и да се получи по-хубава консистенция, плътност, цвят и завършеност. За да приготвите маринованите череши, почистете ги от костилките, запазвайки целостта им, доколкото е възможно. Смесете останалите съставки и разбъркайте добре. Вакуумирайте черешите заедно със сместа и оставете в хладилник за 2-3 часа, за да се мариноват. Бейби цвеклата измийте добре и варете около 3-4 минути в подсолена вряща вода –достатъчно, за да могат да се обелят с ръце. Пуснете в ледена вода за 5 минути и обелете. В метална купа смесете сока от цвекло, мисо пастата и мирина и бъркайте, докато се получи еднородна смес. Сложете обеленото цвекло във вакуум торба, прибавете мисо сместа и гответе в конвектомат на пара на на 90 градуса за 40 минути. Охладете в ледена вода. Замразения сух черен хляб настържете на ситно. Лешниците натрошете на дребно. Поставете хлебните трохи в сух леко загрят тиган и сушете на умерена температура, прибавяйки много малко масло, докато станат хрупкави. Добавете лешниците и овкусете със сол Малдон. Свалете от огъня и оставете върху салфетка да попие излишната мазнина. Поръсете със ситно нарязани листа селъри. Отделете гърдите от гривяка. Останалото запазете за сос. Гърдите изчистете добре и запечатайте на сгорещен тиган с малко мазнина до карамелен цвят. Вакуумирайте плътно с останалите съставки. Потопете за 3-4 секунди във вряща вода, за да се обеззарази месото, защото ще се готви на ниска температура. Пакета поставете в предварително загрята sous-vide вана на 58 ̊C за 15 минути. След това завършете в загрят тиган с масло и розмарин. Оставете за малко, за да почине месото и да запази всичките си сокове при нарязване. Направете в чиния овален контур от пюрето от лешници, добавете красиво още 2 лъжици от него. Аранжирайте отгоре гела от круша, маринованите череши и гърдите от гривяк. Завършете с трохите кръмбъл, цвеклото и пресните резени круша \"Наши\". 1 гривяк 50 г масло 1 клонче розмарин 1 скилидка чесън 4-5 бр. сушени плодове от хвойна 1 г сол 0,5 г захар резенчета круша, за декорация 500 г лешници 1,8 л лешниково мляко 200 мл вода 5 г сол 5 череши 50 г пюри от череши 50 мл висококачествено саке 50 г оризов оцет 20 мл мирин 500 мл изцеден и прецеден сок от круши \"Наши\" 8 г агар – агар 4 бейби цвекла  250 мл сок от червено цвекло 50 мл мирин 100 г бяло мисо паста 300 г замразен сух черен хляб 100 г лешници 10 г масло 5 г морска сол 20 г листа селъри", "date": "2019.08.18", "title": "Гривяк с лешници, цвекло и гел от азиатска круша \"Наши\""}
{"url": "https://www.dnevnik.bg/sport/2019/08/18/3952261_snimka_na_denia_otkriite_razlikite_-_david_luiz_i/", "text": "Снимката, която всички очаквахте - така от \"Арсенал\" описаха първата съвместна изява на Матео Гендузи и Давид Луиз с екипа на \"артилеристите\". Двамата играха заедно при  , след като бразилецът подписа с клуба през лятото. Още след появата си по английските терени преди година Гендузи е сравняван с Луиз заради идентичните им прически, а сега те са в един отбор.", "date": "2019.08.18", "title": "Снимка на деня: Давид Луиз и Гендузи - открийте разликите"}
{"url": "https://www.dnevnik.bg/sport/2019/08/18/3952264_sled_818_dni_real_madrid_otnovo_e_pred_barselona/", "text": "Новият сезон в Ла Лига започна, а с него и изненадите. В петък шампионът  \"Барселона\" загуби от \"Атлетик\"  (Билбао) като гост, а в събота \"Реал\" (Мадрид) спечели двубоя си със \"Селта\" и по този начин взе предимство спрямо каталунците. Тимът от Мадрид дори е начело в таблицата преди да бъдат изиграни всички срещи от първия кръг. Развоят на мачовете на двата големи съперника поставя \"Реал\" пред \"Барселона\" за пръв път от 818 дни. Статистиката на Ла Лига сочи, че Кралският клуб не е бил пред каталунците в класирането от края на сезон 2016-17, когато спечели титлата. От тогава досега \"Барселона\" триумфира два пъти поред в шампионата, а \"Реал\" успя няколко пъти да се изравни по точки с каталунците, но не и да ги изпревари. \"За нас е важно, че спечелихме, а не толкова да обръщаме внимание на статистиката. Изиграхме много завършен двубой, дори и с 10 души нямахме такива проблеми\", каза Зинедин Зидан след  3:1 над \"Селта\"  като гост. Французинът потвърди, че Гарет Бейл ще остане и на него ще се разчита през сезона. В двубоя участие не взе Еден Азар, който се контузи.      Победата над \"Селта\" носи и още една промяна от статическа гледна точка. За пръв път от сезон 2007-08 \"Реал\" е пред \"Барселона\" след първия кръг. По ирония на съдбата тогава тимът от Мадрид успя да спечели и титлата в Ла Лига, но ще се повтори ли историята и сега. \"Това е целта ни, \"Реал\" винаги се бори за първото място и няма защо дори да го обсъждаме\", каза още Зидан. През миналия сезон \"Реал\" завърши на 19 точки зад \"Барселона\".", "date": "2019.08.18", "title": "След 818 дни \"Реал\" (Мадрид) отново е пред \"Барселона\""}
{"url": "https://www.dnevnik.bg/sviat/2019/08/18/3952179_vsichki_gubiat_ako_kitai_smaje_protestite/", "text": "Китай вече няколко пъти намеква, че армията може да се намеси в Хонконг, а предупрежденията стават все по-недвусмислени - от струпвания на паравоенни по границата до открити заплахи за мерки срещу \"полутерористични\" действия. Онези, които твърдят, че Пекин ще го направи, припомнят за смазаните протести на площад \"Тянанмън\" през 1989 г. Критиците подчертават, че имиджът на Китай ще пострада, а страната може дори да попадне под санкции. В действителност неблагоприятните последици ще са и за Пекин, и за Хонконг, и за останалата част от света. Китай Репутация на нарушител. Автономният статут на Хонконг като специален административен регион трябва да се запази поне до 2047 г. съгласно договора, според който властта над острова и териториите около него е предадена на Китай. По принцип властите в града трябва да поискат намеса на армията и тя тогава би била законна. Но всеки погром срещу демонстранти би нарушил демократични права и свободи и това би поставило въпроса дали споразумението се спазва. Освен това репресии във финансовия център Хонконг биха поставили надеждността на Китай като партньор за правене на бизнес. Проблеми с Тайван. Китай все ще се надява подобри отношенията с Тайван, тъй като смята острова за част от територията си (нещо, с което в Тайпе далеч не са съгласни). Сегашният президент на Китай Цай Инвен иска да няма никакви формални връзки с Китай, а опозицията настоява за сближаване. Погром в Хонконг би отнел от аргументите на опозицията и би затвърдил позициите на президента.      Американски мерки - мита и санкции. След случилото се на \"Тянанмън\" преди 30 години бяха наложени санкции. Сега проблемът се усложнява както от желанието на американския президент Доналд Тръмп да изпрати на електората послание, че е готов да действа твърдо срещу Китай, така и от разгорялата се търговска война, продължаваща с взаимно облагане на наказателни мита. За Пекин сегашният търговски спор вече създава икономически проблеми, особено в момент, когато страната се опитва да намали зависимостта си от износ и да преструктурира икономиката си с повече фокус върху вътрешното потребление. Хонконг Международен финансов център под атака. Икономиката на световния хъб Хонконг - един от най-важните в света заедно с Ню Йорк и Лондон - вече страда от протестите, а военна намеса или продължителни безмирици биха създали още повече икономически проблеми, отлив на международния бизнес и др. Край със специалните отношения със САЩ. Митата върху китайски стоки в момента не се прилагат за Хонконг, но ако Китай се намеси, това може да даде повод на САЩ да премахнат изключението и дори да въведат санкции за ръководството на Хонконг. Всички Удар по вратата на Китай към света и на света - към Китай. При продължителна несигурност или военна операция голяма част от световния бизнес, за който Хонконг е част от трите финансови центъра, може да потърси друго място за дейността си. Китайски компании са листвани на хонконгската борса, свободата в града го прави врата на Пекин към международния бизнес и обратното - Хонконг е важен за вход в китайския пазар.", "date": "2019.08.18", "title": "Всички губят, ако Китай смаже протестите"}
{"url": "https://www.dnevnik.bg/sviat/2019/08/18/3951984_moje_li_edna_roklia_da_opazi_anonimnostta_vi/", "text": "Една рокля може да заблуди камерите за разпознаване на регистрационни номера. За целта тениска също върши работа. Дрехите са част от линията Adversarial Fashion - дело на дизайнерката и хакерка Кейт Роуз, която ги представи на конференцията на киберсигурност DefCon в Лас Вегас тази седмица, разказва в. \"Гардиън\". На пръв поглед тениската на Роуз с цитати от американската конституция не е нещо особено. Но камерата ще я приеме за купчина  регистрационни табели  и ще ги запише в паметта си. Целта е този вид наблюдение да стане по-малко ефективно, по-скъпо и по-трудно за употреба без човешки надзор – Роуз иска да забави \"събирането на визуални идентифициращи данни\". Тя разказва, че идеята ѝ е дошла по време на разговор с приятел от фондацията за защита на неприкосновеността  Electronic Frontier Foundation . Той споменал, че системите за разпознаване на автомобилни номера не са много умели и често засичат и други неща, освен самите регистрационни табели. Тази система \"навлиза във всеки аспект от живота ни, събирайки стотици номера в минута. Но ако един плат може да я залъже, може би не би трябвало да разчитаме на нея за важни неща\", посочва Роуз. \"Шокирана бях колко е лесно. Бих призовала хората, които намират тези системи за критично важни, да измислят по-добри методи за верификация\", отбелязва тя. През 2016 г. артистът Адам Харви създаде заедно със студиото Hyphen-Labs плат с наглед абстрактен десен, който обаче може да обърка системите за  лицево разпознаване , заблуждавайки ги, че пред тях стоят множество хора. Целта е да \"пренатоварим алгоритъма, с това, което търси, да пренаситим района с лица, за да отклоним погледа му\".     ", "date": "2019.08.18", "title": "Може ли една рокля да опази анонимността"}
{"url": "https://www.dnevnik.bg/sviat/2019/08/18/3952268_desetki_sa_ubiti_pri_atentat_na_svatba_v_kabul/", "text": "Атентатор самоубиец се взриви на сватба в Кабул, като уби най-малко 63 човека и рани 182, заяви говорител на афганистанското вътрешно министерство, цитиран от световните агенции. Сред жертвите има жени и деца, каза говорителят Насрат Рахими. Нападението било извършено в сватбена зала в западната част на афганистанската столица, в шиитски квартал. Близо 1200 души били поканени на сватбата. Камикадзето се взривило близо до сцената с музиканти и \"всички младежи, деца и всички хора които се намираха там, бяха убити\", разказва един от свидетелите, цитиран от Асошиейтед прес. Талибаните отрекоха отговорност за взрива и осъдиха нападението, което носи почерка на местна структура на \"Ислямска държава\", отбелязва агенцията. Афганистанският президент Ашраф Гани написа в Туитър, че талибаните не могат да избягат от вината за \"варварското\" терористично нападение, защото \"предоставят платформа за терористи\", предаде \"Ройтерс\". /БТА", "date": "2019.08.18", "title": "Десетки са убити при атентат на сватба в Кабул, ранените са над 180"}
{"url": "https://www.dnevnik.bg/sport/2019/08/18/3952265_revanshut_fjuri_-_uaildur_shte_se_provede_prez/", "text": "Дългоочакваният реванш между Тайсън Фюри и Дионтей Уайлдър за титлата в тежка категория на Световния боксов съвет (WBC) ще се проведе на 22 февруари 2020 г. Това обяви британският боксьор по време на участие в телевизионното предаване \"Сега или никога\" по ESPN. Фюри съобщи, че договор с Уайлдър вече е подписан. \"Да, разбрахме се и мач ще има на 22 февруари догодина. Договорът е подписан, мачът ще бъде в Лас Вегас. Аз го съобщавам пръв по телевизията\", каза Фюри. Двамата излязоха един срещу друг на ринга на 1 декември 2018 г., като  срещата помежду им завърши наравно . Фюри  доминираше в сблъсъка , но два пъти беше пратен в нокдаун и двубоят завърши без победител. Тогава срещата беше в Лос Анджелис в зала \"Степълс сентър\". Това беше и първият по-сериозен мач след тригодишно отсъствие на Фюри от ринга. Той детронира Владимир Кличко през 2015 г., отнемайки му титлите на IBF, WBA, WBO и IBO, но след това беше уличен в употреба на кокаин, а по-късно последва отказване. През 2019 г. Фюри вече записа един мач. Той  победи с нокаут германеца Том Шварц  в Лас Вегас още във втория рунд. На 14 септември британецът ще се бие с шведския боксьор Ото Валин, като срещата отново ще бъде в щата Невада. На професионалния ринг Фюри има 29 мача, като спечели 28 от тях и все още е непобеден. Уайлдър, който държи световната титла на WBC от януари 2015 г. ще се бие с Луис Ортис, като се очаква това да се случи през ноември или декември. Американецът вече победи веднъж кубинския боксьор, като го нокаутира през март 2018 г. През тази година Уайлдър записа един мач през май, когато  нокаутира в първия рунд американеца Доминик Бризийл .", "date": "2019.08.18", "title": "Реваншът Фюри - Уайлдър ще се проведе през февруари 2020 г."}
{"url": "https://www.dnevnik.bg/bulgaria/2019/08/18/3952279_kratki_novini_policiiata_razsledva_otkrit_krai_vodoem/", "text": "                         Ватман е пострадал при злополука  Инцидентът е станал на бул. \"Цар Борис III\" в района на кв. \"Бъкстон\" в посока кв. \"Княжево\", съобщи агенция \"Фокус\", като цитира от Центъра за градска мобилност. Сигналът за инцидента е подаден в 9 часа тази сутрин. Заради авария на трамвайна мотриса по линия номер 5 се е наложило да бъдат прикачени два трамвая. По време на закачането на двете мотриси ватманът е бил ударен от метална щанга. Той е откаран в \"Пирогов\". Състоянието му е тежко и той остава в Реанимация. Останки от втори труп са били открити край водоема до село Негован Екипите на полицията съобщават, че в хода на разследването на случая с открити останки от тяло край водоема в село Негован са открили и части от втори труп, съобщиха от Министерство на вътрешните работи. Сигнал за открит череп до водоема е бил подаден вчера около 18 ч. от местен жител. Откритите части от тела са били разложени и по първоначална оценка са на поне около месец, допълва БНТ. Полицията проверява всички сигнали за изчезнали хора. На място работят и водолази, които претърсват водата за още улики. Желязната църква \"Св. Стефан\" в Истанбул е с леки щети след пороя Вода е проникнала през камбанарията на Желязната църква \"Св. Стефан\" в Истанбул, съобщават от Министерство на външните работи. По информация на Генералното ни консулство в Истанбул водата е стигнала до преддверието на църквата, но не е нанесла щети. Вътрешността на църквата и олтарът не са засегнати. Взети са мерки по почистване и отводняване, а в понеделник строителна фирма ще направи оглед и оценка на щетите на място. Полицията разследва открит край водоем човешки череп  Екип на криминалисти и експерти на СДВР прави оглед в района на водоема край с. Негован след подаден сигнал за открит човешки череп. Сигналът е получен в събота около 18 ч. от местен жител. При извършения първоначален оглед е установено, че намереният череп е човешки. Открити са и останки от тяло. Процесуално-следствените действия продължават и в момента. Предстои установяване на самоличността и всички обстоятелства около случая.", "date": "2019.08.18", "title": "Кратки новини: Два трупа са открити край водоема на село Негован"}
{"url": "https://www.dnevnik.bg/analizi/2019/08/18/3952269_ploshtadkata_na_aec_kozlodui_e_iadreno_bunishte/", "text": "                         Припомням, че проектът за АЕЦ \"Белене\" не е неизбежен, както твърди президентът Румен Радев, а за невъзможен бе обявен още през 1990 г. с Решение №106 на Министерския съвет на Република България. Няма да се спирам върху финансовото доказване на поскъпването на тока, възникналите дългове, покриването на капиталовите разходи на инвеститорите и риска от авария при построяването на АЕЦ \"Белене\". За тях държавата няма точни разчети. Затова на нея не й е ясно колко още ще струва крайното му построяване освен хвърлените досега 2-4.5 млрд.лв., както и какви ще са реално нуждите на страната от нова енергийна мощност. Ще се спра конкретно на произтичащи от складирването и извозването на отпадното гориво (РАО), ако и АЕЦ \"Белене\" бъде построена. Сега площадката на АЕЦ \"Козлодуй\" е едно ядрено бунище, застрашаващо националната сигурност. По приблизителни данни там са събрани около 1 000 тона отпадно ядрено гориво. Специализираното поделение \"Радиоактивни отпадъци\" (СПРАО) - Козлодуй, е въведено в експлоатация през 1996 г. Приемаха се твърди ниско и средно активни кратко живеещи РАО и \"кубов\" остатък (КО) и се извозваха в Русия до известно време. Понастоящем реално за съхранение на отработени ядрени отпадъци се използва \"Постоянното хранилище за радиоактивни отпадъци\" (ПХРАО) в Нови хан, въведено в експлоатация през 1964 г., със срок на валидност до 14 юли 2011 г.?! Срокът отдавна е изтекъл и за да бъде решен проблемът, на 28 ноември 2011 г. Агенцията за ядрено регулиране (АЯР) издаде разрешение за въвеждане в експлоатация на хранилище за сухо отработено ядрено гориво (ХССОЯРГ), разположено на площадката на АЕЦ \"Козлодуй\". Дейностите по разрешението се ограничават до последователно приемане и поставяне за съхранение в централата на 6 броя контейнери \"Констор 440/84\" заредени с отработено ядрено гориво. Разрешението е издадено със срок на валидност 3 години. Горивото може да отлежава около 3 до 5 години (т.е. до 2014-2016 г.)! Няма информация за осигурена неутронна защита от контейнерите. Неутронната защита трябва да осигури мощност на еквивалентната доза (неутрони + гама лъчене) на 1 метър от контейнера по-малка от 10 mSV/h (мили-сиверта)! Според Американската агенция за защита на околната среда за нормална се счита радиация от 6.2 милисиверта (mSv) на година, докато Английското обществено здравеопазване смята, че числото е 2.7 mSv. Почти 50% от всички, които са се излагали на 5 Sv, умират до 1 месец. При аварията в Чернобил радиацията в контролната зона достига до около 300 Sv на час, смъртоносна доза, която поразява за минути. Дълговременното съхранение на РАО изисква във форма, която не трябва да встъпва в реакция и да се разрушава в продължение на дълги години. Един от начините за достигане на подобно състояние е витрификацията (или остъкляването). Например в Sеllafilde (Великобритания) високоактивните РАО (очистени продукти от първия стадий \"пурекс-процеса\") се смесват със захар и след това калцинират. Калцинирането се разбира като преминаване на отпадъците през нагрята въртяща се тръба, при което става цялосно изпарение на субстанцията, в която при втвърдяване отпадъците се свързват със стъклената матрица.Това вещество в разтопено състояние се налива в цилиндри от легирана стомана. Охладената течност се втвърдява и превръща в стъкло, устойчиво към въздействие на вода. Необходими са около милион години за 10% от това стъкло да се разтвори във вода.След запълване на цилиндрите те се заваряват и поставят в подземни хранилища. Това състояние на отпадъците остава неизменно в продължение на много хиляди години. Захарта се добавя, за да предотвърди образуването на летливото вещество RuO4, съдържащо радиоактивния рутений. Към края на 20-и век в 20 държави, притежаващи голяма част от мирния ядрен потенциал, запасите от отработено ядрено топливо в хранилища вътре в реакторите са 148 хиляди тона, а във външни хранилища 78 хил.тона. Отчитайки темповете на утилизация (около 12 хил. тона годишно), окончателното отстраняване на отпадъците е достатъчно далече. Веществата, които достигат края на ядрения топлинен цикъл (основно това са отработените топлинни пръчки), съдържат продукти на деленето, изпускащи бета- и гама-лъчи. Те също могат да съдържат актиноиди, изпускащи алфа-частици, към които се отнасят уран-234 (234 U), нептуний-237 ( 237Np), плутоний-238 (238 Pu), америций-241(241Am), а понякога даже източници на неутрони, такива като калифирний-252 (252Cf). Тези изотопи се образуват в ядрените реактори. Следваща стъпка от процеса на лицензиране при изграждането на хранилище (ХССОЯГ) трябваше да бъде издаване на лиценз за експлоатация - процедура, която не е ясно дали е направена. Частично решение на проблема трябваше да бъде и \"Националното хранилище за радиоактивни отпадъци\" (НХРАО) за ниско и средноактивни РАО на площадка \"Радиана\" с планиран обем 50 000 м3! Още в края на 2015 г. Международният фонд \"Козлодуй\" (МФК) беше готов за финансиране на изграждането на НХРАО. Единствено направеното в тази насока през 2015-2016 г. бяха тампонирани 20 стари сондажа с обща дължина 850 метра преди строителството на \"Радиана\", с цел да не се замърсяват подземните водни тела.      Изводът е, че към момента съществува Това е причината енергийният експерт проф. Георги Касчиев да твърди, че \"след време изнасянето на използваното гориво от България ще струва близо 6 млрд. евро и близо 4 млрд. за погребването му\", а \"това е едно престъпно бездействие, което се подминава от прокуратурата\"! В заключение отново ще подчертая, че изграждането на АЕЦ \"Белене\" ще постави пред държавата нерешими или заробващи проблеми, като един от тях и може би основен ще бъде именно екологичният проблем. Такъв риск България не е подготвена да приеме и не трябва да приема. Ако искаме да продължим да съществуваме като народ и държава.", "date": "2019.08.18", "title": "Площадката на АЕЦ \"Козлодуй\" е ядрено бунище"}
{"url": "https://www.dnevnik.bg/sviat/2019/08/18/3952169_poluchih_oplakvane_ot_jivkov_-_koi_pruv_otvori/", "text": "Лидерите на Германия и Унгария се събират утре за събитие, което става известно по цял свят като първа стъпка към края на разделението между капиталистическия запад и комунистическия изток в Европа. Тогава стотици западногерманци преминават от Унгария в Австрия по време на символично разрязване на оградата по границата между двете страни - на днешната дата преди 30 години, на събитие, организирано от дясната опозиция (част от която е и сегашният премиер Виктор Орбан). Разрушаването на Желязната завеса обаче започва месеци преди времето на \"Паневропейския пикник\". Миклош Немет е голямото унгарско име зад събитията. \"Никой не очакваше да стане толкова бързо,\" разказва той в ексклузивно интервю за \"Франс прес\". Бившият премиер е човекът, който започва да премахва оградата. Тайният пакт, който впоследствие той сключва с Михаил Горбачов, повежда към рухването на стената, просълзило тогавашния канцлер Хелмут Кол. Граничните власти тогава поискали от Будапеща да реши дали оградата да се модернизира, да се изгради наново със съвременна технология, или да се премахне, за да се реши по друг начин въпросът с наблюдението на границата. И те, като Немет, вярвали, че третият подход е най-добрият, и премиерът премахнал през 1988 г. разходите за поддръжка на оградата от бюджета. \"Оградата беше анахронизъм. Да не забравяме, че Виена и Будапеща заедно бяха кандидатствали за Световното изложение през 1992 г.,\" спомня си той. \"Какво послание бихме изпратили на света? Представях си ефекта, който би имала оградата с бодлива тел върху японски или южнокорейски турсти, за да отидат от Виена до Будапеща... Беше и в наш интерес, на реформаторските държав, Полша и Унгария, да отслабим базата на старите, истински ортодоксални комунистически режими. Така че имаше и идеологическа причина.\" Ключовата фраза Така в края на януари или февруари 1989 г. той казва на австрийския канцлер Франц Враницки, че смята да премахне оградата. Месец по-късно на среща с Горбачов за обсъждане на присъствието на 100 хил. съветски войски и на ракети, насочени към Франция и Италия, Немет излага плановете на комунистическата партия да се свиат многопартийни избори. \"Споменахме, че ще съборим оградата... Той реагира, като каза: \"Не виждам проблем. Докато границата се охранява, това е ваша отговорност.\" Това беше ключовата фраза.\" През април граничните власти започват да премахват оградата близо до чехословашката граница. През май, след като Горбачов удържа на думата си и не се намесва, решението се оповестява публично и светът научава - Горбанов не реагира, но валят оплаквания от комунистически лидери като Тодор Живков, Николае Чаушеску и Ерих Хонекер.      Горбачов не реагира гневно на събрание на Варшавския пакт. \"Седях срещу Горбачов и няма да забравя как ми намигна, а това бе уловено от камерата. В речта си не спомена нито едно от оплакванията, сякаш не бяха направени. От този момент нещата се ускориха,\" спомня си Немет. Предложението на австрийския външен министър Алоис Мок да среже оградата заедно с унгарския си колега Дюла Хорн на церемония в края на юли се посреща приветствено от Немет. \"Имаше само малък проблем: вече нямаше ограда. Трябваше да построим наново Желязната завеса! Разбира се, не истинската, само 200 до 300 м тел.\" \"Кол едва не заплака\" На 19 август се очаква границата символично да бъде отворена за няколко часа, по време на организирания от опозицията Паневропейски пикник. Източногерманците преминават минути преди това да бъде официално оповестено. Това е \"датата, предпочитана от десните, които претендират, че това събитие е принудило правителството да отвори границата,\" докато решението бе взето рано през август, обяснява бившият премиер. \"Истинската дата на (официалното отваряне), 10-11 септември, никога не се празнува в Унгария\", смята Немет.      Според него причината за забавянето - месец разлика между решението и отварянето - е в нуждата Будапеща и Виена да решат как да направляват потока от хора. \"Бе невъможно да се издържат 60 до 70 хил. души. Икономиката ни бе в лошо състояние. Знаех, че трябва да се вземе трудно решение. Обадих се на Кол рано през август. Накрая се срещнахме на 25 август в замъка Гимних край Бон. Казах му, че ако е готов да приеме толкова хора, ще отворим границата. Когато му го казах, в очите му се появиха сълзи. Едва не заплака.\" Кол питал дали Горбачов поддържа решението. С примери Нимет му обяснил, че няма нужда съветският лидер да го одобри. Берлиската стена пада месеци по-късно. \"Никой не очакваше, че ще стане толкова скоро,\" смята Нимет. А ако някой твърди, че е знаел, лъже, убеден е той. \"Унгарците напрвихме това, което ни даде съдбата. Отварянето на границата не бе решение на един човек.\" Попитан за сегашната ограда по унгарската граница, обяснява: \"Не вярвам в огради... в днешния свят те не решават проблемите.\"", "date": "2019.08.18", "title": "\"И Тодор Живков се оплака\" - кой пръв отвори границата на комунистическа Унгария"}
{"url": "https://www.dnevnik.bg/kultura/2019/08/18/3943776_otkus_ot_don_mon_na_nedelcho_bogdanov/", "text": "                         Авторът на \"Българ\" написа книга-игра за възрастни. Създателят на култовия анимационен герой Българ и съавтор на няколко детски книги-игри с Българ и компания – Неделчо Богданов – написа книга-игра за възрастни. \"Дон Мон\" излиза в разгара на летния сезон и повежда читателя на пътешествие с круизен кораб по Дунав, където на главния герой Мони ще му се случат най-различни приключения, определяни от избора, който всеки читател направи, докато играе. Известният с култовия сериал \"Българ\" Неделчо Богданов създаде първата си книга-игра за възрастни, в която читателят решава как ще се развие историята до края. На страниците на \"Дон Мон\" срещаме Симеон, който започва работа като момче за всичко на круизен кораб по Дунав. Докато изпълнява всичките си задължения – сред които са да бели картофи в кухнята и дори да извежда кучетата на ВИП гостите – на Мони му предстои да се озове в безброй интересни ситуации, които обаче зависят от избора на играещия читател. Затова грабвайте книгата-игра и се пригответе се за щур купон с мацки, покер, алкохол и парти до зори на круизен кораб по Дунав! А ако не ни вярвате, послушайте самия Неделчо Богданов, който коментира своята книга-игра така: \"Кои мацки ще сваляш и как ще го направиш? Всяко твое решение води към ново предизвикателство, нова жена, която да съблазниш, или към нов провал и безславно уволнение. Влез в обув... гащите на един истински плейбой, защото свалячът в тази книга си ТИ!\" За допълнително улеснение на играещия изданието съдържа и дълъг списък с ключови думи. Неделчо Богданов е един от най-популярните аниматори в България. Създател е на любимата на десетки хиляди фенове анимация \"Българ\", която се появява през 2010 г. Докато епизодите се множат в интернет, излизат също едноименната компютърна флаш-игра и един от малкото съвременни български комикси – \"Българ\". През 2014 г. героят на Богданов излиза на големия екран – в първия български пълнометражен анимационен 3D филм \"Българ: филмът\". През пролетта на 2015 г. излиза и първата книга-игра \"Българ: Книга - игра.Тайната на пиратския остров\". Следват \"Българ 2: Книга - игра. Лабиринтът на времето\" и \"Българ. Книга-игра 3. Междузвезден унищожител\". В съавторство с съоснователя на сдружение \"Книги-игри\" и съсобственик на сайта за интерактивна литература knigi-igri.bg – Александър Торофиев, през 2017 и 2018 г. Богданов публикува илюстрованите приключенски романи \"Малкият Българ: Вампирът от Несебър\" и \"Малкият Българ 2: Върколаците от Иракли\". \"Дон Мон\" е първата му книга-игра за възрастни. Художник на корицата на \"Дон Мон\" е Михаела Зоева. – Значи, досега никога не си работил на круиз, така ли? – пита ме господин Какачев, главният управител на кораба. – Не съм, но имам голямо желание, а и искам да избягам от живота, който водех досега. Имах дълга връзка с една жена, която приключи много тежко за мен, и ако не бях предприел генерална промяна – Не съм те наел да ми се обясняваш – прекъсва ме чукунду­рът му с чукундур. – Всъщност за заплатата, която ти давам, ако някой трябва да слуша, това си ти! Така че занапред да не чувам оплаквания! Сега кажи имаш ли някакви притеснения относно работата? – Ами единствено да не попаднем на някоя буря. Честно да си кажа, имам силен страх от големите вълни. Не мога да плувам. – По Дунав такива неща няма – по погледа му усещам, че вече се чуди защо ме е наел. – Ако нямаш повече въпроси, захващай се за работа и не ми губи повече времето. – Последно, какво точно трябва да върша? – Каквото върши всяко момче за всичко. Ще хвърляш бок­лука, ще се грижиш за желанията на пасажерите и ще помагаш на персонала. Излязох от каютата на господин Какачев и се насочих към помещението на персонала. Там заварих красиво момиче да си пие кафето на една от масите, дебела лелка готвеше някакъв бу­ламач (100% съм сигурен, че е за колегите), а в дъното на стаята млад мъж разтоварваше каси с бира и безалкохолни. Зачудих се кого първи да заговоря. Опциите, разбира се, бяха две: Да заговоря младежа – на 6. Или красивото момиче – на 4. Добре де три са! Мога да заговоря и Мамчето – на 12. Налях си кафе и се приближих до красивата ми колежка. – Извинявай, мога ли да седна при теб? – Заповядай – за момент вдигна поглед, след което отново се втренчи в айфона. О боже, какви очи! Какви красиви кафя­ви очи! Или бяха сини? Това няма значение, защото още щом ме погледна, вече бях влюбен. В същия този момент се зарекох това красиво момиче да бъде мое. – Аз се казвам Симеон – изтърсих бързо, за да не дам шанс на мълчанието да ни погуби. Тя за втори път спря поглед върху мен и след кратко мълча­ние се представи: – Симона. И това ако не е проклето съвпадение. Какви са шансовете тази, която може да се окаже жената на живота ми, да се казва като мен. Сякаш звездите, планетите и всичките им домове са се наредили в моя полза. Определено натрупах доста точки още със запознанството, защото Симона този път не сведе поглед към телефона. Очакваше да кажа нещо: Можех да започна свалка около съвпадението на имената ни – на 9. Или да се престоря, че не ми е направило кой знае какво впечатление и да я заговоря за работата – на 14.", "date": "2019.08.18", "title": "Откъс от \"Дон Мон\" на Неделчо Богданов"}
{"url": "https://www.dnevnik.bg/bulgaria/2019/08/18/3952306_zapochvat_obiski_na_vsichki_skladove_na_firmata_-/", "text": "Полицията започва обиски на всички бази на фирмата, която се занимава с внос на хранителни стоки и в чийто склад на бургаското пристанище бяха открити близо 80 кг. кокаин, съобщи БНТ. Сигналът за наркотика първоначално е получен, след като работник на фирмата се натъкнал на пратката в складовете на фирма \"Интер Цитрус\" в кв.\"Победа\" в морския град. Според окръжна прокуратура заловеният кокаин е на стойност над 2,5 млн. евро. Проверяват се три бази на фирмата в София, една във Варна и една в Пловдив, тъй като час от бананите, получени с кораб на пристанище Бургас в края на юли, вече са били изпратени към тези бази. Полицията си сътрудничи със съответните служби за разследване на наркотрафика в Италия, Румъния и Латинска Америка, тъй като бананите са били претоварени в едно от южните италиански пристанища и след пристигането им на българското пристанище част от тях е трябвало да бъдат доставени в Румъния.", "date": "2019.08.18", "title": "Започват обиски на складовете на фирмата, открила близо 80 кг. кокаин"}
{"url": "https://www.dnevnik.bg/sport/2019/08/18/3951122_ot_futzala_do_mechtata_za_visshata_liga_-_istoriiata/", "text": "Висшата лига е първенството на сбъднатите мечти. Не са много футболистите, които могат да се докоснат до английския шампиоонат - най-гледаният и вълнуващ в света. През миналия сезон за няколко минути това успя да направи Макс Килман от \"Уулвърхемптън\", който влезе като резерва в добавеното време срещу \"Фулъм\" през май. Сега младият защитник на \"вълците\" може да се изправи срещу \"Манчестър юнайтед\", независимо че има само два мача в мъжкия футбол. Килман беше използван от мениджъра на \"Уулвърхемптън\" в предсезонната подготовка, а през седмицата и в мач от Лига Европа. Достатъчно ли е обаче това, за да се впише бързо във Висшата лига. Предимството на 22-годишния англичанин е в неговата школовка, която преминава през футзала. Според мнозина футболът в зала във варианта си от пет души и със забрана за пасове назад, е перфектната техническа подготовка. \"Пътят на Макс е много по-различен от този на останалите играчи. Случва се футболисти да играят футзал, но те са минали през големите футболни школи и го практикуват за удоволствие или след това се насочват към него. При Макс е обратното\", казва Майкъл Скубала, треньор по футзал.   Защитникът започва кариерата си в школата на \"Фулъм\" преди да се насочи към футзала на 18-годишна възраст. Той бързо показва заложби и става национал на Англия, като има 25 мача за \"Трите лъва\". Междувременно играе за петодивизионния \"Мейдънхед юнайтед\" - полупрофесионален отбор. Докато е част от този тим обаче е изпратен под наем в седма дивизия в \"Марлоу\", където футболът е далеч от техничен, а се залага основно на физика и битка. Въпреки това младият бранител се справя, а през 2018 г. преминава при \"вълците\" в последния ден от трансферния прозорец. През миналия сезон Килман прекара цялата година в младежкия състав, където играеше редовно и помогна на \"Уулвърхемптън\" да се изкачи една позиция нагоре в системата на резервените отбори. \"Знам, че имам много по-малко опит от моите съотборници, но смятам че основите, които футзалът ми е дал могат да ми помогнат. В него се изисква спокойствие и търпение, добра визия за играта и трябва да се чувстваш удобно, когато притежаваш топката\", казва 22-годишният футболист. Мениджътъ на \"Уулвс\" Нуно Еспирито Санто се нуждае точно от такива играчи, защото изповядва игра с повече владение на топката и иска защитниците му да играят дообре с топката. Вписването на Килман в състава също никак не е трудно, защото при \"вълците\" има много португалци, а тяхната родина е европейски шампион по футзал. \"Всички са много добре запознати и често си говорим за футзал, така че имаме допирни точки\", казва още защитникът. След като получи шанс през седмицата в Лига Европа, Килман се надява да играе по-редовно и във Висшата лига. Първата възможност пред него може да се открие още в понеделник, когато \"Уулвърхемптън\" приема \"Манчестър юнайтед\" на своя \"Молиню\".", "date": "2019.08.18", "title": "От футзала до Висшата лига: историята на Макс Килман от \"Уулвърхемптън\""}
{"url": "https://www.dnevnik.bg/evropa/2019/08/16/3951098_medicinskite_pustini_na_franciia/", "text": "Едно на всеки три френски градчета се определя като \"медицинска пустиня\". В статия за изданието The Local Каролин Пиеро разказва какво означава това за хората, които живеят във френската провинция. Медицинска пустиня – какво е това? Медицинските пустини са географски зони, които изпитват остър недостиг на доставчици на здравни грижи и на общопрактикуващи лекари в сравнение с останалата част от страната. Проблемът засяга основно селските райони със застаряващо население – пенсионираните доктори трудно биват замествани, а младите обикновено искат да се установят в по-динамични зони от гледна точка на икономика и дейности. Например в департамента Лот е Гарон в Югозападна Франция хората от селата като Сейнт-Обан Вилереал или Кастионес близо до град Бержерак трудно намират лекари. Макар общопрактикуващите да са сравнително достъпни, записването на час за посещение при специалист като зъболекар е трудно. Твърде малко и претрупани с работа, те обикновено проверяват обажданията и отказват да преглеждат нови пациенти. Влошават ли се нещата? Проучване показа през октомври, че една на всеки три френски общини се смята за медицинска пустиня – за десетилетие броят на общопрактикуващите лекари е намалял с 8% и тенденцията продължава всяка година. През 2015 г. 8.6% от френското население е живеело градове с недостиг на лекари. Какво прави правителството? Редица реформи целят да овладеят \"опустяването\". Премахване на ограничението за броя студенти по медицина в страната от тази учебна година е една от мерките, даващи надежда на местните власти в битката им за достъп до по-добри здравни грижи. От 1971 г. правилото ограничаваше броя студенти, което можеха да се приемат в медицинско учебно заведение, но сега този лимит ще бъде вдигнат. Какви решения предлагат местните власти? В Лот е Гарон избрани членове от 43 селища, обединени в Общност на градовете, събраха средства за създаване на нови здравни центрове. Две от тези здравни заведения вече са построени в Монфланкан и Канкон. Още един нов център трябва да бъде изграден следващата година във Вилереал. В него ще има допълнителна стая за онлайн консултации, за да се улесни достъпа до специалисти. Според кмета на Райе Еме Бертолом обаче краят на разпоредбите за броя студенти, макар да е стъпка в правилната посока, няма да доведе повече млади специалисти в селските райони. \"Смятам, че решението, признавам, че е малко крайно, ще е да бъдат задължени да практикуват в селски район в продължение на три или четири години след дипломирането си, според същия принцип, по който учителите биват назначавани към приоритетна образователна област\". Според него младите лекари няма да се установят в селски райони, защото имат предубеждения за това какво е да живееш на такова място. Какво се случва с пациентите? В неделя на пазара в малкия град Вилереал гъмжи от хора, които пият кафе на главния площад, а разговорите често се въртят около проблемите с намирането на медицински съвет, дори и в спешни ситуации. Кристин, на 85 години, живее с продължаваща от дълго време болка, която й пречи да извършва дейности в ежедневието си, както е можела преди. \"Болката се задълбочава всеки ден\", казва тя. \"Трябва да отида до болницата за изследване с рентген, но ми казаха, че следващата възможност е след три месеца\". За нея, както и за много други спешното отделение не е вариант. \"По-скоро бих чакала, отколкото да отида до спешната служба в Бержерак\", казва Жорж, на 76 години. По думите му работещите там преглеждат без особено внимание, а проследяването на пациентите почти липсва. Кметът на Райе казва, че младите хора предпочитат да работят в болници и искат да имат гъвкаво работно време. \"Затова градчетата се превръщат в медицински пустини\". Наскоро завършилите лекари действително обикновено избират да работят в клиники или болници, което им позволява да бъдат по-свободни, гарантира им фиксирана месечна заплата и най-вече определен брой работни часове. Един самонает лекар трябва да се справя сам с административната работа и почти никога не знае кога ще свърши работният му ден. Дори и атрактивни стимули не постигат желания резултат. Паскал, жител на Вилереал, си спомня: \"В Монбау кметството предлагаше и наистина хубава къща, и практика, без наем, но един практикуващ лекар отхвърлил офертата, защото нямало басейн в градината!\" Еме Бертолом иска правителството сериозно да се заеме с проблема. \"Знам, че Франция има отлична здравна система, въпросът е, че не всеки гражданин може да се възползва от нея\".", "date": "2019.08.18", "title": "\"Медицинските пустини\" на Франция"}
{"url": "https://www.dnevnik.bg/bulgaria/2019/08/18/3952309_ot_ponedelnik_se_vuzstanoviava_dvijenieto_po/", "text": "Движението на автомобили по столичния булевард \"България\" ще бъде възстановено в понеделник, 19 август. Очаква се цялостната реконструкция на моста в този участък да бъде завършена до 15 септември, обяви кметът на София Йорданка Фандъкова. Отсечката от бул. \"Черни връх\" до бул. \"Акад. Иван Евстатиев Гешов\" е готова предсрочно. Лентата за ляв завой от бул. \"България\" към бул. \"Гешов\" е удължена за улеснение на шофьорите, заяви зам.-кметът по транспорта Дончо Барбалов, цитиран от БНТ. Още близо месец ще продължи и работата по подхода към бул. \"Витоша\". Фандъкова допълни, че е получила и уверението от Агенция пътна инфраструктура, че до началото на септември ще започне и дългоочакваното разширение на Околовръстното от \"Младост 4\" до АМ \"Тракия\".", "date": "2019.08.18", "title": "От понеделник се възстановява движението по софийския булевард \"България\""}
{"url": "https://www.dnevnik.bg/zelen/2019/08/18/3952336_biologichnoto_zemedelie_v_bulgariia_veche_se_sledi_i_s/", "text": "Електронен регистър за всички, които произвеждат, преработват, търгуват, съхраняват или внасят биологични продукти, ще предлага цялостен мониторинг на биологичното производство в страната в съответствие с регламентите на Европейския съюз, съобщават от пресцентъра на Министерство на земеделието, храните и горите. Регистърът ще бъде активен от понеделник, 19 август. В него ще започне да се въвежда информация за идентификация на площи, животни, пчелини и аквакултурни единици. Ще се вписват и издадени дерогации, сключени договори за сертифициране и контрол, сертификати, както и други данни, свързани с биологичното производство. Включените в регистъра оператори и подизпълнители ще трябва да потвърждават информацията, която се въвежда в електронната система, в срок от 10 календарни дни от предоставянето на данните от фирмите с разрешение за осъществяване на контрол за съответствие на биологичното производство.  За да изпълнят своите задължения, свързани с регистъра, те ще трябва да използват квалифициран електронен подпис (КЕП) или персонален идентификационен код (ПИК), издаден от Националната агенция по приходите. ПИК може да се издаде във всеки офис на НАП. Новия регистър можете да намерите  тук.", "date": "2019.08.18", "title": "Биологичното земеделие в България вече се следи и с електронен регистър"}
{"url": "https://www.dnevnik.bg/politika/2019/08/18/3952338_vmro_iska_himicheska_kastraciia_za_iznasilvachi_i/", "text": "ВМРО иска премахване на съкратеното съдебно следствие, което води до намаляване на присъдите при тежки престъпления. Поводът е  изнасилването и убийството  на 7-годишно момиче в село Сотиря. В разпространена до медиите позиция от партията на Красимир Каракачанов заявяват, че иска \"химическа кастрация като наказание при изнасилване, педофилия и други сексуални извращения\". \"Тук идва и мястото на  Концепцията  на заместник министър-председателя по обществен ред и сигурност и лидер на ВМРО Красимир Каракачанов за справяне с несоциализираните маси. Маргинализацията няма етнос, раса и цвят на кожата. Нейният език е универсален – отричане на всякакви ценности, порядки и морал, съпровождани с необяснима жестокост и насилие\", пише в текста. Вчера Каракачанов  отново призова  концепцията му да бъде приета.", "date": "2019.08.18", "title": "ВМРО иска химическа кастрация за изнасилвачи и педофили"}
{"url": "https://www.dnevnik.bg/sport/2019/08/18/3952345_ansambulut_po_hudojestvena_gimnastika_specheli_zlaten/", "text": "Ансамбълът по художествена гимнастика спечели пълен комплект медали от турнира в Минск от веригата World Challenge Cup. В неделния ден възпитаничките на Весела Димитрова триумфираха в надпреварата на три обръча и два чифта бухалки. Симона Дянкова, Мадлен Радуканова, Лаура Траатс, Стефани Кирякова и Ерика Зафирова изиграха отлично съчетанието си и получиха най-високата оценка от 28.600. На второ място завърши Беларус с 28.450, а трети се нареди Украйна с 28.100. Сребърното отличие, което България спечели, беше от многобоя в събота. Тогава президентът на българската федерация Илиана Раева обяви съдийството за \"позорно\". В многобоя българският ансамбъл беше зад Русия. Във финалите на отделните уреди България взе и бронз, който беше на пет топки. Българският отбор се готви за участие на световното първенство между 16 и 22 септември в Баку, Азербайджан. Преди година ансамбълът спечели бронз в многобоя и златен медал на пет обръча.", "date": "2019.08.18", "title": "Ансамбълът по художествена гимнастика спечели златен медал в Минск"}
{"url": "https://www.dnevnik.bg/bulgaria/2019/08/18/3952346_intenziven_e_trafikut_po_magistrala_struma_i_dnes/", "text": "Заради реорганизацията на движението по магистрала \"Струма\" в участъка между Дупница и Бобошево трафикът е интензивен, съобщи БНТ. Движението се пренасочва през главния път Е-79, където е възможно образуването на тапи. Има голям поток от автомобили от Гърция през Кулата в посока София. От полицията в Дупница обясниха, че дежурни екипи са готови да реагират при евентуални задръствания и да помагат движението да става по-лесно. Заради катастрофа временно беше ограничено движението в изпреварващата лента при км 255 на магистрала \"Тракия\" в района на Кермен, в посока София. От агенция \"Пътна инфраструктура\" предупреждават шофьорите да карат с повишено внимание и съобразена скорост. Продължава и акция \"Скорост\" - проверките по пътищата са засилени и през днешния ден.", "date": "2019.08.18", "title": "Интензивен е трафикът по магистрала \"Струма\" и днес"}
{"url": "https://www.dnevnik.bg/bulgaria/2019/08/18/3952347_pojarut_v_depoto_v_shishmanci_e_napulno_potushen/", "text": "Пожарът на депото  за преработка на битови отпадъци в село Шишманци вече е напълно потушен, съобщи БНТ. През цялата нощ на мястото остана дежурен екип на пожарната, който да следи за скрити огнища, но ситуацията в сметището е напълно овладяна. Утре в Общинския съвет на Раковски ще бъде внесена подписка с искане за  провеждане на референдум , който да реши съдбата на завода за преработка на отпадъци. Желанието на протестиращите е допитването да се проведе заедно с местните избори в края на октомври. Хората настояват и за бързи резултати от  проверката на прокуратурата  и Икономическа полиция в завода, за евентуално престъпление против околната среда. Нов протест на жителите от селата в община Раковски е насрочен за следващата събота.", "date": "2019.08.18", "title": "Пожарът в депото в Шишманци е напълно потушен"}
{"url": "https://www.dnevnik.bg/photos/2019/08/18/3952303_fotogaleriia_zavrushtaneto_na_pista_sofiia_sled_10/", "text": "След 10-годишна пауза автомобилното състезание \"Писта \"София\" се завърна през уикенда в столицата.", "date": "2019.08.18", "title": "Фотогалерия: Завръщането на \"Писта София\" след 10 години пауза"}
{"url": "https://www.dnevnik.bg/bulgaria/2019/08/18/3952348_dve_vili_sa_izgoreli_pri_pojar_krai_rebrovo/", "text": "Две вили са изгорели при пожар край софийското село Реброво, съобщи БНТ. Огънят е в труднодостъпен терен. За сигнала местните жители са информирани в 14 часа и веднага е сформиран щаб от доброволци, които са тръгнали да гасят пламъците. Очаква се към екипите на пожарните коли да бъде изпратен и хеликоптер. По неофициална информация, пожарът е възникнал заради нерегламентиран палеж.", "date": "2019.08.18", "title": "Две вили са изгорели при пожар край Реброво"}
{"url": "https://www.dnevnik.bg/istorii_na_denia/2019/08/18/3952364_nai-komentiranoto_v_dnevnik_burevestnik_-/", "text": "                         1.  \"Буревестник\" - опустошителното руско \"оръжие чудо\"  - 805 коментара. 2.  Лекарите, помагали след взрива на руски полигон, отиват на изследвания в Москва  - 375 коментара. 3.  Цялата сума от 1.2 млрд. долара за покупката на изтребителите F-16 вече е преведена на САЩ  - 338 коментара. 4.  Фирмата майка \"Тад груп\" е подготвила искове за седемцифрена сума срещу България  - 318 коментара. 5.  След оставката в антикорупционната комисия Пламен Георгиев става консул във Валенсия  - 307 коментара. 6.  Лъжата за хубавия живот в НРБ  - 288 коментара. 7.  Москва поиска от \"Гугъл\" да прекрати \"рекламирането\" на протестите чрез \"Ютюб\"  - 274 коментара. 8.  Борисов гарантира завод за автомобили в България, дори да не стане с \"Фолксваген\"  - 260 коментара. 9.  Архитект Борислав Игнатов е най-вероятният кандидат на \"Демократична България\" за кмет на София  - 257 коментара. 10.  Видео: Руски А321 се приземи без двигатели в царевичак край Москва  - 257 коментара.", "date": "2019.08.18", "title": "Най-коментираното в \"Дневник\": \"Буревестник\" - опустошителното руско \"оръжие чудо\""}
{"url": "https://www.dnevnik.bg/sport/2019/08/18/3952365_cska_prechupi_novaka_arda_v_mach_s_pet_gola_na/", "text": "ЦСКА спечели мача си от шестия кръг на Първа лига, надделявайки над новака \"Арда\" по неочаквано труден начин. Червените стигнаха до трите точки след 3:2 на своя стадион \"Българска армия\". Точни за ЦСКА бяха Тони Уот, Евандро и Али Соу, а за тима от Кърджали Радослав Василев и Иван Коконов. След шест мача ЦСКА събира 11 точки и излиза на две зад \"Левски\", който е временен лидер. Треньорът на червените Люпко Петрович прибягна до няколко промени в състава си, като Али Соу остана на резервната скамейка, след като още няма гол през сезона. С шанс да води атаката беше Тони Уот, а от първата минута започна и Вив Соломон. В първите минути домакините имаха надмощие, като в редиците на \"Арда\" си личеше притеснение. Гостите от Кърджали обаче бяха опасни на контраатаки със скоростта на Спас Делев по крилото.      В 16-ата минута червените откриха с попадение на Уот. То дойде след контраатака, реализирана на бързи обороти. Уот намери Тиаго Родригеш в наказателното поле, португалецът му върна, центрирайки меко, а от воле шотландският нападател нямаше как да сгреши от около 7 метра. Уот реализира втория си гол от началото на сезона. Попадението успокои ЦСКА и прекалено бързо домакините решиха, че са спечелили срещата. Това изигра лоша шега на състава и само четири минути по-късно \"Арда\" успя да се върне в мача. Десният защитник Деян Лозев напредна по фланга и центрира в наказателното поле, където Радослав Василев изпревари бранителите на ЦСКА и се разписа с десния крак. Нападателят показа добро движение, а с грешка беше и вратарят на ЦСКА Витаутас Черниаускас, който излезе нерачетено и беше изпреварен. Няколко минути по-късно \"Арда\" имаше нов шанс, но този път вратарят на ЦСКА изпревари Василев.      До края на първата част действията се развиваха пред вратата на \"Арда\". Иван Караджов обаче се справи отлично и направи две важни спасявания срещу Евандро и Кристиян Малинов. След почивката ЦСКА продължи да бъде по-активният отбор, но за домакините нямаше толковоа празни пространства. В 54-ата минута червените поискаха дузпа, след като Емил Мартинов събори Уот в наказателното поле. Реферът Георги Николов обаче прецени, че нарушение няма. Караджов отнов трябваше да се намесва при удар на Евандро и се справи, но в 63-ата минута ЦСКА стигна до втори гол. Уот спечели топката във въздуха и с едно докосване изведе Евандро. Бразилецът влезе на скорост в наказателното поле и с удар по тревата се разписа под плонжа на Караджов - 2:1.      В следващите минути ЦСКА имаше предимство, но така и не успя да вкара трети гол. Червените имаха нови претенции за дузпа при изблъскване на Али Соу в 78-ата минута, но и тогава отсъждане нямаше. Само три минути по-късно Уот направи голям пропуск, стреляйки с глава от около пет метра. Той заби топката в тревата, тя отскочи и прехвърли вратата. В края на срещата на \"Българска армия\" стана още по-интересно, и в рамките само на три минути паднаха два гола. Първо в 89-ата Али Соу се разписа с глава след центриране на Иван Турицов. ЦСКА отново допусна отпускане и получи още едно попадение в мрежата си. \"Арда\" намали в добавеното време, като Иван Коконов се разписа, връщайки интригата.", "date": "2019.08.18", "title": "ЦСКА пречупи новака \"Арда\" в мач с пет гола на \"Българска армия\""}
{"url": "https://www.dnevnik.bg/sport/2019/08/18/3952370_i_v_tretiia_mach_pri_lampard_chelsi_ostava_bez_pobeda/", "text": "\"Челси\" остава без победа от началото на сезона във Висшата лига и в три официални мача при мениджъра Франк Лампард все още не може да спечели. Във втория кръг от надпреварата сините завършиха 1:1 с \"Лестър\". Завръщането на Лампард на \"Стамфорд бридж\" беше вгорчено от \"лисиците\", които направиха добър мач. \"Челси\" поведе след само седем минути игра с гол на младия Мейсън Маунт. \"Лестър\" стигна до точката след почивката, като точен беше Вилфрид Ндиди. След почивката гостите бяха по-добрият отбор на терена и този, който имаше по-добрите шансове да стигне до победата. След два кръга \"Челси\" е с равен и загуба, и голова разлика 1:5, като сините заемат 15-о място. \"Лестър\" все още няма поражение, завършвайки наравно и в двата си мача дотук. Подобно и на предходните си мачове \"Челси\" започна обещаващо и домакините създадоха няколко положения. Педро и Мейсън Маунт обаче не успяха да се възползват още до третата минута. Все пак 20-годишният Маунт успя да изведе тима си напред в седмата минута. Той открадна топката от Вилфред Ндиди, докато \"Лестър\" се опитваше да изнесе с подавания от своето поле. Младият халф не се поколеба и стреля от около 11 метра, като не остави шансове на Каспер Шмайхел.      \"Челси\" продължи да бъде много активен и до края на първата част можеше да води много по-убедително. Шмайхел обаче се отчете с важно спасяване, а след това в 27-ата минута голям пропуск направи и Н’Голо Канте. През втората част ситуацията на терена се промени и \"Лестър\" започна да играе много по-освободено. При \"Челси\" създаването на положения не идваше толкова лесно и Лампард потърси промяна, вадейки от терена Оливие Жиру. Това доведе до обратен ефект и в 61-ата минута \"Лестър\" успя да изравни на \"Стамфорд бридж\". След центриране от корнер на Джеймс Мадисън Ндиди скочи най-високо и се разписа с глава. Халфът успя да поправи грешката си при попадението на \"Челси\".      Попадението за \"лисиците\" вдъхна много повече увереност на гостите и те играеха все по-добре. \"Лестър\" създаваше положения с лекота и като по чудо не стигна до нови голове. Мадисън пропусна отлична възможност, а след това и Джейми Варди можеше да се разпише. И двамата обаче не улучиха вратата. В края на мача Кепа Арисабалага трябваше да се намесва решително и да прави спасяване, което донесе и точка на тима му.", "date": "2019.08.18", "title": "И в третия мач при Лампард \"Челси\" остава без победа"}
{"url": "https://www.dnevnik.bg/biznes/2019/08/18/3952377_mejdunaroden_konsultant_tursi_reshenie_za_bulgarskite/", "text": "Български енергиен холдинг (БЕХ) е сключил договор с международна консултантска компания, която трябва да изготви оценка на адекватността на електроенергийната система и да разработи механизъм за разпределяне на капацитети за въглищните централи, които да им осигурят финансиране и продължаване на съществуването. Това обяви министърът на енергетиката Теменужка Петкова, която участва в националното честване на деня на миньора, съобщи пресцентърът на министерството. Този механизъм ще бъде предсавен за одобрение в Европейската коммисия през октомври. Като не се подготвя за поетапно затваряне на въглищни централи, а го отлага, правителството залага социално напрежение, увеличени разходи вбъдеще и финансови рискове за държавната енергетика.  За това предупреди  в доклад през април Центърът за изследване на демокрацията, който анализира проекта на Интегриран национален план за енергетика и климат на България (НПЕК). Теменужка Петкова поясни, че анализът на адекватността на производството при различни сценарии на развитие на пазара е необходимо условие, за да бъде обоснована нуждата от въвеждането на механизъм за капацитет. След изготвянето на оценката, консултантът ще разработи и предложи механизъм за предоставяне на капацитетни услуги в съответствие с изискванията на променения Регламент за вътрешния пазар на електроенергия, който ще влезе в сила от началото на 2020 г. По нейните думи, това изглежда оптимален вариант за България, в който мощностите, участващи в механизма за капацитет, ще могат да предоставят своите услуги на пазара за по-дълъг период. Механизмът за капацитет е признат от Европейската комисия легитимен метод, чрез който държавите членки могат да гарантират сигурност на доставките. Това е една от разглежданите дългосрочни мерки за стабилизиране на финансовото състояние на ТЕЦ \"Марица-изток 2\", се отбелязва в съобщението. Министър Петкова каза, че минната индустрия се развива стабилно, като през миналата година са добити близо 31 млн. тона въглища, повече от 34 млн. тона метални полезни изкопаеми и около 13 млн. тона индустриални минерали и солна маса. Под формата на концесионни възнаграждения фирмите от отрасъла са внесли в бюджета близо 90 млн. лв. С представителите на сектора се подготвя и законодателна промяна, която да осигури възможност за продължаване на концесионните договори до 50 години, обяви още Петкова.", "date": "2019.08.18", "title": "Международен консултант ще търси решение за българските въглищни централи"}
{"url": "https://www.dnevnik.bg/politika/2019/08/18/3952380_spored_valeri_simeonov_prez_septemvri_predstoiat/", "text": "Сериозни промени ще настъпят в управляващата коалиция през септември. Това прогнозира лидерът на НФСБ Валери Симеонов, цитиран от БНР, който присъства на възпоменателната церемония в историческата местност Петрова нива. По думите му предстои и възраждането на патриотичните сили чрез нова коалиция \"Обединени патриоти\". Това ще стане след предстоящия коалиционен съвет с ВМРО, подчерта Валери Симеонов. \"Още на политическия съвет през септември ще поставим тежки въпроси пред премиера Борисов\", заяви той. \"Държавата не върви на добре, в една тежка криза се намираме в момента - икономическо-политическа, защото България в последните месеци получава много тежки удари, основно икономически, това са тежкото състояние на българската енергетика, случаите с изключително високата цена на тока в резултат на борсовите спекулации. Продължава финансирането на ТЕЦ \"Варна\" на Ахмед Доган с държавни пари. Няма да ви говоря за тежкия удар върху българското животновъдство, което нанесе африканска чума. Честито, два милиарда сме назад и ще става още по-зле. Третият удар върху икономиката на България – туризмът. Плажовете на България са една оглозгана от мутрите кочан варена царевица. Това е!\", каза Симеонов. Според него политическа криза има. \"Защото ДПС за съжаление възвръща позициите, които беше загубила точно по времето на Цветанов. Интересно ми е какъв ще е резултатът от местните избори сега в тези смесени райони, където беше пробил Цветанов със създадена организация на ГЕРБ\", разясни лидерът на НФСБ. Трябва да се спре захранването на определени лобита, близки до властта, каза още Симеонов.", "date": "2019.08.18", "title": "Според Валери Симеонов през септември предстоят промени в управляващата коалиция"}
{"url": "https://www.dnevnik.bg/photos/2019/08/18/3952349_fotogaleriia_nai-masovata_demonstraciia_ot_protestite/", "text": "Антиправителственият протест днес в Хонконг е събрал над 1,7 млн души, посочва организаторът на протестната проява Фронт за граждански човешки права. Това го прави най-масовото събитие от началото на демонстрациите на 1 юли, предаде ДПА.", "date": "2019.08.18", "title": "Фотогалерия: Най-масовата демонстрация от протестите в Хонконг"}
{"url": "https://www.dnevnik.bg/sport/2019/08/16/3951509_dortmund_otchete_rust_na_prihodite_s_56_miliona_evro/", "text": "Борусия\" (Дортмунд) не успя да се пребори с \"Байерн\" (Мюнхен) за титлата в Бундеслигата, но продължава да се радва на отлични финансови резултати. Клубът от Вестфалия оповести годишния си финансов доклад, в който отчита приходи 369.3 милиона евро, в които не са включени средствата, получени от продажби на футболисти. Жълто-черните отчитат ръст на приходите от миналогодишните 313 милиона евро. Това е скок с 56 млн., или близо 18% за финансовата година, която приключва на 20 юни 2019 г. Консолидираните приходи са на обща стойност 489.5 милиона евро, като в тях вече се включват продажбите на играчите. При тях обаче се отчита значителен спад спрямо миналогодишните 536 милиона евро. От  \"Борусия\"  добавят в доклада, че през 2018 г. клубът реализира трансфери на Усман Дембеле в \"Барселона\" за 105 млн. евро, както и на Пиер-Емерик Обамеянг в \"Арсенал\" за 56 млн. евро. \"Резултатите ни показват, че \"Борусия\" е много силен бранд и ние ще продължим да работим към разрастването ни не само на германския пазар, но и в международен план. Целта ни е да имаме все по-голямо присъствие в Америка и Азия\", каза президентът на клуба Ханс-Йоаким Вацке. \"Борусия\" бележи увеличение и на приходите от телевизионни права, които са 167.3 милиона спрямо 122.3 млн. евро през миналата година. Ръст има и в приходите от спонсори, които от 94 милиона вече са 96.8. Клубът от Вестфалия  спечели Суперкупата на Германия  преди началото на новия сезон, като победи шампиона \"Байерн\".", "date": "2019.08.18", "title": "\"Борусия\" (Дортмунд) отчете ръст на приходите с 56 милиона евро"}
{"url": "https://www.dnevnik.bg/bulgaria/2019/08/18/3952384_rumen_radev_vupros_na_nacionalno_dostoinstvo_e_da_ne/", "text": "Нека не се крием зад \"дълбока политика\" на \"благоразумие\", защото е въпрос на национално достойнство да не позволим да бъде преиначавана историята, нито да бъдат забравени справедливите искания на тракийци и да бъдат отлагани за някой следващ ден. Това заяви президентът Румен Радев, цитиран от прессекретариатът на държавния глава, на тържественото отбелязване на 116-ата годишнина от Илинденско-Преображенското въстание в местността Петрова нива, което се проведе под негов патронаж. Радев подчерта, че българите не търсят отмъщение, но не могат да забравят пепелищата, които погълнаха не само домове и имане, а хиляди човешки съдби. В словото си президентът припомни думите на един от ръководителите на въстанието - Михаил Герджиков, че на Преображение през 1903 г. тракиецът въстана, \"за да изпълни своя дълг като човек и като българин пред своя род и към себе си\".  \"От Илинден, през Преображение, до Кръстовден, македонските и тракийските българи водят борба за свобода, избирайки смъртта пред скотския живот\", каза държавният глава. \"Отговорност на всеки български държавник е да бъде редом с наследниците на изстрадалите\", призова още Румен Радев и добави, че това е единственият цивилизован и европейски начин да постигнем завета на революционери като геройски загиналия във въстанието войвода Георги Кондолов. Президентът и върховен главнокомандващ на въоръжените сили Румен Радев прие почетния строй на представителните роти на Българската армия и присъства на отслужването на заупокойна молитва в храма \"Света Петка\".", "date": "2019.08.18", "title": "Румен Радев: Въпрос на национално достойнство е да не позволим да се преиначава историята"}
{"url": "https://www.dnevnik.bg/photos/2019/08/18/3952335_fotogaleriia_svetovnite_snimki_na_denia_-_17_avgust_-/", "text": "Жест на американският президент Доналд Тръмп по време на среща със симпатизанти в Манчестър, Ню Хемпшир, САЩ.", "date": "2019.08.18", "title": "Фотогалерия: Световните снимки на деня - 17 август - 18 август 2019 г."}
{"url": "https://www.dnevnik.bg/sport/2019/08/18/3952382_ludogorec_izmukna_trite_tochki_vuv_varna_sled_nerven/", "text": "\"Лудогорец\" се върна на върха в Първа лига, след като победи \"Черно море\" с 2:1 като гост в най-интересния мач от шестия кръг. Шампионите стигнаха до трите точки в много нервен сблъсък, който преди почивката предложи много хубави изпълнения, а след нея беше белязан от повече сблъсъци. \"Черно море\" поведе в 28-ата минута чрез Родриго, но с попадения на Дан Битон (32-ата) и Клаудиу Кешеру (71-ата) шампионите спечелиха. Двубоят беше белязан от завръщането на Марселиньо след месец извън терена. Той беше реабилитиран от треньора Стойчо Стоев, като се отчете с асистенция за победния гол. Въпреки това бразилецът получи и червен картон, като си изкара два картона само за пет минути, едва 13 след влизането си на терена. В срещата бяха показани девет жълти картона и един червен.   След шест кръга \"Лудогорец\" води в таблицата с 14 точки, втори е \"Левски\" с 13, следван от \"Берое\" и ЦСКА с 12 и 11. Шампионите прекъснаха серията си от два мача без победа, а с успеха си във Варна остават единственият отбор, който все още няма загуба. Първата част предложи много отворена игра от двата тима и положения пред двете врати. От самото начало \"Черно море\" стигна до няколко атаки и пропусна две изгодни положения да поведе в резултата. Първото положение за \"Лудогорец\" беше в 24-ата минута, когато Дан Битон сам си отвори пространство и стреля, но вратарят на \"Черно море\" спаси. Само две минути по-късно и домакините имаха своя шанс, но удар на Ндонгала беше спасен от Пламен Илиев. След това останаха и съмнения за дузпа за гостите, когато топката срещна ръката на бранител в бяло и зелено. Активната игра на \"Черно мооре\" доведе до гол за домакините в 28-ата минута. Родриго напредна през центъра на терена, Георги Терзиев му остави празно пространство и отстъпваше до последно, като нападателят на варненци стреля от границата на наказателното поле, за да изведе тима си напред. Радостта на домакините не продължи толкова дълго, след като \"Лудогорец\" успя да изравни в 32-ата минута. Това се случи без шампионите да създадат чисто положение пред вратата на Иван Дюлгеров. След центриране от пряк свободен удар на Битон, топката не беше засечена от никой в наказателното поле, Дюлгеров не реагира и тя влетя в далечния му ъгъл - 1:1.      До края на първата част именно \"Лудогорец\" създаде по-доброто положение. В 43-ата минута Клаудиу Кешеру можеше да вкара втори гол, но ударът му от воле беше спасен от вратаря на \"Черно море\". След паузата на терена преобладаваше битката, но активната игра от домакините продължи. Те удариха греда в 51-ата минута след изстрел от фаул на Патрик Андраде. В следващите минути обстановката на терена се изнерви, като зачестиха жълтите картони. Освен това \"Черно море\" също имаше претенции за дузпа. В рамките на няколко минути между 66-ата и 69-ата и двата тима имаха своите шансове за гол, но не се възползваха. При \"Черно море\" липсваше последното подаване и това спираше тима пред вратата на шампионите. В 71-ата минута Жоржиньо от \"Черно море\" не успя да комбинира със свой съотборник, като реши да действа технично. Топката обаче беше отнета и ситуацията се разви пред другата врата. Влезлият само минута по-рано Марселиньо центрира, а Кешеру стреля с глава, за да изведе шампионите напред. От тази минута до края качествените изпълнения отстъпиха място на острите влизания и нервите по терена. Само за шест минути Марселиньо ознаменува завръщането си в игра с два жълти картона и беше изгонен за ненужни нарушения в половината на домакините.", "date": "2019.08.18", "title": "\"Лудогорец\" измъкна трите точки във Варна след нервен мач"}
{"url": "https://www.dnevnik.bg/sviat/2019/08/18/3952387_zaradi_pojari_na_kanarskite_ostrovi_sa_evakuirani/", "text": "Горски пожар, опустошил над 500 хектара за по-малко от 24 часа, наложи евакуацията на около 2000 души от поне шест града на Канарските острови, предаде \"Асошиейтед прес\".  Близо 250 пожарникари, 9 хеликоптера и два самолета се борят с пламъците край град Вайесеко на остров Гран Канария, съобщиха в \"Туитър\" властите на испанската провинция. Има опасения, че пламъците могат да обхванат и нови територии.  Миналата седмица Гран Канария претърпя друг опустошителен пожар. През лятото горските пожари са често явление в Южна Европа. Близо половината испански провинции са в състояние на повишена тревога поради големия риск от пожари.", "date": "2019.08.18", "title": "Горски пожари наложиха евакуацията на близо 2000 души на Канарските острови"}
