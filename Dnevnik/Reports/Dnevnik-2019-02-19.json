{"url": "https://www.dnevnik.bg/photos/2019/02/19/3392723_fotogaleriia_karl_lagerfeld_1933_-_2019/", "text": "Карл Лагерфелд - най-известният и плодотворен дизайнер на XX и XXI век, чиято кариера оформи прототипа на модерната луксозна модна индустрия, почина във вторник, 19 февруари, в Париж. Той беше на 85 години.", "date": "2019.02.19", "title": "Фотогалерия: В памет на Карл Лагерфелд (1933 - 2019)"}
{"url": "https://www.dnevnik.bg/biznes/2019/02/19/3392772_ot_sriada_zapochva_pulneneto_na_sistemata_za/", "text": "Министерството на туризма ще започне въвеждането на информацията, с която Единната система за туристическа информация (ЕСТИ) трябва да се напълни. Това обяви ресорният министър Николина Ангелкова, цитирана от агенция \"Фокус\". Началото на пълнене на системата се забави почти 2 г. заради обжалване, обясни министърът. Системата свързва в реално време по защитени канали регистрите на хотелите, на НАП, на МВР и на общините с Министерството на туризма, което е централен администратор. \"Тази система е дълго чакана от всички, защото освен до изсветляване на сектора и това да имаме много по-голяма яснота какви са платените туристически данъци, от кого и съответно кога, ще имаме възможност да правим редица анализи, свързани с определянето на основните ни целеви пазари и съответно на туристите, които посещават нашата страна\", подчерта министърът на туризма. Обясни, че за да може системата да функционира, е необходимо да бъдат въведени първоначално абсолютно всички данни, които се намират в регистрите на общините, и съответно хотелиерите могат да започнат да се включват в системата чрез съществуващите хотелски софтуери. Ние сме дали различни възможности, така че това не оскъпява услугата - нито за общините, нито за хотелиерите, посочи Ангелкова. В момента има над 18 800 места за настаняване в Националния туристически регистър, до 1 октомври е срокът за въвеждането на цялата база данни в системата. Глобата за невъвеждане на данни в ЕСТИ е от 1000 лв. до 3 хил. лв., при повторно нарушение става двойна, а при трето следва заличаване на фирмата, напомни Ангелкова. Напомни и че регистърът няма да е достъпен за обществото, а само за НАП, МВР и общините, Министерството на туризма и местата за настаняване чрез техните определени администратори.", "date": "2019.02.19", "title": "От сряда започва пълненето на системата за туристическа информация"}
{"url": "https://www.dnevnik.bg/sport/2019/02/19/3392810_levski_veche_se_stabilizira_i_shte_izbegne_nakazanie/", "text": "Левски\" ще се размине без наказание от УЕФА и няма да бъде изхвърлен от европейските турнири. Това каза изпълнителният директор на клуба  Павел Колев , който изрази увереност, че всичко ще бъде изчистено до крайния срок 28 февруари. В края на декември сините  бяха санкционирани от европейската футболна централа  заради просрочени задължения и нарушаване на финансовия феърплей. УЕФА глоби клуба със 100 хиляди евро и го предупреди, че предстои изваждане от евротурнирите за един сезон, ако не бъдат изчистени задълженията. \"Разбира се (че ще бъде обявено, когато \"Левски\" изчисти задължението към УЕФА). Надявам се даже да стане преди 28 февруари, въпреки че реално ние имаме време и до началото на март. Водил съм вече разговори с УЕФА в тази посока. Не е стриктна толкова датата, по-скоро е важно ние да покажем добра воля и плащания\", обяви Павел Колев. Той каза, че \"Левски\" се справя със задълженията си, касаещи лиценза за Европа. \"Вече остана само да се справим с най-голямото, което влиза в мониторинга и лиценза на УЕФА.\" По думите му клубът вече се стабилизира. \"Надявам се нещата да се успокоят и спортно-технически. Ясно е, че имаме проблеми. Що се отнася до това, за което аз отговарям – нещата са доста по-добре. Няма забавени заплати, футболистите са получили всичко, което трябва да получат. Работим по изчистване на задълженията и преструктурирането на \"Левски\" с оглед на това да заработи една администрация с пълен капацитет\", каза Колев. Изпълнителният директор говори и за предстоящото общо събрание на \"Левски\" на 6 март. Очаква се тогава  Спас Русев да предаде акциите . \"Не очаквам да има изненади, очаквам да има нов собственик. Не мисля, че ще има трима собственици.\"", "date": "2019.02.19", "title": "\"Левски\" вече се стабилизира и ще избегне наказание от УЕФА, заяви Павел Колев"}
{"url": "https://www.dnevnik.bg/evropa/2019/02/19/3392812_evrodeputati_poiskaha_krai_na_smianata_na_vremeto_prez/", "text": "През 2020 да спре смяната от зимно на лятно часово време, гласува днес Комисията по земеделие на Европейския парламент. Това съобщи евродепутатът Момчил Неков (БСП;С&Д), който е член на комисията и докладчик по темата в нея. Допитване до eвропейските граждани,  проведено миналата година , показа, че мнозинството европейци искат тази практика да спре. В България също имаше  анкета , която показа, че повечето българи също искат да се прекрати тази смяна. През септември 2018 г  Европейската комисия предложи  ЕС да сложи край на смяната на времето още през март 2019 г. Имайки предвид обаче процедурата по вземане на решение в ЕС и необходимостта на сектори като например транспорт и въздухоплаване,  този срок ще предизвика сътресение  и проблеми. Поради тази причина евродепутатите смятат, че най-реалистично и гладко би било краят на смяната да стане през 2020 г. Предложението за директива дава възможност на държавите членки все пак да сменят зоната си, ако преценят, че изборът им създава неудобство. Това трябва да се прави с предизвестие към еврокомисията. В гласуваното днес становище бяха гласувани и текстове с препоръка държавите да проведат проучване кое би било най-подходящото за самите тях време, както и да хармонизират помежду си, за да се избегнат нелогични времеви зони и нарушения на единния пазар.", "date": "2019.02.19", "title": "Евродепутати поискаха край на смяната на времето през 2020 г."}
{"url": "https://www.dnevnik.bg/sport/2019/02/19/3392815_krizata_v_ludogorec_se_zadulbochi_s_domakinsko/", "text": "Неубедителното представяне на \"Лудогорец\" от началото на 2019 г. продължи с втора поредна грешна стъпка в Първа лига. И във втория си мач след подновяването първенството шампионите не спечелиха, като стигнаха до 1:1 с \"Ботев\" (Пловдив) у дома. Дни след  сензационното равенство с \"Верея\" 0:0  като гост тимът на Антони Здравков отново не беше на висота. И двата гола на \"Лудогорец арена\" паднаха през втората част. Джоди Лукоки изведе шампионите напред в 47-ата минута, а Антонио Вутов изравни в 68-ата. \"През първото полувреме не стояхме добре, имаше доста пропуски при изнасянето на топката, завършващия пас. Бяхме доста статични и това повлия на играта. През второто полувреме вкарахме бърз гол, но не успяхме да стигнем до победата\", каза Антони Здравков. Според него няма проблем със създаването на положения, но липсата на голове е \"повече от проблем\". \"Никой не е очаквал това, а по-лошото е, че не бяхме на ниво. Промяната, която трябва да дойде, е да си вкарваме положенията. Също така да сме по-концентрирани.\" Здравков обяви, че не се притеснява за поста си въпреки неубедителното представяне на отбора. \"Треньорската работа е такава, че промени има. Аз не се притеснявам дали ще ме сменят, или ще остана. По-важното е да работя така, че отборът да се представя по-добре.\" Треньорът на \"Лудогорец\" предприе една промяна след равенството с \"Верея\", като извън състава остана капитанът Светослав Дяков, а вместо него започна Лукас Саша. \"Ботев\" излезе без централен нападател, като Антонио Вутов играеше на върха, а Феребори Доре остана на пейката. През първата част гостите от Пловдив действаха прибрано в своята половина, разчитайки на контраатаки. Именно жълто-черните имаха чисто положение, но не успяха да го вкарат. Макар че притежаваше топката през повечето от първата част, \"Лудогорец\" така и не стигна до точен удар. За 45 минути шампионите отправиха пет удара, но нито един от тях не попадна в очертанията на вратата. След почивката шампионите вдигнаха оборотите и бързо стигнаха до гол. Това се случи в 47-ата минута, когато Джоди Лукоки засече центриране на Антон Недялков и откри резултата. Шампионите вкараха след скоростна атака по лявото крило, когато хванаха защитата на гостите неподготвена. Шампионите обаче проявиха старата си слабост в защита, което помогна на \"Ботев\". В 68-ата минута Тодор Неделев намери Антонио Вутов, който изравни. Нападателят на жълто-черните стреля от въздуха, пращайки топката първо в тревата, а след това тя прехвърли Пламен Илиев. В ситуацията вратарят на \"Лудогорец\" не се намеси добре, като почти не отскочи. До края на мача се игра основно пред вратата на гостите, но въпреки това гол не падна. В края на срещата гостите дори останаха с човек по-малко заради червен картон на Антонио Вутов. Той репликира съдията Станислав Тодоров, за което получи жълт картон, но след това продължи да говори с рефера, което доведе и до изгонване.", "date": "2019.02.19", "title": "Кризата в \"Лудогорец\" се задълбочи с домакинско равенство с \"Ботев\" (Пловдив)"}
{"url": "https://www.dnevnik.bg/skorost/2019/02/19/3392820_putnata_agenciia_poluchi_12_oferti_za_stroeja_na_edin/", "text": "В Агенция \"Пътна инфраструктура\" (АПИ) са получени 12 оферти за строежа на един от най-тежките участъци от магистрала \"Струма\". Индикативната стойност на обществената поръчка е малко над 515 млн. лв. с ДДС, като трябва да се построят общо 10.4 км в участъка между Кресна и Крупник. Това е платното в посока Кулата - София, което ще преминава източно от Кресненското дефиле по ново трасе. Цялата близо 24-километрова отсечка от Кресна до Крупник е разделена на два лота, за да може на обекта да се работи едновременно и проектът да завърши в срок. В края на миналата седмица бяха отворени постъпилите 10 оферти за другата отсечка с дължина 13.2 км. Тя е на стойност около 530 млн. лв. с ДДС. Днес АПИ оповести кои компании са подали документи за участие в новата обществена поръчка. Сред тях личат имената на някои от най-големите фирми в бранша. Там присъства и \"Джи Пи груп\", която преди седмица в участие с още две фирми спечели търга за строителството на най-дългия тунел в България \"Железница\", който също е част от магистрала \"Струма\". Това стана точно 4 месеца след като компанията отказа да го строи заради скандала, при който бяха запорира пари и блокирани парични преводи на стойност около 14 млн. евро на фирми и търговци около \"Джи Пи груп\" след сигнала на вицепремиера Томислав Дончев и сайта \"Биволъ\" за злоупотреба при разходване на евросредства. Търгът за новата отсечка включва и обходния път на Кресна, който е 5.5 км. При обхода на града ще бъде изградена и площадка за отдих, която ще бъде с електричество, вода и канализация. От нея ще има и връзка с Кресна. В отсечката ще бъдат построени 4 тунела - \"Тисата\" (171 м), \"Света Неделя\" (1.3 км), \"Кресна 1\" (358 м) и \"Кресна 2\" (230 м). В участъка ще има 11 виадукта с приблизителна дължина 5 км, както и 9 надлеза и подлеза. Дванадесетте компании, които ще участват в търга, са: - ОБЕДИНЕНИЕ \"КРЕСНА\", с участници: \"ИСА 2000\" ЕООД, \"ЕВРО АЛИАНС ТУНЕЛИ\" ЕАД и \"АВТОМАГИСТРАЛИ ЧЕРНО МОРЕ\" АД; - \"АККОРД СТРОИТЕЛНО ПРОМИШЛЕНА ИНВЕСТИЦИОННА КОРПОРАЦИЯ\" АД; - ДЗЗД \"АМ Струма-3.2.2\", в което са: \"ГБС-Инфраструктурно строителство\" АД, \"ЕПОС-Емпреза Португеза де Обрас Субтеранеас\" АД /(ортугалия) и \"Главболгарстрой Интернешънал\" АД; - \"ДЖЕНГИЗ ИНШААТ САНАЙИ ВЕ ТИДЖАРЕТ АНОНИМ ШИРКЕТИ\" АД; - ДЗЗД \"ЮЖЕН КОРИДОР 3.2.2\", с участници: \"Доуш Иншаат Ве Тиджарет\" АД, \"Автомагистрали Хемус\" АД и \"Трансконсулт-22\" ООД; - Обединение \"ГЕОПЪТ СТРУМА 3.2.2\", в което са: \"Геострой\" АД, \"Пътстрой-92\" АД, \"Биас-М\" ЕООД и \"Илия Бурда\" ЕООД; - \"КОЛИН ИНШААТ ТУРИЗМ САНАЙИ ВЕ ТИДЖАРЕТ\" АД; - ДЗЗД \"ЕВРОПЕЙСКИ ПЪТИЩА 3.2.2\", с участници: \"Джи Пи Груп\" АД и \"Логистика 21\" ЕООД; - Консорциум \"ИНТЕРБГ\", с участници: \"ПСТ Груп\" ЕАД, Частно акционерно дружество \"СТРОИТЕЛНА АСОЦИАЦИЯ ИНТЕРБУДМОНТАЖ\", \"БГ ЛЕНД КЪНСТРАКШЪН\" АД и \"КОПЕКС И КО\" ЕООД; - \"ТТБГ 3.2.2.\" ДЗЗД, в което са: \"Тодини Конструкциони Дженерале С.П.А.\" и \"Тодини България\" ООД; - ОБЕДИНЕНИЕ \"АМ СТРУМА ЮГОЗАПАД\", с участници: \"ТРЕЙС ГРУП ХОЛД\" АД и \"АЛВЕ КОНСУЛТ\" ЕООД; - ДЗЗД \"ЕВРОПЕЙСКИ ПЪТИЩА 3.2.2\", с участници: \"ЕВРОПЕЙСКИ ПЪТИЩА\" АД, \"ГРОМА ХОЛД\" ЕООД, \"ВОДНО СТРОИТЕЛСТВО – БЛАГОЕВГРАД\" АД, \"ВАХОСТАВ-СК\" а.с., \"ПЪТПРОЕКТ\" ЕООД, \"РУТЕКС\" ООД и \"МЕТРОПРОЕКТ ПРАГА\" АД.", "date": "2019.02.19", "title": "Пътната агенция получи 12 оферти за строежа на един от най-тежките участъци по \"Струма\""}
{"url": "https://www.dnevnik.bg/evropa/evropeiski_parlament/2019/02/19/3392801_opozicionni_proevropeiski_partii_v_polsha_se/", "text": "Дясноцентристката партия \"Гражданска платформа\" обедини сили с други опозиционни партии в Полша в \"Европейска коалиция\" в опит да се изправи срещу управляващата партия \"Право и справедливост\", предаде EurActiv. За социалистическия Демократичен ляв алианс и за Зелените има само един начин да победят консервативната \"Право и справедливост\" на евроизборите през май и той е да се обединят с \"Гражданска платформа\", най-голямата опозиционна партия. Идеята получи подкрепата на 10 бивши премиери и външни министри, сред които Йежи Бузек и Радек Шикорски. Политици от \"Гражданска платформа\" призоваха всички опозиционни партии да се включат в обединена голяма коалиция. Засега двете партии са се присъединили, като полската Народна партия и либералната \"Новочесна\" (\"Съвременна\") също се очаква да вземат решение по-късно тази седмица. Подобна широка коалиция ще гарантира, че проевропейският съюз ще може директно да се съревновава с управляващите консерватори. Според проучване на Ipsosfor OKO.press този съюз може да получи 33.2% от гласовете, а \"Право и справедливост\" ще спечели 33.9 на сто. Ако партиите се явят на евроизборите сами, единствено \"Гражданска платформа\" би могла да прескочи 5-процентния праг, защото би получила 23.9% от гласовете. Народната партия би спечелила 3.95%, а партията \"Съвеременна\" - 1.33%. Не всички проевропейски партии обаче са съгласни с идеята. Наскоро създадената \" Пролет \" на  Роберт Биедрон  ще се яви сама на евроизборите. Очаква се тя да получи приблизително 12% от гласовете.", "date": "2019.02.19", "title": "Опозиционни проевропейски партии в Полша се обединяват за евроизборите"}
{"url": "https://www.dnevnik.bg/sviat/2019/02/19/3392849_suobshtenie_za_300_tona_pomoshti_vuvleche_rusiia_v/", "text": "Президентът на Венецуела Николас Мадуро обяви, а официалните руски медии съобщиха, че Москва е изпратила в страната триста тона хуманитарни помощи. Кремъл не е потвърждавал официално новината. Изявлението, направено от Мадуро - който известно време отричаше Венецуела да се нуждае от такива помощи - обаче идва в момент, в който тонове доставки от САЩ по границите на Венецуела създават напрежение между поддръжниците и противниците на Мадуро, тъй като не биват допускани от армията в условията на дълбока криза. Обявилият се за президент и признат от САЩ Хуан Гуайдо каза, че решаващата дата е 23 февруари. Тогава - по план, който никой в опозицията не разкрива - се очаква помощите по границите с Колумбия и Венецуела (и Кюрасао, както според местни медии се казва всъщност \"неизвестният венецуелски остров\") да влязат в страната. Според него няма алтернативи - \"или да, или да\", каза той, цитиран от в. \"Ел насионал\". \"Провокация\" Москва вече е изразявала възмущението си от американски помощи, които тя и администрацията на Мадуро смятат за претекст за военна интервенция на САЩ. Говорителят на външното министерство на Русия Мария Захарова каза вчера, цитирана от РИА \"Новости\", че вместо да изпращат храни и лекарства, от Вашингтон по-добре да разблокират сметки на венецуелски държавни предприятия за 11 млрд. долара. Русия също така твърди, че САЩ готвят провокация с човешки жертви под прикритието на хуманитарни помощи. По-голямата част от помощите  са в Кукута, в Колумбия  - на броени километри от моста Тиендитас, препречен от седмици от венецуелските въоръжени сили. В тези условия и Гуайдо, и американският президент  Доналд Тръмп  призовават армията да се обърне срещу Мадуро и да допусне помощите през границата. Във вчерашна реч Тръмп поиска от военните да \"освободят страната си\" и да не блокират моста, приемайки предложение от Гуайдо за амнистия, отправено още в първите дни, след като той се обяви за президент. Гуайдо пък според венецуелски медии вече е изпратил съобщения на високопоставени военнослужещи, за да окажат съдействие. В \"Туитър\" публикациите му съдържат и снимки на военните, а до всяко име пише: \"На (23 февруари той трябва да реши дали да служи на Мадуро, или да служи на родината).\" Той също така обяви нова \"мобилизация\" на противниците на Мадуро за 20 февруари, в която ги призова да покажат, че искат хуманитарните помощи на САЩ да влязат в страната. Днес \"Ел насионал\" писа, че държави в региона обмислят алтернатива - помощите да влязат в страната като част от международна мисия. Според политолога Педро Уручурту, каквото и да се реши, проблемите ще останат. Жителите на Венецуела потребяват средно по 33 хил. тона храни на ден и липсата на основни продукти е по-голяма от възможностите на каквито и да било помощи, обяснява той за вестника. Все пак, изтъква Уручурту, помощта на САЩ и други държави ще е от значение за поне 300 хил. души в страната.", "date": "2019.02.19", "title": "Съобщение за \"300 тона помощи\" въвлече Русия в спора на Гуайдо и Мадуро"}
{"url": "https://www.dnevnik.bg/politika/2019/02/19/3392850_karakachanov_predloji_variant_kak_obedineni_patrioti/", "text": "Вицепремиерът и министър на отбраната Красимир Каракачанов предложи вариант как \"Обединени патриоти\" могат да се явят на евроизборите. Той заяви пред Би Ти Ви, че трите партии в малката коалиция могат да направят вътрешно гласуване, с което да подредят своите кандидати в листата. По думите му НФСБ може да издигне своя лидер Валери Симеонов, което се случи днес. ВМРО ще предложи своя зам.-председател Ангел Джамбазки, а ако и \"Атака\" реши да се включи, може да посочи Волен Сидеров за лидер на листата. \"За нас гласуваха 500 хил. души. Нека им дадем възможност да решат на вътрешни избори кой да е първи, кой втори и кой трети. Откриваме изборни секции във всяко едно населено место, където някоя от трите партии има структура. Така се избира и президент в САЩ, защо да не го направим и ние\", попита Каракачанов. Той за пореден път заяви, че има напрежение в \"Обединени патриоти\", като този път то се породило от решението на ГЕРБ първо да подкрепи, а след това да отхвърли предложението на ДПС за промени в Изборния кодекс, свързани с преференциалния вот. В крайна сметка партията на Валери Симеонов НФСБ също подкрепи предложението на ДПС. \"Явно е, че има проблем в малката коалиция, който е породен дали от инат, дали от ревност. Важно е да се запази стабилността и да не се пречи на работата на правителството\", каза още вицепремиерът.", "date": "2019.02.19", "title": "Каракачанов предложи вариант как \"Обединени патриоти\" да се явят заедно на евроизборите"}
{"url": "https://www.dnevnik.bg/sviat/2019/02/19/3392858_danske_bank_se_otteglia_ot_biznesa_si_v_rusiia_i/", "text": "Данске банк\" (Danske Bank), една от най-големите финансови институции на Дания, обяви, че прекратява дейността си в Русия и трите балтийски републики. Напускането на Естония става по нареждане на местната Комисия за финансов надзор след огромния скандал с пране на пари, идващи предимно от Русия и страни от бившия СССР. Разследването още продължава, като под съмнение са поставени преводи на почти 200 млрд. долара в периода 2007-2015 г. \"Приемаме, че това е сериозен случай за възможно пране на пари в Естония, което има отрицателни последици за естонското общество. Приемаме също, че в този контекст естонският финансов надзор смята, че е най-добре \"Данске банк\" да прекрати дейността си в страната\", обяви временно изпълняващият длъжността изпълнителен директор Йеспер Нилсен. \"Ще продължим сътрудничеството си с естонските и други власти\", се казва още в официалното съобщение на банката. В него се допълва, че независимо от събитията в Естония и във връзка със стратегическото решение за фокусиране върху основните пазари в скандинавските страни \"Данске банк\" напуска и Литва, Латвия и Русия. Единствено ще продължи да работи споделен център в Литва, обслужващ административни задачи за банката. Решението за трите страни идва след период на постепенно ограничаване на дейността там. Споразумение за продажба на част от бизнеса в Литва и Латвия имаше през 2015 г. със Swedbank. Миналата година бе решено в поделенията си в балтийските републики да обслужва само клиенти от скандинавските държави и глобални клиенти със значително присъствие в тези държави.", "date": "2019.02.19", "title": "Danske Bank се оттегля от бизнеса си в Русия и балтийските страни"}
{"url": "https://www.dnevnik.bg/bulgaria/2019/02/19/3392834_borislav_cekov_i_petur_kichashki_sa_zloupotrebili_s/", "text": "След три години проверки и обжалване е потвърдено, че един от членовете на правния съвет на президента Румен Радев – Борислав Цеков, и назначеният от държавния глава представител в Комисията за защита от дискриминация Петър Кичашки са злоупотребили с лични данни, съобщи  Радио \"Свободна Европа\" . Това е решил Софийският административен съд, като е потвърдил постановлението на Комисията за защита на личните данни (КЗЛД), което Цеков и Кичашки са обжалвали. През 2016 г. блогъри и журналисти алармираха, че ЕГН-тата й  са в списък на лицата,  подкрепящи Инициативен комитет с представляващ Петър Кичашки, който се е регистрирал като застъпник на теза в инициирания от Слави Трифонов референдум. Правозащитникът и блогър Светла Енчева е открила случайно злоупотребата и сезирала Комисията за защита на личните данни (КЗЛД). Комисията установява, че и налага глоба по 10 хил. лв. на Цеков и Кичашки. През 2017 г. двамата обжалват пред съда постановлението на КЗЛД и през 2019 г. Софийският административен съд отхвърля жалбите. Така съдът потвърждава решението на КЗЛД, че председателят на Института за модерна политика Цеков и Петър Кичашки са злоупотребили с данните на граждани, за да регистрират инициативен комитет за референдума на Слави Трифонов. Петър Кичашки и Борислав Цеков като се възползват от разпоредба в Изборния кодекс, която дава възможност новорегистриран инициативен комитет да ползва 40 000 лева от държавата за рекламиране на позициите си във връзка с националното допитване за изборните правила. Част от инициативните комитети бяха свързани директно или индиректно с Петър Кичашки и Института за модерна политика. Година по-късно идва и ползването на лични данни на хора, които не са подозирали, за запълване на необходимата бройка, изисквана да се регистрираш като застъпник на една или друга позиция. Целта отново бяха медийните пакети от по 40 000 лева.", "date": "2019.02.19", "title": "Борислав Цеков и Петър Кичашки са злоупотребили с лични данни, потвърди съдът"}
{"url": "https://www.dnevnik.bg/bulgaria/2019/02/19/3392857_emiliian_gebrev_vse_oshte_poluchava_zaplahi_zaradi/", "text": "След опита за отравяне на бизнесмена Емилиян Гебрев, неговия син и директор на негово предприятие не спират заплахите срещу него. Това разказа самият той в ефира на БНР. На уточняващ въпрос обясни, че го срещат непознати по улицата, които го съветват да не пипа \"Дунарит\". Той посочи, че по неговия случай има очевидно нежелание да се работи. Даде пример как при убийството на телевизионната водеща в Русе цялата държава е работила, за да се разкрие случая и е постигнала резултат. Напомни, че се е налагало на два пъти - последно през октомври 2018 г., да пише, и то на главния прокурор, за да се отвори отново неговият случай, затворен през 2016 г. със заключението, че не може да се установи нищо. Каза, че още след първия разпит в болницата през 2015 г. са били ангажирани следователи, които обаче са били пратени в погрешна посока. Това е все едно да насочиш някого погрешно, когато е паднал снегът, и после да го пратиш пак да търси следи, когато обаче снегът се е стопил. Това бе опит за масово убийство и това, че някои хора не са му обръщали внимание, не значи, че не трябва да се продължи и да се изясни, посочи той. Даде пример с опита за отравяне на семейство Скрипал, когато, въпреки че Великобритания разполага с много добри служби, е поискала помощ от Организацията за забрана на химическите оръжия. Гебрев написал писмо на Министерството на външните работи да писка също такава помощ, която е безплатна, но нищо не било направено. Гебрев определи случилото се като добре организирана атака срещу него и срещу фирмата за физическото и юридическото им заличаване. Казва, че нищо не се е променило от 2015 г. насам и че атаките продължава \"по хоризонтала и вертикала\". Обясни, че Пеевски нито го е виждал, нито е разговарял с него, но е ясно, че атаката идва от тази посока. Обясни, че само две предприятия около КТБ не са \"патримониумът на тази група хора\" - \"Дунарит\" и \"донякъде \"Петрол\" . Аз съм обвинен за участие в организирана престъпна група, а колегата Ганчев е с 4-5 обвинения в същото, посочи той. Гебрев за пореден път обяви името на офшорната компания \"Виафот\". \"Виафот инвестмънт България\" е дъщерно дружество на офшорната Viafot, за която публикация на \"Биволъ\" твърди, че е собственост на адвоката на Пеевски Александър Ангелов. Според него не е конспиративна теория версията, че зад неговия опит за отравяне може да стоят руски оръжейни интереси. Даде примери с акции по претърсване, отнемане на договори и атаки срещу няколко предприятия - \"Емко\", \"Аркос\", \"Арсенал\", които като краен резултат по думите му целят \"мачкане на тази индустрия\". Посочи, че досега всички частни дружества в сектора са се справяли без помощта на държавата и благодарение на това, че тя не им пречи.", "date": "2019.02.19", "title": "Емилиян Гебрев все още получава заплахи заради \"Дунарит\""}
{"url": "https://www.dnevnik.bg/bulgaria/2019/02/19/3392870_radev_v_blianovete_si_levski_vijda_kak_horata_izbirat/", "text": "В бляновете си Васил Левски вижда как хората избират свободно своите избраници и в тази нова България всичко зависи от вишегласието. Днес и това право е обект на посегателство. Това каза президентът Румен Радев по време на словото си на възпоменателната церемония по повод 146 години от обесването на Апостола на свободата пред паметника му в столицата. Думите на държавния глава идват след разразилия се скандал в последните дни с промените в Изборния кодекс за преференциалния вот. На среднощно заседание миналата седмица ГЕРБ, ДПС и НФСБ приеха окончателно промени в Изборния кодекс, с които на практика преференцията се обезсмисля, тъй като прагът става прекалено висок. Според гласуваните правила, за да размести листата, един кандидат за евродепутат трябва да събере между 130 и 150 хил. гласа, а един кандидат за депутат - между 9 и 15 хил. Веднага след това Радев заяви, че \" управляващите вече явно дори не крият изкушението си да постигнат служебна победа  чрез промените в този избирателен кодекс\". След спешно заседание на Изпълнителната комисия на ГЕРБ вчера по искане на премиера Бойко Борисов от партията обявиха, че ще възстановят преференциалното гласуване \"по подходящия начин\". \"Един от заветите на Левски е, че в републиката всекиму ще се държи сметка за делата. Така ли е днес\", каза още президентът в словото си.", "date": "2019.02.19", "title": "Радев: В бляновете си Левски вижда как хората избират свободно, днес това е обект на посегателство"}
{"url": "https://www.dnevnik.bg/sviat/2019/02/19/3392872_lavina_zatrupa_pone_deset_dushi_v_shveicarski_ski/", "text": "Лавина затрупа поне десет души на писта в швейцарския ски курорт Кран Монтана, предаде агенция \"Франс прес\", като се позова на полицията в швейцарския кантон Вале. Местния в. Nouvelliste цитира представител на местните власти, според когото 10 до 12 души са под снега. На място се намират около 100 спасители, писа агенция \"Ройтерс\". Инцидентът станал рано следобед на най-високо разположената писта Плен Морт, намираща се на близо 3000 метра над морското равнище.  В сайта на курорта се посочва, че опасността от лавини е от втора степен по петстепенна скала. Най-често лавини падат в райони извън обработените писти и днешният случай е рядкост. Топлите температури в последната седмица са започнали да разтопяват снеговете в региона, а инцидентът съвпада с ваканциите в няколко кантона. Около 8000 скиори са били в курорта през този ден.", "date": "2019.02.19", "title": "Лавина затрупа поне десет души в швейцарски ски курорт"}
{"url": "https://www.dnevnik.bg/evropa/2019/02/19/3392860_franciia_i_germaniia_iskat_stranite_v_es_da_mogat_da/", "text": "Франция и Германия предложиха днес на Европейския съвет - форума, представляващ правителствата на членките на ЕС, да получи правото да отменя някои антитръстови решения на Европейската комисия в определени \"добре дефинирани случаи\", предаде \"Ройтерс\". Берлин и Париж искат да бъдат преразгледани правилата за сливания след ветото, наложено от ЕС, на планираната сделка за сливането  на бизнеса в железопътния транспорт  на германската група \"Сименс\" (Siemens) и на френската \"Алстом\" (Alstom). Целта на неразрешената сделка бе да се създаде европейски шампион в жп сектора, който да се конкурира с по-големите чуждестранни играчи. Във френско-германското съвместно предложение, публикувано във вторник, двете държави също предлагат да бъдат актуализирани сегашните основни рамки за сливанията, като се вземе предвид в по-голяма степен конкуренцията на световно равнище, а не толкова на европейско. По-рано днес германският канцлер Ангела Меркел, заяви, че на Европа може й да се наложи да преосмисли правилата си за конкурентоспособността, ако иска да създаде компании, които да играят значителна роля на световната сцена. Коментарите на Меркел на конференцията за дигиталния бизнес в Берлин идват две седмици след като антитръстовите власти на ЕС блокираха сделката за създаването на гигант в сектора на оборудване за железопътния транспорт, който би могъл да се съревновава с Китай. Сливането на \"Алстом\" и \"Сименс\" се разглеждаше като възможност Европа да се подготви за разширяването на бизнеса в света на китайската железопътната корпорация Си Ар Ар Си (CRRC). Без да споменава пряко провалената сделка, Меркел каза, че позицията на ЕС за конкуренцията \"буди у мен съмнение дали можем наистина да създаваме глобални играчи по този начин\". Тя добави, че за да се постигне това, би трябвало най-напред да има желание на европейско ниво да се промени законът за конкурентоспособността.", "date": "2019.02.19", "title": "Франция и Германия искат страните в ЕС да могат да отменят антитръстови решения на комисията"}
{"url": "https://www.dnevnik.bg/sport/2019/02/20/3392939_snimka_na_denia_nulevata_vecher_v_shampionskata_liga/", "text": "Вечерта в Шампионската лига по футбол донесе две нулеви равенства. Дългоочакваният първи осминафинален мач между \"Ливърпул\" и \"Байерн\" на \"Анфийлд\" се превърна в надлъгване и завърши без голове...", "date": "2019.02.19", "title": "Снимка на деня: \"Нулевата\" вечер в Шампионската лига"}
{"url": "https://www.dnevnik.bg/politika/2019/02/19/3392224_pravitelstvoto_suzdava_zveno_za_borba_s/", "text": "Правителството създава звено за борба с дезинформацията, което трябва да заработи до края на месеца. Звеното ще бъде в структурата на Министерския съвет, като за него ще отговаря вицепремиер, според източници на \"Дневник\". Създаването му е заложено в съвместния план за действие на Европейската комисия и Европейския парламент, приет през декември миналата година. Българското звено ще представлява \"точка за контакт\" със системата за бързо реагиране, която ще е под ръководството на върховния представител на Европейския съюз по въпросите на външните работи (в момента на поста е Федерика Могерини, но през ноември Европейската комисия ще има нов състав). Засега не е известно дали и какъв персонал ще има тази структура, какви технически и експертни възможности ще използва и къде ще бъде разположена. Конкретният служител, който персонално ще контактува, ще получава и много политическа информация. Поради това това не става дума просто за чиновник администратор. От правителството не отговарят кой ще е вицепремиерът, отговарящ за борбата с дезинформацията, най-вероятно това ще е Томислав Дончев. В някои от европейските държави за това са създадени стратегически звена към Министерството на външните работи. Системата за бързо предупреждение е част от Плана за действие за борба с дезинформацията на Европейската комисия и Федерика Могерини. Насочена е към опити и заплахи от трети страни да манипулират свободни и открити дискусии в държавите членки на ЕС, като под \"трети страни\" негласно се визира основно Русия. \"Постоянните целенасочени кампании за дезинформация срещу Съюза, неговите институции и политики вероятно ще се увеличат в периода до изборите за Европейски парламент през 2019 г. Това изисква спешни и незабавни действия за защита на Съюза, неговите институции и неговите граждани\", пише в плана. Целите на системата за бърза реакция са тя да осигури координация между държавите членки, Европейката комисия, Европейската служба за външна дейност и обмен на информация за \"фалшива\" информация в реално време. Контактната точка (т.е. българският вицепремиер) ще координира дейсвията на всички компетентни национални власти по получените в системата сигнали. Европейската системата ще се основава на \"обезопасена\" платформа, на която държавите членки да могат да споделят информация (некласифицирана и само от открити източници) за чуждестранни кампании и опити за разпространяване на фалшиви новини. Това ще бъде и пространството за съгласуване на реакциите на държавите Планира се системата да е свързана със съществуващите Координационен център за реагиране при извънредни ситуации, както и Ситуационния център на Европейската служба за външна дейност (тези системи работят 24/7). В плана на ЕС се предвижда системата да работи заедно с вече съществуващите мрежи на Европейския парламент, НАТО и на Г7. Български депутат коментира за \"Дневник\", че нито една от службите ни за сигурност не работи целенасочено срещу разпространението на дезинформация и фалшиви новини. Управляващата партия обаче събирала данни за кампаниите и центровете, разпространяващи ги у нас, които заместник-председателят на ГЕРБ Цветан Цветанов предавал на партньорски служби. Върху тези данни се изработва и предизборната стратегия на ГЕРБ за Европейските избори, твърди още източникът на \"Дневник\". България все още не участва в центъра на НАТО и ЕС в Хелзинки  Hybrid CoE , който също има цел да открива хибридни заплахи. В него вече са включени 20 други страни, членки на двете организации, като Румъния се присъедини на 14 ноември 2018 г. На сайта, създаден от службата на Могерини –  https://euvsdisinfo.eu /, който събира случаи на деизинформация и ги анализира - в последните месеци няма описани такива, отнасящи се за България. Това, че там няма, не значи, че такава информация не се събира, коментира за \"Дневник\" източник от Министерството на външните работи. Според него центровете за фалшиви новини, които са свързани в България, са няколко. САЩ наблюдават с голямо притеснение опитите на Русия да манипулира медийната среда в България с фалшиви новини, тъй като това може да повлияе на хода на изборите,  каза в интервю  за българската секция на \"Свободна Европа\" посланикът на САЩ в България Ерик Рубин. Той допълва, че фалшивите новини идват от сайтове на руското правителство. Дипломатът посочва, че САЩ имат притеснения и от опитите на Русия да попречи на програмата на Западните Балкани за интеграция към ЕС. В края на миналата седмица, след като се прибра от посещение в САЩ, зам.-председателят на ГЕРБ  Цветан Цветанов обяви , че е убеден, че Русия ще се опита да се намеси в предстоящите тази година избори в България. \"Убеден съм, защото виждам какво се случва в държави на Европейския съюз, знам, че в някои от министерствата се създадоха специални звена, които да работят срещу тази пропагандна дейност\", каза той в интервю за Би Ти Ви. Разследване на \"Дневник\" показа, че руският \"Нюзфронт\" (news-front.info), който е  един от сайтовете, разпространяващи фалшиви новини  в България, според Европейската служба за външна дейност е  свързан с руската държава  и получава грантовете от президента на Русия Владимир Путин. \"Журналисти\" от \"Нюзфронт\" са сред организаторите на антинатовски и проруски протести в страната.", "date": "2019.02.19", "title": "Правителството създава звено за борба с дезинформацията"}
{"url": "https://www.dnevnik.bg/sport/2019/02/19/3391868_epizod_purvi_livurpul_priema_nepostoianniia_baiern_v/", "text": "Осминафиналите в Шампионската лига продължават с гвоздея в  програмата . На \"Анфийлд\" \"Ливърпул\" посреща \"Байерн\" в сблъсък на петкратните европейски шампиони в най-престижния клубен турнир.  Мърсисайдци влизат в елиминациите, където ги очаква поредното предизвикателство.  Тимът на Юрген Клоп излезе трудно от \"групата на смъртта\"  в присъствието на ПСЖ, \"Наполи\" и \"Цървена звезда\", а сега за отбора предстои тест срещу рекордьора по титли в Германия. \"Ливърпул\" изглежда фаворит в сблъсъка заради атакуващата си мощ и непостоянството в представянето на \"Байерн\" през сезона. Състоянието на баварците остава загадка, като под ръководството на Нико Ковач отборът играе на приливи и отливи. Клоп предупреди, че въпреки колебливото представяне \"Байерн\" е способен да отстрани всеки отбор. Германският специалист се надява с помощта на феновете отборът му да вземе добра преднина, която да послужи като \"добра основа\" преди реванша в Мюнхен. \"Когато \"Байерн\" е в трудна ситуация, той се представя на наистина високо ниво. В момента са в догонваща позиция и това ги прави дори по-опасни. Нека се насладим на мача заедно. Ние сме много силен отбор и трябва да го покажем\", каза Клоп в навечерието на двубоя.  В последните години \"Анфийлд\" се превърна в крепост за домакините, които са в серия от 19 мача без загуба в Европа на своя стадион. През този сезон \"Ливърпул\" се представя убедително у дома, като в 16 мача от първенството и Шампионската лига има 14 победи и две равенства. В десет от случаите тимът не допусна гол. Клоп има проблеми в отбрана, където ключово ще бъде отсъствието на основния централен защитник Върджил ван Дайк. Холандецът пропуска първия мач заради натрупани жълти картони. С контузии са бранителите Джо Гомес и Деян Ловрен, както и халфът Алекс Окслейд-Чембърлейн. Срещата с \"Байерн\" е специална за Клоп, като баварците са отборът, който германецът е срещал най-често в треньорската си кариера. Мениджърът на \"Ливърпул\" има девет победи, четири равенства и 16 загуби срещу рекордьора по титли в Германия. Шест от пораженията на Клоп са с първия му отбор \"Майнц\". Под ръководството на Ковач \"Байерн\" прави най-слабия си сезон в последните седем години. Баварците изостават с три точки от върха в Бундеслигата, като в 22 мача досега отборът записа три равенства и четири загуби, с колкото завърши преди година. Хърватският специалист получи пълно доверие от ръководството, но отборът все още търси ритъма в играта си. Големият проблем за Ковач са колебанията в отбрана, като в последните си три гостувания тимът допусна шест гола във вратата си. \"Ако всеки мач ти вкарват по два или три гола, ще бъде трудно да спечелиш. Трябва да се представим по-добре. Когато играеш международни мачове, фокусът и мотивацията са различни. Разбира се, че искаме да се представим по-добре срещу \"Ливърпул\", каза Ковач след  победата с 3:2 срещу \"Аугсбург\" .  Треньорът на \"Байерн\" няма да разчита на Томас Мюлер, който ще пропусне двубоите с \"Ливърпул\" заради червения си картон в последния мач от групата срещу \"Аякс\". В последния момент защитникът Жером Боатенг остана извън състава заради стомашно неразположение. Срещата пропускат още контузените Ариен Робен и Корентен Толисо, а Кингсли Коман е под въпрос. Десният бранител Йошуа Кимих очаква труден мач за \"Байерн\" на \"Анфийлд\". Според 24-годишния германски национал отборът му трябва бързо да подобри играта си, за да е конкурентен на грандовете в Европа.  \"Ливърпул\" са фаворити. Те загубиха само един шампионатен мач през сезона и допуснаха едва 15 гола. Когато видиш стила им на игра, те имат добра защита и нападението им е впечатляващо. Те играят с много скорост и футболистите им са силни в единоборствата\", каза Кимих в навечерието на мача. Двубоят между \"Ливърпул\" и \"Байерн\" е от 22 часа и бъде излъчен пряко по МAX Sport 3. По същото време испанският шампион \"Барселона\" гостува на \"Лион\", като мачът ще бъде предаван по МAX Sport 2.  ", "date": "2019.02.19", "title": "\"Ливърпул\" приема непостоянния \"Байерн\" в гвоздея от осминафиналите"}
{"url": "https://www.dnevnik.bg/sviat/2019/02/19/3392153_izrael_otkri_telefon_112_za_kiberataki/", "text": "Израел създаде гореща линия срещу кибератаки, в която работят най-вече военни ветерани от компютърните звена на армията. Целта е бизнесът и частни лица да съобщават за предполагаеми кибератаки и да получават помощ в реално време. Израел и киберексперти казват, че 119 - номерът на горещата линия към Центъра за действие при инциденти в информационната сигурност (CERT), e първият по рода си в света. \"Работата ни е да ограничаваме щетите колкото се може по-бързо, да научаваме за заплахите и да даваме съвети\", каза пред \"Ройтерс\" директорът на центъра Лави Щокхамер в обект, намиращ се във високотехнологичния хъб - южния град Беершеба.\"Кибератаката може да не се ограничи само до имуществото или финансови щети. Може да застраши и човешки живот\", каза той. В някои случаи, казва Щокхамер, центърът ще изпраща до няколко часа екипи от експерти при засегнатите потребители. В центъра 20 терминала на приемащите обажданията са разположени пред редица от големи екрани, един от които показва карта на света с кибератаки. Атаките са изобразени като параболични линии, свързващи Израел и сървърите, използвани от хакерите. Когато \"Ройтерс\" видя този екран, сървърите се оказаха в североизточната част на САЩ, Западна Европа и Индонезия, данни, които Щокхамер омаловажи, защото хакерите използват прокси сървъри, за да прикриват истинското си местоположение. Той отказа да съобщи подробности. С наближаването на изборите в Израел на 9 април официалните представители са сдържани относно възможността за кампании за кибернамеса от рода на тези, за които Русия е обвинявана, че използва на Запад, или за китайския кибершпионаж. Широко разпространено е мнението, че израелските киберспособности са били използвани за саботаж срещу иранската ядрена програма и създаването на спорен софтуер за следене, предлаган на чуждестранни клиенти. Откакто е открита преди три седмици, горещата линия получава близо 100 обаждания на ден, каза Щокхамер. Повечето от обаждащите се са жертви на  киберпрестъпници , а не на държави, а фалшивите сигнали са по-малко от един процент, каза той. Близо 15 процента от обаждащите се са т.нар. \"бели хакери\", компютърни спецове, които намират уязвими места в корпоративните и правителствени компютърни системи и искат да ги обезопасят, преди да бъдат атакувани. Центърът има и чатрум, в който служителите на големи израелски фирми, отговарящи за сигурността, могат откровено, но дискретно да споделят информация за нарушаване на сигурността на данните. Майкъл Леви, професор по криминология от Университета в Кардиф, който е съветвал агенции на Европейския съюз и ООН в областта на киберсигурността, описа израелската гореща линия като уникална и каза, че тя би могла да намери приложение и другаде. \"Главните достойнства са качествените съвети и поверителността, използването на модели за изграждане на прецизна оценка на заплахите и бърз отговор\", каза той и добави: \"Колкото по-рано получите сигнал, толкова повече поражения можете да предотвратите\". /БТА", "date": "2019.02.19", "title": "Израел откри \"телефон 112\" за кибератаки"}
{"url": "https://www.dnevnik.bg/sviat/2019/02/19/3392174_shte_uspee_li_rusiia_da_pribere_vsichki_deca_na/", "text": "Русия - една от страните с най-много граждани в редиците на групировката \"Ислямска държава\", отдавна полага усилия да връща в родината им децата, понякога и жените на джихадистите, след като е сторила всичко, за да \"убива на място\" тези бойци. След пораженията, претърпени от джихадистката организация, притисната днес в последната си крепост в Източна Сирия, не една страна се замисли как да върне в родината семействата на бойците. Москва организира първите масови връщания в Русия преди малко повече от година. При последното засега - в началото на февруари, самолет Ил-76 на руското министерство на извънредните ситуации кацна на летище Раменское недалеч от Москва и стовари пред телевизионните камери 27 деца, чиито майки лежат из затворите в Ирак заради предполагаемото си членство в ИД. Много от тези деца между 4- и 12-годишна възраст изобщо не познават зимните студове в руската столица, защото са родени в земите, контролирани от джихадистката организация, или отведени още в крехка възраст в Ирак и Сирия от своите родители. След връщането си тези момичета и момчета ще минат през серия медицински прегледи, после ще бъдат предадени на близки - чичовци, лели, дядовци и баби, повечето от руски кавказки републики с предимно мюсюлманско население. \"Те ходят на училище и детска градина. Доброволци работят и разговарят с тях за преживяното, обясняват им как са били подлагани на психологическа обработка\", разказва Хеда Саратова, съветничка на чеченския ръководител Рамзан Кадиров, в руския център, организиращ връщането на семейства на джихадисти. Жени, деца и разкаяли се Руските власти дават понякога противоречиви данни за броя на завърналите се, но според Саратова в родината са доставени вече най-малко 200 жени и деца, а близо 1400 деца все още нямат възможност да заминат. Покровителстван от Кремъл, авторитарният лидер Рамзан Кадиров е натоварен от президента Владимир Путин с връщането на жените, децата, понякога и на разкаяли се джихадисти, с които неведнъж се е показвал по телевизията. \"Жените и децата трябва да бъдат върнати в Русия, а от виновните да се търси отговорност според руския закон. Децата са невинни. Никой не ги е питал къде искат да бъдат родени\", заяви през декември Кадиров чрез приложението за съобщения \"Телеграм\". \"Това е твърде изгодно за имиджа на Кадиров. Той се проявява като водач, който не само се бори с терористите, но също така строи джамии и се занимава с хуманитарна помощ\", изтъква Григорий Шведов, главният редактор на регионалния сайт \"Кавказский узел\". С военната си намеса в Сирия през септември 2015 г. Владимир Путин очерта курса: джихадистите да се \"унищожават\" на място, за да \"не чакаме, докато дойдат у нас\". Десетки разкаяли се джихадисти впрочем са успели да се върнат в Русия през последните години, сочат данни на властите - някои обаче излежават ефективни присъди въпреки плахите опити за реинтегриране в руското общество. \"Опасност\" А връщането в Русия на съпругите им е затруднено с оглед липсата на споразумение за екстрадиция между Русия и Ирак, където са били осъдени - понякога на доживотен затвор, и поради резерви от страна на могъщата руска Федерална служба за сигурност. \"ФСС вижда в тях опасност, но много от тези жени са откупили свободата си от кюрдите и при всяко положение ще се върнат някой ден\", подчертава Саратова. Бившите джихадистки съпруги не се прибират безпроблемно по родните краища, тъй като руското законодателство определя всяка подкрепа за ИД като престъпление и я наказва с дългогодишно лишаване от свобода. \"На много от тях е обещана някаква амнистия, но всъщност не става така. Стига се до съдебни процеси - кога изцяло скалъпени, кога истински\", обяснява Григорий Шведов. Миналата година например двама дагестанци, завърнали се от Сирия, получиха осемгодишни присъди, но убедиха магистратите да отсрочат изпълнението им заради малките деца в семействата. А пък децата, спасени от \"халифата\" на ИД, предстои да извървят дълъг и труден път, за да се приспособят отново към живота в Русия - страна, почти непозната за тях. Властите се надяват, че завръщането на тези деца при близки и роднини ще сведе до минимум риска да се радикализират - вече като възрастни, в руски Кавказ, където все още действат въоръжени ислямистки бунтовници. /БТА", "date": "2019.02.19", "title": "Ще успее ли Русия да прибере всички \"деца на халифата\""}
{"url": "https://www.dnevnik.bg/sviat/2019/02/19/3392157_nad_2000_hakeri_shte_napadnat_shveicarskata_sistema_za/", "text": "Швейцарските власти шумно изтъкват факта, че повече от 2000 хакери от целия свят са приели поканата да се опитат да открият пробойни в новаторската система на  Швейцария за гласуване по интернет  - и потенциално да спечелят десетки хиляди франкове (долари), ако успеят. Федералното канцлерство и швейцарските региони, известни като кантони, изразиха удовлетворение от широкия отклик, само седмица след започването на регистрацията за IT експерти, които да помогнат за кракването на планиран ъпдейт на 15-годишната швейцарска система за електронно гласуване. Сред държавите в Европа само Естония има подобна онлайн система за гласуване, каза швейцарски представител. Към петък сутринта се бяха регистрирали над 2000 души. Усилието е свързано с остаряването на  швейцарските системи  за електронно или онлайн гласуване: след повече от 200 изпитания и въвеждането на електронното гласуване в 14 от 26-те кантона в Швейцария, властите сега смятат, че са разработили \"изцяло проверими системи\", които се надяват да въведат за пръв път тази година. Но най-напред те трябва да бъдат тествани: така се стига до призива към хакерите да дадат най-доброто от себе си. В предизвикателството има правила, а операторът \"Суис пост\" търси основно такива експерти, които да помогнат за намиране на непознати слаби места, така че системата да бъде подсилена. Прибягването до компютърни факири в Швейцария и другаде представлява необичайно откровен и прозрачен подход за предотвратяване на незаконно престъпно хакване, което хвърли в смут властите в някои държави и което беше вероятно дело на подкрепяни от държавата нарушители, атакуващи западните демокрации. Швейцарците искат да излязат на първа линия в битката срещу система, която би могла, един ден, да бъде възприета изцяло или приложена в други демокрации. Според договорката с швейцарския системен оператор за електронно гласуване \"Суис пост\" четириседмичният тест - известен като тест за публично проникване - започва на 24 февруари. Хакери и IT специалисти могат да спечелят от 100 франка до 50 000 франка, в зависимост от типа пролуки в системата, които открият, ако техните констатации от \"преднамерените атаки\" бъдат сметнати за ценни от външен организатор на теста. Ще бъдат изплатени общо 150 000 франка. \"Суис пост\" вярва, че единствено прозрачно решение за електронното гласуване може да бъде успешно в дългосрочен план\", се казваше в поканата за участие в предизвикателството на сайта onlinevote-pit.ch. \"Като се отваря към тест за проникване, \"Суис пост\" излага системата си на интелигентността и уменията на усъвършенствани хакери, за да определи дали, кога и как неговата система за електронно гласуване може да бъде компрометирана\". В Швейцария гледат сериозно на демокрацията - дотолкова, че гласоподавателите са призовавани да пускат бюлетини четири пъти годишно, за да гласуват по голям брой въпроси. Сред темите, които наскоро бяха подложени на референдуми, бяха инициативи за справяне с прекомерното градско застрояване, за компенсации за фермерите, които запазват рогата на добитъка в стадата си, и за гарантирането на основен доход от до няколко хиляди франка месечно, макар че те всичките се провалиха. Работата е там, че последната дума имат гласоподавателите, а федералното правителство често се ограничава до консултативна роля за обществеността. Рене Ленцин, говорител на федералното канцлерство, каза, че системата за електронно гласуване е по-сложна от системата за електронно банкиране, където операторите редовно си взаимодействат с познати клиенти. При системата за електронно гласуване трябва да се разграничава идентичността на избирателите, която трябва да е известна, за да се предотвратят грешки при преброяването или измами, от начина им на гласуване, който трябва да остане анонимен. Ленцин каза, че канцлерството и кантоните се радват на големия и продължаващ да нараства брой на желаещите да участват в предизвикателството, обявено на 7 февруари. /БТА", "date": "2019.02.19", "title": "Над 2000 хакери ще \"нападнат\" швейцарската система за гласуване по интернет"}
{"url": "https://www.dnevnik.bg/sviat/2019/02/19/3392104_everest_zatuva_v_otpaduci_vupreki_akciite_za/", "text": "Палатки, оборудване, екскременти Не всички алпинисти обаче изпитват такова уважение към величествения връх. Колкото повече стават алпинистите и техните водачи, поели към върха, толкова повече стават и отпадъците по пътя. През 2018 година 800 алпинисти са покорили Еверест, а това е рекорд. \"Това, че все повече хора искат да изкачат върха, означава, че той се превръща все повече в нещо като екскурзионна дестинация за любители алпинисти\", казва Дипак Байджал. И това е видно с просто око. Еверест е затрупан от изоставени палатки, алпинистко оборудване, празни кислородни бутилки и още много отпадъци. Ситуацията е драматична. Междувременно и правителството на Непал бие тревога. Дава Стевен е шерп и предприемач от Непал. Той ръководи фирмата Asian Trekking и е бил водач на над 150 алпинисти от 18 страни. Когато той самият за първи път се изкачва до \"покрива на света\" през 2007 година, боклуците вече са били налице. Това до такава степен възмущава Дава Стевен, че той веднага се заема да организира първата \"еко експедиция до Еверест\". Целта ѝ: да бъдат събрани отпадъците по склоновете. \"Оттогава насам сме събрали 18 800 килограма боклук\", казва 35-годишният шерп. Правителството на Непал призовава туристическите агенции да избягват оставянето на боклуци по стръмните маршрути. То е въвело дори т.нар. депозитна система. Експедициите, които се отправят към върха, трябва да оставят 4420 евро депозит. Те получават парите си обратно, чак след като правителствен служител потвърди, че експедицията е била \"чиста\". Правителството очаква от всеки алпинист да събере в раницата си най-малко 8 килограма отпадъци. \"Това обаче невинаги се спазва\", казва Дава Стевен. Затова той плаща на всеки от своите клиенти по 77 евроцента за един килограм събран боклук. Надява се по този начин да ги мотивира да спазват закона. Проблем се оказват и човешките екскременти. И то не поради риска от това да стъпиш върху изпражнения. \"А поради факта, че колкото повече алпинисти се облекчават сред природата, толкова по-голям става рискът от замърсяване на глетчерите, а оттам и на питейната вода за местните хора\", казва Лав Раж Сингх, първият индиец, изкачил Еверест седем пъти. Той добавя, че това представлява и опасност за самите алпинисти, които разтапят снега, за да го пият. Неприятни изненади под леда Човекът не е единственото предизвикателство за върховете. Климатичните промени също оставят следи. По-високите температури топят леда. Често отдолу изникват труповете на онези, които са загинали при изкачването на Еверест. Досега силният студ беше консервирал тленните им останки. Но сега те започват да се размразяват. Дава Стевен и неговият екип междувременно са извадили пет трупа от склоновете на Еверест. \"Нямам представа какво още има под леда. Глетчерите се движат и докато почистим от едната страна, от другата страна се появяват нови. Изобщо не можем да кажем колко боклуци има там\", казва той. Според едно актуално изследване за Хиндукуш и Хималаите глетчерите се топят драматично. Те могат да се смалят до две трети, ако не бъдат намалени драстично предизвиканите от хората емисии въглероден двуокис. Глетчерът Кумбу например са топи с почти 20 метра на година. Експертите предупреждават, че вследствие на това се увеличава и опасността от лавини. \"Всеки алпинист иска да носи колкото се може по-малко товар. Там горе съдържанието на кислород е 30 процента. И да носиш боклуците си е трудна задача\", казва Лав Раж Сингх. Той ръководи кампанията на индийските гранични власти \"Clean Himalaya, Clean Glaciers\" за почистването на върха. Миналата година екипът му е свалил 700 килограма отпадъци от по-високите лагери до базовия лагер. Индиецът подчертава, че докато може, ще продължи да го прави. И Дава Стевен уверява, че ще продължи опасната си работа. \"Докато имам сили да изкачвам върховете, ще ги поддържам чисти\", казва той.", "date": "2019.02.19", "title": "Еверест затъва в отпадъци въпреки акциите за почистване"}
{"url": "https://www.dnevnik.bg/sport/2019/02/19/3392396_globata_na_vereia_bila_za_sumnitelni_machove_sreshtu/", "text": "Глобата на \"Верея\", свързана със сигнал от УЕФА за съмнителни мачове, е заради двубои срещу \"Славия\", \"Берое\" и ЦСКА, съобщи Би Ти Ви. Клубът от Стара Загора  е наказан да плати 5000 лева след получен трети такъв сигнал  за подозрения за уреждане на резултати. Председателят на дисциплинарната комисия към БФС Юрий Кучев обясни пред телевизията, че сигналите идват, след като софтуер е засякъл подозрителни залози. Административният директор на клуба Николай Демирев потвърди, че това са мачовете, но изрази учудване. \"В единия мач сме паднали 4:0 - предупреждават ни, във втория с 5:0 - пак ни предупреждават, но за мача с ЦСКА да плащаме глоба, че  сме паднали само с 1:0 . Това не го разбирам... За тази глоба, която получаваме срещу ЦСКА, това не е в нашата градина. Някой от ръководството, нашето, трябва да влезе в съблекалнята на ЦСКА да им каже да не вкарват голове ли? Не знам как да го разбирам\", заяви Демирев. Според него \"когато (отборът) играе по-добре - нормално е да падне с 1:0 или да пък направи 0:0\". \"Ако си мислите, че и  мачът с \"Лудогорец\" (0:0)  е нагласен - това ще бъде върхът на айсберга. Нашият отбор играе единствено за оцеляване в групата и не влиза в такива схеми с уговорени мачове. Нямам такива съмнения\", добави Демирев. Преди време министърът на спорта Красен Кралев заяви, че  \"българският футбол е един от най-чистите\" .", "date": "2019.02.19", "title": "Глобата на \"Верея\" била за съмнителни мачове срещу \"Славия\", \"Берое\" и ЦСКА"}
{"url": "https://www.dnevnik.bg/sviat/2019/02/19/3392423_nikoi_niama_da_se_protivopostavi_na_otlagane_na/", "text": "Никой няма да се противопостави на отлагане на Брекзит, ако такова бъде поискано от Великобритания. Това заяви председателят на Европейската комисия Жан-Клод Юнкер, цитиран от ДПА, съобщава БТА.  \"Всяко решение за искане на повече време зависи от Великобритания. Ако такова искане бъде отправено, никой в Европа няма да му се противопостави\", казва Юнкер в интервю, което ще бъде публикувано днес в германския вестник \"Щутгартер цайтунг\". Този коментар един от най-силните сигнали досега от страна на ЕС, че ще позволи на Великобритания да забави излизането си от съюза, отбелязва агенцията.  Той отбелязва, че няма идея с колко евентуално може да бъде отложено излизането на Великобритания от ЕС.\"Що се отнася до Брекзит, това е като да бъдете пред съд или в открито море; в ръцете на Бог сме\", каза Юнкер. Британският парламент  отхвърли договореното  от премиера Тереза Мей споразумение за Брекзит. ЕС от своя страна отказва да предоговори сделката. Главният проблем засяга \"предпазния механизъм\" - проблемът с границата с Ирландия, която трябва да остане отворена след Брекзит. Миналия месец британският парламент прие поправка, която задължава правителството да предоговори предпазния механизъм, но до момента няма особен напредък в преговорите по въпроса между Лондон и Брюксел.", "date": "2019.02.19", "title": "Никой няма да се противопостави на отлагане на Брекзит, заяви Юнкер"}
{"url": "https://www.dnevnik.bg/bulgaria/2019/02/19/3392311_dnes_se_otbeliazvat_146_godini_ot_smurtta_na_levski/", "text": "                        146-ата годишнина от смъртта на Васил Левски ще бъде отбелязана днес в различни градове на страната. Има разминаване между датата на смъртта на Левски - 18 февруари, която се отбелязва в редица градове, включително и в родното му Карлово, и почитането на кончината му в по-голямата част от страната - 19 февруари. Според историците става дума за грешка при преминаването от Юлианския към Григорианския календар. Левски е обесен на 6 февруари 1873 г., когато действа старият стил на календара.", "date": "2019.02.19", "title": "Днес се отбелязват 146 години от смъртта на Левски"}
{"url": "https://www.dnevnik.bg/analizi/2019/02/19/3390885_sudebnata_upravliavashta_koaliciia_opoziciia_sreshtu/", "text": "Във вторник встъпи в длъжност новоизбраният председател на Софийския градски съд (СГС) Алексей Трифонов. Той спечели конкурса пред номинирания и подкрепен от мнозинството от съдиите Евгени Георгиев. Процедурата илюстрира колко превратно може да бъде прилаган законът от страна на Висшия съдебен съвет (ВСС), остави усещане за предизвестеност и показа как персоналният състав на колективните държавни органи остава толкова важен, колкото и самия закон. Да не кажем и по-важен, защото Самият избор бе последван от обжалване пред Върховния административен съд (ВАС) от страна на Евгени Георгиев и последвало искане на ВСС за предварително изпълнение на решението им – тоест Трифонов да заеме поста преди Върховният административен съд да постанови все пак доколко валиден е изборът му. Мотивите на ВСС за това действие бяха повече от несъстоятелни, но по чисто формални критерии ВАС нямаше как да не уважи искането. Темата е интересна не с оглед личността и професионалните качества и на двамата кандидати – нека след съмненията в процедурата професионализмът им остане несъмнен, а работата на съда - невъзпрепятствана от административни пречки и натиск (доколкото това е възможно). Интересът идва по линия на други два важни въпроса. Основната работа на ВСС е кадровата дейност и в този смисъл е изключително важно какво показва казусът с избора на председател на СГС за начина, по който ВСС се справя с тази си задача. Кадровата дейност следва да даде гаранция, че в системата влизат, обвиняват, правораздават и порастват без съмнение най-добрите. Ако ВСС не е гарант за качествата на съдиите и прокурорите, всичко останало е без особено значение. \"Обрастването\" на съдебния съвет с други функции може успешно да се реализира и от специализираната администрация на съвета. Но за зла беда от практиката и особено от последния случай със СГС виждаме политическо покорство при кадровата дейност, както и нежелание ВСС да се занима с други основни функции като съдебна карта и натовареност, както с уж периферни функции като управление на бюджета, електронно правосъдие и т.н. Вторият въпрос е доколко независима е българската съдебна власт, след като има политическо прегрупиране в призвания да брани независимостта на правосъдието ВСС. Справката от системата за гласуване при избора на Алексей Трифонов показва следното: Избраните от Народното събрание членове на съдийската колегия, с подкрепа от председателя на ВАС Георги Чолаков, гласуват срещу номинацията на самите съдии - Евгени Георгиев, и подкрепят бившия член на ЦИК от квотата на ДПС Алексей Трифонов. Два месеца по-късно справката от гласуването за това дали да встъпи по-рано в длъжност Алексей Трифонов показва отново Така  чрез Вероника Имова и Боян Магдалинчев,   чрез Даниела Марчева,   чрез Стефан Гроздев и   чрез Боян Новански и Драгомир Кояджиков успешно си разпределят влияние и високи постове в съдебната власт. Бутафорното деление на управляващи и опозиция в Народното събрание се потвърждава на практика и тук - политическото единство вече владее и софийския съдебен район. Остава да видим и как ще \"отиграят топката\" при избора на нов главен прокурор през 2019 г., а и при продължаващата атака към председателя на Върховния касационен съд Лозан Панов. Последиците от осуетената съдебна реформа са видни за пореден път. При създадената законова уредба е важно членовете на ВСС да бъдат държани отговорни, Така при потенциалното им завръщане в системата колегите им ще знаят какви защитници на съдебната независимост са били, а обществото ще може да следи дали и как политиката замърсява правосъдието, и да реагира...", "date": "2019.02.19", "title": "Съдебната управляваща коалиция (опозиция) срещу съдебната независимост"}
{"url": "https://www.dnevnik.bg/bulgaria/2019/02/19/3392434_kratki_novini_izhvurlenite_krai_gara_iana_toksichni/", "text": "Предотвратен е нелегален износ змиорки от защитен вид Около 200 килограма бебета от критично застрашения вид европейска змиорка Anguilla Anguilla е предотвратен на летище София, съобщи агенция \"Митници\". По първоначални данни пратката е пристигнала от друга европейска държава и според маркировка на контейнерите е изпратена от фирма, която има разрешение за улов. Змиорките Anguilla Anguilla са с голяма търговска стойност, тъй като цената на малките змиорки на азиатските пазари достига до 2000 долара за килограм. Банкова служителка е задържана за парични злоупотреби Според непотвърдена информация на БНР задържаната е управител на банков клон в Нова Загора. Тя е отклонили около 400 хил. лв. от сметки на клиенти и ги е прехвърляла към свои лични. Избрани са председатели на административните съдилища в Благоевград и Добрич Съдийската колегия на Висшият съдебен съвет гласува единодушно на заседанието кандидатурите на Мария Тодорова за председател на Административен съд – Благоевград и на Красимира Иванова - за председател на Административен съд – Добрич. За съдия Мария Тодорова това е втори мандат на тази длъжност. Тя има над 17 години общ юридически стаж, от които над 11 години – в Административен съд – Благоевград. Красимира Иванова също е втори мандат на поста административен ръководител на Административен съд – Добрич. Тя има над 30 години юридически стаж. В органи на съдебната власт работи от над 17 години. Изхвърлените край гара Яна токсични отпадъци вече са разчистени 29-те тона опасни вещества са складирани на площадка, която е лицензирана, опасност за населението няма, съобщава Би Ти Ви. Пътят се охранява, но вече е със свободен достъп. Една от най-вероятните версии за инцидента са неуредени сметки между фирмата, която е съхранявала токсичните вещества, и фирмата собственик. Големи разливи не е имало, само малко разпръскване на вещества, които са събрани от фирмата.", "date": "2019.02.19", "title": "Кратки новини: Изхвърлените край гара Яна токсични отпадъци вече са разчистени"}
{"url": "https://www.dnevnik.bg/biznes/finansi/2019/02/19/3392467_srokut_za_novite_kasovi_aparati_se_uduljava_do/", "text": "За икономическите оператори, използващи компютърни системи за управление на продажбите, за които е нужен нов софтуер, срокът за привеждането им към новите изисквания на приходната агенция ще бъде удължен до края на септември, каза днес по Би Ти Ви министърът на финансите Владислав Горанов. Той допълни, че за малките търговци отсрочка няма да има и те трябва да отговарят на записаното в наредбата Н-18 до края на март. Министърът изрази учудване защо дискусията по невъзможността за съобразяване с изискванията тръгва чак сега, при положение че за новите правила се е знаело още от август миналата година. Спорната наредба задължава фирмите да въведат в определени срокове фискални каси и принтери за постоянно предаване на данни към НАП за извършените търговски операции. По данни от миналата седмица  регистрираните 185 хил. по ДДС фирми имат приблизително 30 хил. фискални устройства, които отговорят на новите изисквания. Да не се самобичуваме прибързано за Венецуела Коментирайки  трансферът на пари от Венецуалската петролна компания , оказали се в българската \"Инвестбанк\", Горанов обяви: \"Не бива да се самобичуваме прибързано. Преводите са съмнителни, но не са незаконни, защото са извършвани от упълномощените за това хора\". Той припомни, че преди да стигнат до \"Инвестбанк\", парите са минали през няколко кореспондентски банки в страни, \"които претендират да са по-развити и по-богати от България\". Попитан дали България ще успее да влезе в чакалнята на еврозоната до края на тази година, финансовият министър обяви, че няма причина това да не стане. Голяма част от времето на гостуването на Горанов в Би Ти Ви беше посветено на коментари около променения Изборен кодекс.  Финансовият министър обяви , че ГЕРБ ще си понесе всички щети от  приемането на текстовете  за преференциите и ЦИК и  последвалата отмяна .", "date": "2019.02.19", "title": "Срокът за новите касови апарати се удължава до септември, но само за големите фирми"}
{"url": "https://www.dnevnik.bg/evropa/2019/02/19/3392458_ne_se_ochakva_podobrenie_v_germanskata_ikonomika_predi/", "text": "Германската икономика ще остане в трудно положение през цялото първо шестмесечие на 2019 година, но показателите сочат, че ще има евентуално подобрение през второто шестмесечие. Това пише в публикувания вчера месечен доклад на германската централна банка Бундесбанк (Bundesbank), цитиран от \"Ройтерс\". Водещата европейска икономика  бе в стагнация  през четвъртото тримесечие на 2018 година, като породи страхове, че забавянето може да е по-голямо от първоначално прогнозираното, като  има риск  да се разпространи и в останалата част от континента. Слабите промишлени поръчки, спадът на показателите за доверието и забавянето на инвестициите правят по-малко вероятно подобрението през зимните месеци, отбелязва централната банка. Износът на автомобили, който забави растежа в края на 2018 година, е започнал да се нормализира, пазарът на труда остава в добро състояние и увеличението на заплатите активно допринася за възстановяването на потреблението, се подчертава в доклада. Бюджетната политика на правителството също ще окаже подкрепа според доклада. /БТА", "date": "2019.02.19", "title": "Не се очаква подобрение в германската икономика преди лятото според Бундесбанк"}
{"url": "https://www.dnevnik.bg/evropa/2019/02/19/3392470_sreshtata_na_vishegradskata_chetvorka_v_izrael_se/", "text": "По молба на Полша срещата на върха на Вишеградската четворка в Израел, която трябваше да се състои вчера и днес, се отлага за втората половина на годината, заяви за \"Франс прес\" говорител на словашкото правителство, което председателства групата до края на юни. Днес министър-председателите на Словакия, Чехия и Унгария ще използват визитата си за двустранни срещи с израелския премиер Бенямин Нетаняху и за тристранна среща, каза Патриция Мацикова, говорител на словашкия премиер Петер Пелегрини. Говорителят на израелското външно министерство Емануел Нахшон потвърди, че няма да има среща на върха в пълен състав, и уточни, че засега не е ясно дали ще се състои среща на върха между Израел и тримата премиери от В4, или ще бъдат осъществени поредица отделни срещи. Премиерите на страните от Вишеградската четворка трябваше да участват в двудневна среща в Израел, но полският министър-председател Матеуш Моравецки  обяви, че Варшава няма да участва  заради спор с еврейската държава за ролята на Полша във Втората световна война. /БТА", "date": "2019.02.19", "title": "Срещата на Вишеградската четворка в Израел се отлага за втората половина на годината"}
{"url": "https://www.dnevnik.bg/bulgaria/2019/02/19/3392332_sled_smurtta_na_dvegodishniia_djanet_vuv_varna/", "text": "Парапетите на стълбището във варненската болница \"Св. Анна са били спешно обезопасени, след като на 3 февруари от там падна двегодишният Джанет Василев. Мерките са били предприети едва сега, след като  в продължение на години стълбището не е отговаряло на стандартите за безопасност . Проверка на \"Дневник\", извършена само ден след смъртта на Джанет Василев, показа, че парапетът на стълбището, от което той е паднал, е висок 90 см, а отстоянието между вертикалните му елементи варира от 19 см до близо 30 см в отделните му сегменти. В същото време текстовете на няколко строителни наредби ясно регламентират, че то не може да бъде повече от 9 см, а височината на парапета трябва да е 1 м. Изгубени в смисъла Два дни след трагичния инцидент \"Дневник\" изпрати до Дирекцията за национален строителен контрол въпроси за това кой е отговорен за липсата на обезопасяване по болничното стълбище, регламентирано с две наредби на Министерството на регионалното развитие и благоустройството. Отговорът гласи следното: \"Контролът по прилагане на наредбите е на проектанта, който носи отговорност за проектирането на строежа в съответствие с основните изисквания към строежите, в т.ч. и за безопасност при експлоатация, и на консултанта извършил оценяване на съответствието на инвестиционните проекти\". По-нататък в текста се казва, че: \"С действащите законови разпоредби е вменено задължение на собствениците на въведени в експлоатация строежи, какъвто е настоящият случай, да ги поддържат в техническо състояние, отговарящо на основните изисквания към строежите, в т.ч. и за безопасност при експлоатация\". Последното изречение от текста обаче на практика влиза в противоречие с всички предходни уточнения и дори ги лишава от смисъл. То гласи, че: \"Настоящият случай не е свързан с извършване на строителни и монтажни дейности\". Справка за историята на варненската болница \"Св. Анна\" показва, че строителството на старата й сграда, където от третия етаж падна Джанет Василев, е започнало още в началото на миналия век и е продължило близо 60 години. Кога точно е било проектирано и колко пъти след това стълбището й е било ремонтирано и преправяно, не е ясно. По тази причина отговорът на Дирекцията за национален строителен контрол, че отговорност за необезопасения парапет носи проектантът му, би звучал само смешно, ако не ставаше въпрос за смъртта на двегодишно дете. (Без)отговорните  От август 2000 г. болницата \"Св. Анна\" във Варна е регистрирана като акционерно дружество с 51 % държавно участие. С 33% от дяловете вторият най-голям съдружник в нея е община Варна. Това разпределение очертава графиката на отговорностите за всичко, което се случва или не се е случило в здравното заведение. От местната администрация още преди седмица отрекоха каквито и да било ангажименти относно безопасността на сградния фонд на болницата. За това \"Дневник\" изпрати въпроси и до Съвета на директорите й. Те трябваше да изяснят, дали на сградата е била извършена паспортизация, констатирало ли е евентуалното й обследване несъответствия със стандартите за безопасност и издавани ли са предписания за коригирането им? Краткият отговор на тези въпроси гласи, следното: \"Паспортизацията на сградния фонд на болницата предстои, съобразно всички изисквания на Наредба №5 на МРРБ от 2006 г. за техническите паспорти на строежите, актуализирани с промяна, обнародвана в ДВ, брой 79 от 13.10.2015 г.\". Преведен от чиновническия жаргон, смисълът на този отговор прехвърля евентуалните причини за смъртта на Джанет Василев на държавата. Тя от своя страна никога за нищо не е виновна. По подразбиране. Пари няма, пари има Изискването за изготвяне на задължителни технически паспорти на сградите беше записано в специална наредба от 2006 г. заради предстоящото приемане на България в Европейския съюз. След като това стана факт, срокът за паспортизация беше отлаган три пъти, като новата дата е краят на 2022 г. В мотивите на Министерството на регионалното развитие и благоустройството от 2015 г. (когато то бе оглавявано от Лиляна Павлова) е записано, че последното отлагане на паспортизацията е свързано с \"неосигурени финансови средства\". В същото време обаче държавата, която не намери пари за обследване, ремонт и обезопасяване на старите си сгради, без усилия осигури 2 млрд. лв. за спорното, но несравнимо по-видимо и по-ефектно саниране. Кой управлява болницата? Изпълнителен директор на Многопрофилната болница за активно лечение \"Св. Анна\" е коремният хирург д-р Красимир Петров. Той бе назначен през октомври 2017 г., след като бе общински съветник във Варна и два мандата депутат, подкрепян и избиран с листата на ГЕРБ. Освен Петров като представители на държавата в Съвета на директорите на болницата влизат още колегата му Георги Кючуков и Димитрина Минкова. Справка в Търговския регистър показва, че Минкова е съдружник в две компании - \"Екодом - ООД\" и \"Мико – геотон\". Първото се занимава само с реклама. Второто с дейности от геоложки проучвания до добив, обработка и реализацията на минерални суровини, скално-облицовъчни и строителни материали и др. Следствието за причините, довели до смъртта на двегодишния Джанет Василев, вероятно няма да приключи скоро. В края на миналата седмица обаче от Районната прокуратура във Варна съобщиха, че назначената съдебно-техническата експертиза е констатира, че перилата на стълбището в старата сграда на \"Св. Анна\" действително не отговарят на изискванията за безопасност. Според изпълнителния директор на болницата Красимир Петров, цитиран от Би Ти Ви, тяхната смяна била планирана, но едва след евентуален основен ремонт. Защото била \"относително второстепенна\". Сега това щяло да се случи по-скоро – до седмица. А междувременно, по разпореждане на прокуратурата във Варна е започнала спешна проверка на всички опасни стълбища в сгради за обществено ползване.", "date": "2019.02.19", "title": "След смъртта на двегодишния Джанет във Варна, стълбището, от което той падна, спешно е обезопасено"}
{"url": "https://www.dnevnik.bg/ot_vas/novini_ot_vas/2019/02/18/3392202_zonata_za_igri_v_zapaden_park/", "text": "В Западен парк   по неговото цялостно обновяване. Зоната за игри и забавления за децата е отворена и се ползва въпреки строителния процес. Западен парк-зона за отдих и забавления с децата.", "date": "2019.02.19", "title": "Зоната за игри в Западен парк"}
{"url": "https://www.dnevnik.bg/evropa/2019/02/19/3392471_salvini_izbegna_otnemane_na_imuniteta_i_sud_zaradi/", "text": "Членовете на италианското антисистемно Движение \"Пет звезди\" (ДПЗ) се обявиха на организирано вчера гласуване в интернет против отнемането на съдебния имунитет на вицепремиера и министър на вътрешните работи Матео Салвини - лидер на крайнодясната партия \"Лига\", която е по-малкият партньор в управляващата коалиция, предадоха световните агенции. ДПА определя изхода от онлайн вота като голямо облекчение за лидера на \"Пет звезди\" и вицепремиер Луиджи Ди Майо. В противен случай  можеше да се стигне до правителствена криза . Общо 59 процента от гласувалите са се обявили против отнемането на имунитета на Салвини, за да бъде съден по обвинения,  че е забранил на спасени нелегални мигранти , намиращи се на борда на кораб от италианската брегова охрана, да слязат на брега. Други 41 на сто са гласували за вдигане на имунитета на италианския вътрешен министър, съобщи \"Пет звезди\". Обвинението срещу Салвини беше за отвличане. Антисистемното движение изрази задоволство, че рекордните над 52 хил. негови членове са дали своя вот посредством онлайн платформата \"Русо\". \"Високият брой на гласувалите доказва за пореден път, че \"Русо\" функционира, и потвърждава уместността на нашия инструмент за пряка демокрация\", заяви Луиджи Ди Майо. Днес предстои комисия в Сената да се произнесе по въпроса за съдебния имунитет на Салвини. Очаква се тя да отхвърли искането той да бъде отнет с гласовете на представителите на двете партии от управляващата коалиция. Въпросът обаче вся  разделение  в редиците на \"Пет звезди\", което наложи свикването на онлайн допитването. Антисистемното движение по принцип е против привилегиите на политиците като съдебния имунитет. Ръководството му обаче заяви, че случаят със Салвини е различен, защото той е действал в рамките на провеждането на правителствената политика, а не за лично облагодетелстване. /БТА", "date": "2019.02.19", "title": "Салвини избегна отнемане на имунитета и съд заради \"отвличане\" на мигранти"}
{"url": "https://www.dnevnik.bg/politika/2019/02/19/3392477_narodna_partiia_sme_i_se_suobraziavame_s_trenda_obiavi/", "text": "Ние сме народна партия и сe съобразяваме с тренда, с настроенията и общественото мнение, без значение от коя част от обществото идват\". С тези думи председателят на правната комисия в парламента Данаил Кирилов обясни пред БНТ, защо управляващите  спешно отмениха приетите промени в Изборния кодекс , засягащи преферецията при гласуване и състава на Централната избирателна комисия (ЦИК). \"Справедливостта и математическата логика изискваха прагът да е справедливо определен\", така той обясни защо изобщо се е решило да се променят изискванията за зачитане на преференциите при избори. Според Кирилов приетите в края на миналата седмица текстове, които предстои да бъда отменени, са били съобразени със законодателните решения на тази материя по света. Не преследваме нищо директно за нас Председателят на правната комисия подчерта, че промените са направени не в интерес и по настояване на ГЕРБ, а за да поправят проблеми посочени от доклади на ЦИК, одит на БАН и становища на евронаблюдатели на предишните избори. \"Не преследваме нищо директно за нас\", застрахова се Кирилов. Той посочи, че всяко отваряне на Изборния кодекс прилича на отварянето на кутията на Пандора, защото се развихряли всички страсти, \"включително и нечисти такива\". Попитан как точно ще се отменят вече одобрените текстове в кодекса, Кирилов посочи, че има два варианта. Единият е промяната им при връщането на документа на парламента с вето от президента. Още от вчера управляващите обаче имали и друг вариант - внесен е чисто нов законопроект, който предстои да премине през обсъждане в комисия, първо и второ четене в пленарна зала и изпращане до президента. Данаил Кирилов увери, че той може да се приеме достатъчно бързо, за да се проведат евроизборите през май нормално. БСП се готви да оправдае бъдещата си изборна загуба На въпрос защо ГЕРБ се се съгласили  да променят състава на ЦИК , нещо, за което БСП настояваше, а управляващите не пожелаха да направят при приемането на Изборния кодекс, Кирилов каза, че това се прави заради стабилността и за да се отговори и на най-крайните обвинения. \"Опонентът ни (БСП, б.а.) всячески се стреми, за да създаде основания да твърди, че изборите ще са опорчени и в тях ще има нещо грешно. Така той смята да оправдае загубата си в бъдеще\", посочи председателят на правната комисия. Според него, ако БСП наистина са искали промяна в състава на комисията, са можели да направят постъпки за това още през през декември. \"Ако ние бяхме казали през декември, че ще сменяме ЦИК, щяха да ни атакуват, че по правилата на Венецианската комисия времето е малко и това е грешно\", обяви Кирилов. Като проблем той посочи това, че определени хора в ръководството на БСП не вярват на някои от членовете на ЦИК, избрани по времето когато партията е била в управлението. Горанов: Ще понесем всички щети от това решение Темата изборен кодекс беше във фокуса на гостуване на министъра на финансите Владислав Горанов по Би Ти Ви. След като повтори почти същите аргументи за променената позиция за Изборния кодекс, той посочи, че ГЕРБ ще си понесе всички щети от това решение. \"Промяната от вчера е свързана с усещането ни, че се отдалечихме от хората, а не толкова със страх от БСП\", подчерта той. \"Не искахме у хората да остава впечатлението, че променяме изборните правила и ги лишаваме от възможност да участват по-активно\", допълни Горанов. Той отбеляза, че при гласуването на по-високия праг за преференциите миналата седмица не са се съобразили с ДПС, а са търсили максимално широк консенсус между партиите. \"Не сме се съобразили с ДПС, а с гласовете в дебата, свързан с гласуването на измененията в кодекса, които твърдяха, че преференциалното гласуване е свързано с корпоративен вот\", категоричен беше Горанов. Според него, а промените в кодекса бяха останали във вида, в който се гласуваха в четвъртък, \"на някои млади народни представители бащите им трябваше много повече да се бръкнат, за да ги направят отново такива\". Министърът не пожела да каже за кого говори, но подчерта, че в ГЕРБ няма такива депутати, а хора с личен мажоритарен вот в населените места, в които са избрани. В отговор на въпрос, Горанов каза, че председателят на парламентарната група на ГЕРБ Цветан Цветанов носи вина за решенията в парламента. \"Говорих с него. Той ми каза: Да не мислиш че е лесно да намериш консенсус между всички партии в парламента, част от които винаги имат свое мнение\". При гостуването си в Би Ти Ви Горанов обяви, че  големите търговци ще получат отсрочка  до края на септември, за да се съобразят с новите изисквания на приходната агенция за отчитане на продажбите. Когато депутатите от ГЕРБ бяха репресирани Коментирайки  излизането на БСП от парламента , Горанов обяви, че \"на този тип отчаяни ходове не трябва да им се отдава голямо значение. \"Това е трета сценка от една и съща пиеса\", допълни той. Коментирайки оплакванията на БСП, че са подложени на репресия от мнозинството в парламента, Горанов изрази съжаление, че ГЕРБ не са напуснали Народното събрание, когато са били репресирани от доминирания от левицата парламент с председател Михаил Миков.", "date": "2019.02.19", "title": "Народна партия сме и се съобразяваме с тренда, обяви Кирилов по повод ремонта на кодекса"}
{"url": "https://www.dnevnik.bg/evropa/2019/02/19/3392473_junker_ne_ochakva_trump_da_naloji_po-visoki_mita_za/", "text": "Президентът на САЩ Доналд Тръмп е обещал на председателя на Европейската комисия Жан-Клод Юнкер засега да не налага допълнителни вносни мита за европейските автомобили. Това заяви Юнкер в интервю за германския в. \"Щутгартер цайтунг\", цитирано от \"Ройтерс\". Поверителен доклад на министерството на търговията на САЩ, изпратен до Тръмп през уикенда, се очаква да проправи път за заплахата от въвеждане на мита до 25 на сто за вносните автомобили и авточасти с аргумента, че този внос застрашава националната сигурност. \"Тръмп ми даде дума, че засега няма да има никакви мита за автомобилите. Гледам на този ангажимент като на нещо, на което може да се разчита\", отбелязва Юнкер в интервюто. Той не уточнява кога Тръмп е обещал това. Юнкер добави, че ако Тръмп все пак наложи мита за европейските коли, ЕС ще реагира незабавно и няма да се чувства задължен да спази обещанието си за купуване на по-големи количества соя и втечнен газ от САЩ. Говорител на Европейската комисия заяви в понеделник, че ЕС иска да подобри търговските си отношения със САЩ, но ще реагира бързо, ако Тръмп реши да удари вноса на европейски коли с мита. Евентуални американски мита за европейските автомобили ще засегнат най-силно ключовата за Германия автомобилна индустрия. Очаква се съдържанието на доклада да остане класифицирана информация докато Тръмп обмисля препоръките в него. Представители на автомобилната индустрия очакват в документа да се препоръчват поне някакви мита, така че администрацията на президента да може да използва резултатите от разследването като лост по време на преговорите със САЩ и ЕС тази година. Най-трудното предстои Най-трудната част от търговските преговори между Европа и САЩ тепърва предстои, заяви днес германският министър на икономиката Петер Алтмайер пред радио \"Дойчландфунк\", предаде БТА. \"Все още не сме там, където бихме искали да бъдем. Може да сме изминали една трета пътя и най-трудната част сега предстои\", каза той. ЕС е готов за споразумение, с което да бъдат понижени промишлените мита, се посочва в извадка от интервюто, публикувана на сайта на радиото. Алтмайер настоя, че ЕС не се отнася несправедливо към САЩ. Той определи като несъстоятелен и аргумента, че вносът на автомобили от ЕС застрашава националната сигурност на Съединените щати. Брюксел и Вашингтон би трябвало много повече да говорят за това как да понижат всички мита до единно равнище, \"най-добре до нулево\", заяви министърът. Миналото е показало, че търговските проблеми могат да бъдат разрешени. Важно е да се запази хладнокръвие, подчерта той. Много конгресмени в САЩ и представители на американския автомобилен сектор смятат наказателните мита за неправилен подход. Алтмайер изрази увереност, че в крайна сметка президентът Тръмп ще се вслуша в своите експерти и съветници.", "date": "2019.02.19", "title": "Юнкер не очаква Тръмп да наложи по-високи мита за колите от ЕС"}
{"url": "https://www.dnevnik.bg/citat_na_deniia/2019/02/19/3392478_citat_na_denia_patologichna_e_misulta_che_izborniiat/", "text": "Това заяви вицепремиерът Томислав Дончев в ефира на Би Ти Ви. \"Винаги се случват грешки, няма човек, който да не греши\", каза той по повод  последните промени в Изборния кодекс , които първо бяха подкрепени от ГЕРБ, а  след това отхвърлени , само за три дни. Окончателното им гласуване е планирано за тази сряда. В събота Цветан Цветанов обяви в ефира на \"Нова телевизия\", че решението на ГЕРБ да подкрепи предложението на ДПС за промени в Изборния кодекс, с което на практика бе обезмислено преференциалното гласуване, е било негово лично. От една страна, целта е била да няма политическа криза, а от друга - кратките срокове, с които е трябвало да се справят в парламентарната група. Според Дончев не може да се прави сравнение между този случай и избирането на Делян Пеевски за шеф на ДАНС, когато също имаше ултиматум за стабилността на управлението.", "date": "2019.02.19", "title": "Цитат на деня: Патологична е мисълта, че изборният резултат зависи от технологията"}
{"url": "https://www.dnevnik.bg/sport/2019/02/19/3392464_fotogaleriia_s_maratonki_na_cherveniia_kilim_ili_kak/", "text": "Гимнастичката Симон Байлс и тенисистът Новак Джокович са големите победители в церемонията по връчването на спортната награда \"Лауреус\". На събитието в Монако бяха отличени още Линдзи Вон, Арсен Венгер, Дидие Дешан и други.На снинката: Джокович със съпругата си Йелена.", "date": "2019.02.19", "title": "Фотогалерия: С маратонки на червения килим, или как се награждават звездите на спорта"}
{"url": "https://www.dnevnik.bg/evropa/2019/02/19/3392486_evropa_tursi_reshenie_za_repatriraneto_na_djihadistite/", "text": "Президентът на САЩ Доналд Тръмп призова Европа да репатрира джихадистите, задържани от кюрдските сили в Сирия, но европейците се притесняват от завръщането на тези \"бомби със закъснител\", пише френският в. \"Фигаро\". Въпросът как да се отговори на  призива на Тръмп  в момент, когато \"Ислямска държава\" е на път да бъде разгромена в Сирия, беше един от основните на вчерашната среща на външните министри в Брюксел ден след като президентът на САЩ поиска от европейците да приемат репатрирането на всички бойци на джихадистката групировка - ново изпитание за единството на ЕС по проблем, който официално не беше част от дневния ред на срещата, посветена на Украйна и на Венецуела. Докато \"Ислямска държава\" губи все повече от контролираните от нея територии, Европа е разделена по въпроса за съдбата на своите граждани, отишли в Сирия, за да се присъединят към групировката, подчертава френският в. \"Монд\". Върховният представител на ЕС за външната политика и сигурността Федерика Могерини заяви след среща на външните министри в Брюксел, че няма да бъде взето решение на европейско ниво. \"Въпросът е от компетенцията на всяко отделно правителство\", подчерта тя. Френската политика остава непроменена: решение за репатрирането на французите, присъединили се към \"Ислямска държава\", ще бъде вземано поотделно за всеки конкретен случай, подчертава френският министър на правосъдието Никол Белубе. Лондон отхвърля натиска на Вашингтон, заявявайки, че чуждестранните бойци на \"Ислямска държава\" трябва според говорител на британския премиер Тереза Мей. Същата позиция зае вчера и шведският вътрешен министър Микаел Дамберг. Говорител на германското вътрешно министерство заяви вчера, че германските граждани имат правото да се завърнат в родината си дори ако са подозирани в членство в \"Ислямска държава\", но преди това външният министър Хайко Маас подчерта, че връщането им ще бъде възможно само ако те могат да бъдат изправени незабавно пред съда. Говорител на австрийското вътрешно министерство също наблегна на практически трудности пред репатрирането на австрийските граждани. Германският всекидневник \"Аугсбургер алгемайне\" написа в редакционна статия, че Тръмп е прав да иска от Европа да приеме връщането на бойците на \"Ислямска държава\", предаде ДПА. \"Колкото и да е странна заплахата му в \"Туитър\", преценката му за същността на въпроса е правилна. Федералното правителство трябва да използва всички достъпни средства, за да изправи бойците на \"Ислямска държава\" пред германски съд. е отчайващо слаб\", добавя изданието, подчертавайки, че гражданите на страната имат правото да се завърнат в нея. Въпросът за чуждестранните бойци на \"Ислямска държава\" стоеше пред европейците от няколко години, подчертава в. \"Вашингтон таймс\". Ако останат в затворите в Сирия и Ирак, те могат да бъдат подложени на изтезания или да им бъдат издадени смъртни присъди. Не са много европейските страни с посолства в Сирия или Ирак, а още по-малко имат договори за екстрадиране, по силата на които да върнат гражданите си. Идентифицирането на заподозрени и събирането на доказателства срещу тях, които да издържат пред европейски съдилища, е практически невъзможно. Не е ясно и какво да се прави със съпругите и децата на европейските джихадисти. Случаят с британската тийнейджърка Шамима Бегум, избягала, за да се присъедини към Ислямска държава, доведе до подновяване на дебатите по темата във Великобритания, припомня американското издание. /БТА", "date": "2019.02.19", "title": "Европа търси решение за репатрирането на джихадистите, единна позиция няма"}
{"url": "https://www.dnevnik.bg/bulgaria/2019/02/19/3392516_mart_s_temperaturi_i_valeji_v_normite_prognozirat/", "text": "Очаква се през месец март валежите и температурите да бъдат в нормите за този месец, каза днес по \"Нова телевизия\" климатологът проф. Георги Рачев. Той допълни, че средномесечните температури ще бъдат в рамките на климатичната норма, която е между 4 и 8 градуса. Според Ранчев през март ще има и снежец, и топли дни. \"Зимата ще си отиде топла\", обобщи той. Климатологът допълни, че астрономическата пролет ще настъпи на 20 март в 23:58, когато денят ще бъде равен на нощта. Очакванията са и за нормална пролет, която да е малко по-топла от обичайното. Сняг в събота, затопляне в понеделник Коментирайки прогнозите до края на седмица, Георги Ранчев каза, че днес и утре максималните температури ще достигнат до 18-19 градуса. Сериозно захлаждане идва в нощта петък срещу събота, като в първия почивен ден ще превалява сняг. От другата седмица обаче предстои ново затопляне, като максималните температури отново ще се повишат.", "date": "2019.02.19", "title": "Март с температури и валежи в нормите, прогнозират синоптиците"}
{"url": "https://www.dnevnik.bg/sviat/2019/02/19/3392277_honda_zakriva_zavod_vuv_velikobritaniia_s_3500/", "text": "Японската компания \"Хонда\" (Honda) потвърди във вторник, че закрива завода си за производство на автомобили в британския град Суиндън. Той ще работи до края на 2021 г., след което около 3500 души от района ще изгубят работата си. Компанията е произвела през миналата година над 160 000 автомобила в предприятието в Южна Англия. Тук основно се сглобяват моделите Civic и CR-V. Това прави малко над 10% от цялото британско производство на коли от около 1.52 млн. броя. Намаляването на производството в Суиндън за миналата година е с 2.1% спрямо 2017 г. и \"Хонда\" вече бе обявила намерение допълнително да свие дейността си там. Старшият вицепрезидент за Европа Иън Хауълс обясни днес през Би Би Си, че решението не произтича от напускането на ЕС от страна на Великобритания. Трябва да реагираме на глобални промени и да инвестираме на други места като Китай, САЩ и Япония, не в Обединеното кралство, допълни той. \"Хонда\" обяви днес, че европейската ѝ централа остава във Великобритания и след Брекзит. През януари компанията съобщи, че спира дейността си в страната за 6 дни през април, за да се справи с очаквани проблеми по границата, след като на 29 март Великобритания напусне ЕС. Плановете за справяне с Брекзит предвиждат също преди тази дата да бъде изтеглено част от производството, за да бъдат изнесени колите, преди да е влязъл в сила новият граничен и митнически режим. \"Хонда\" струпва и резервни части, компоненти и материали за случай, че има проблем с внасянето им в страната. Новината, която бе съобщена предварително от телевизия Sky в понеделник, идва само две седмици, след като \"Нисан\" (Nissan) се отказа от плановете си да изработва във Великобритания спортния си джип X-Trail. Заедно с \"Тойота\" (Toyota) трите японски компании дават около половината от автомобилното производство в страната. Целият автосектор се бореше за свободна търговия след Брекзит и настояваше правителството да даде на бизнеса ясен отговор как ще се развиват събитията след 29 март. От \"Форд\" също уведомиха премиера Тереза Мей миналата седмица, че може заради Брекзит да изнесат част от производството си. Великобритания е един от лидерите в разработването на технологии за автомобилната индустрия и сме дълбоко разочаровани, че това решение е взето сега, заяви министърът на икономиката Грег Кларк. \"Това е катастрофално решение за Суиндън и Обединеното кралство. Това е търговско решение, основано на безпрецедентните промени на глобалния пазар.\"", "date": "2019.02.19", "title": "\"Хонда\" закрива завод във Великобритания с 3500 служители"}
{"url": "https://www.dnevnik.bg/razvlechenie/2019/02/19/3392544_kuin_i_adam_lamburt_shte_sviriat_na_nagradite_oskar/", "text": "Групата \"Куин\" и вокалистът Адам Ламбърт ще свирят на церемонията по връчването на наградите \"Оскар\" тази неделя, 24 февруари. Академията обяви новината в \"Туитър\" профила си. Филмът \"Бохемска рапсодия\", който разказва за покойния вокалист на групата Фреди Меркюри, е номиниран в пет категории, сред които за най-добър филм и най-добро смесване на звук. Актьорът Рами Малек е сред претендентите в категорията за главна мъжка роля. Лентата вече прибра няколко статуетки \"Златен глобус\" миналия месец, сред които бе за най-добър драматичен филм. Освен това се представи завидно добре и в боксофиса, след като се превърна в най-печелившия музикален биографичен филм в историята, по данни на \"Дедлайн\". Двама от оригиналните членове на групата - китаристът Брайън Мей, барабанистът Роджър Тайлър , както и мениджърът на \"Куин\" Джим Бийч - са сред продуцентите. Новината за изпълнението на \"Куин\" идва след серия от злополучни известия около предстоящата церемония на 91-ите награди на Американската академията за филмово изкуство и наука. Сред тях бяха  отказът на комика Кевин Харт  да е водещ заради негови предишни хомофобски изказвание в \"Туитър\", опитът на организаторите да въведат категория за най-популярен филм, както и да раздадат статуетките в четири от категориите  по време на прекъсването за реклами  заради наложилото се съкращаване на ефирното време от телевизията ABC. Преди броени дни в официалния сайт на оскарите бяха обявени и участниците, които ще представят категориите и ще връчват наградите. Сред тях са звездите Хавиер Бардем, Анджела Басет, Емилия Кларк, Самюел Л. Джаксън, Джеймс Макавой, Мелиса Маккарти, Джейсън Момоа, Даниел Крейг, Крис Еванс, Тина Фей, Дженифър Лопез, Франсис Макдормънд, Гари Олдман, Ейми Полър, Мая Рудолф и Чарлийз Терон. Церемонията предстои на 24 февруари, неделя, в Лос Анджелис, или около 3 ч. на 25 февруари българско време. Тя ще бъде предавана на живо в 225 държави и територии. Българските зрителите ще могат да я гледат по \"Кино Нова\".", "date": "2019.02.19", "title": "\"Куин\" и Адам Ламбърт ще свирят на наградите \"Оскар\""}
{"url": "https://www.dnevnik.bg/sviat/2019/02/19/3392549_venecuelskata_armiia_da_ne_riskuva_jivota_si_i_da_se/", "text": "Съединените щати се стремят към мирен преход във Венецуела, но всички опции остават на масата, заяви американският президент Доналд Тръмп, цитиран от \"Ройтерс\" и БТА. В реч, която произнесе в Маями, в южния щат Флорида, пред аплодиращо го множество, състоящо се предимно от венецуелски и кубински имигранти, Тръмп призова висшите венецуелски военни да приемат амнистията, предложена им от признатия от САЩ за временен президент председател на парламента Хуан Гуайдо. \"В противен случай ще загубите всичко, като рискувате вашето бъдеще и живота си\", предупреди ги той в Международния университет на Флорида на фона на големи знамена на Съединените щати и Венецуела. Тръмп подчерта, че ако венецуелските военни продължат да подкрепят Мадуро, \"няма да намерят сигурно убежище, лесен изход или път за измъкване\". \"Ще загубите всичко\", предупреди той. Тръмп призова още венецуелската армия да не блокира изпращането на хуманитарна помощ в страната, както и да не вреди на признатия от САЩ за временен президент на страната председател на парламента Хуан Гуайдо и други опозиционни лидери. По-рано този месец представител на Белия дом каза пред \"Ройтерс\", че Съединените щати комуникират директно с венецуелски военни и ги призовават да изоставят Мадуро. Сътрудници на Тръмп прогнозираха открито нови дезертьорства в редиците на венецуелските въоръжени сили. \"Социализмът умира\" Досега обаче малко венецуелски офицери се обърнаха срещу Мадуро, отбелязва \"Ройтерс\". Източник във Вашингтон, близък до венецуелската опозиция, изрази съмнение, че администрацията на Тръмп е направила достатъчно, за да насърчи по-масов бунт в редиците на венецуелската армия. Има подозрения, че много офицери във Венецуела извличат облаги от корупция и наркотрафик. Президентът на САЩ използва речта си, за да осъди категорично социализма, който според него умира в цялото Западно полукълбо. Тръмп нарече Мадуро \"марионетка\" на комунистическа Куба. Ентусиазираната аудитория на събитието, което премина в стила на предизборна кампания, включваше много кубински и венецуелски имигранти. Тръмп иска да увеличи подкрепата си сред гласоподавателите във Флорида от латиноамерикански произход, насочил поглед към кампанията си за преизбиране. Очаква се на президентските избори през 2020 г. южният щат отново да има ключова роля, отбелязва \"Ройтерс\". Социализмът във Венецуела умира, а \"свободата и демокрацията се възраждат\", каза Тръмп, цитиран от ТАСС. \"Ние сме тук, за да обявим, че настъпва нов ден в Латинска Америка. . . Във Венецуела и в цялото Западно (полукълбо) умира социализмът и се възраждат свободата, благоденствието и демокрацията\", прокламира Тръмп. Той добави, че \"венецуелският народ иска свобода и демокрация и Съединените щати са на негова страна\". САЩ \"се молят за това народът на Венецуела да се освободи възможно най-бързо\", каза преди своя съпруг първата дама Мелания Тръмп, цитирана от ТАСС. Тя увери, че венецуелците са на прага да си върнат свободата. \"Борба\" или \"нацизъм\" Гуайдо също се обърна към аудиторията в предварително записано видеообръщение, предаде \"Асошиейтед прес\". Той благодари на президента на САЩ и на щата Флорида за подкрепата. \"Днес има дебат между демокрацията и диктатурата - между живота и смъртта. Днес тази борба е екзистенциална\", каза Гуайдо на испански език. Малко след като произнесе речта си, Тръмп написа в Туитър: \"Призовавам всеки член на режима на Мадуро: Сложете край на този кошмар на бедност, глад и смърт! ДАЙТЕ СВОБОДА НА ВАШИЯ НАРОД! Дайте свобода на вашата страна! Сега е време всички венецуелски патриоти да действат заедно, като единен народ. Нищо не може да е по-добро за бъдещето на Венецуела!\" Мадуро обаче отхвърли призива на американския си колега Доналд Тръмп за неговото отстраняване от власт, предадоха \"Асошиейтед прес\" и ТАСС. В изявление, излъчено по държавната телевизия на Венецуела, той каза, че речта, която Тръмп произнесе в Маями пред венецуелски имигранти, е била \"почти в нацистки стил\". Във Венецуела утре ще пристигнат 300 тона лекарства и хуманитарна помощ от Русия, обяви Мадуро, цитиран от ТАСС.", "date": "2019.02.19", "title": "Венецуелската армия да не \"рискува живота си\" и да се съгласи на амнистия, поиска Тръмп"}
{"url": "https://www.dnevnik.bg/evropa/2019/02/19/3392548_imate_pravo_da_znaete_kakvo_vi_gotvi_brjuksel_kazva/", "text": "Унгарското правителство започна нова кампания, насочена срещу председателя на Европейската комисия Жан-Клод Юнкер и американския бизнесмен от унгарски произход Джордж Сорос, обвинявайки Брюксел, че налага планове за миграцията, които \"заплашват унгарската сигурност\", предаде \"Политико\". \"Вие също имате правото да знаете какво ви готви Брюксел!\", пише на плакат със снимките на Юнкер и Сорос,  споделен  на официалната страница на правителството във \"Фейсбук\". В публикацията се посочва: \"Правителството започва информационна кампания за плановете на Брюксел за насърчаване на миграцията. Всеки има правото да знае какви се актуалните предложения, които в основата си заплашват сигурността на Унгария.\" \"Те искат да въведат задължителни квоти за разселване на мигранти. Те искат да отслабят правото на държавите членки за защита на границите. Те ще облекчат имиграцията с визи за мигранти\", се казва още на плаката, в дъното на който с малки букви е написано, че е направен по искане на унгарското правителство. Това е поредната от серия финансирани с пари на данъкоплатците и насочени срещу Брюксел и Сорос кампании, но е първата, която директно използва образа на Юнкер. Партията на Виктор Орбан \"Фидес\" е част от Европейската народна партия, към която принадлежи и Юнкер.", "date": "2019.02.19", "title": "\"Имате право да знаете какво ви готви Брюксел\", казва Орбан в нова кампания"}
{"url": "https://www.dnevnik.bg/sviat/2019/02/19/3392562_sasht_ne_predstavliavat_sveta_i_ne_mogat_da_ni_smajat/", "text": "Основателят и президент на \"Хуауей\" (Huawei) Жън Чжънфей определи ареста на своята дъщеря и финансова директорка на китайската компания Мън Ванчжоу като политически мотивиран, предадоха \"Ройтерс\" и БТА. \"Първо, аз възразявам срещу това, което направиха САЩ. Политически мотивирано действие от този вид не е приемливо\", каза Жън в интервю за Би Би Си. Финансовият директор на \"Хуауей\" бе арестувана на 1 декември в Канада по искане на Съединените щати. На Мън в САЩ  бяха повдигнати обвинения в банкова измама  и нарушаване на американските санкции срещу Иран, припомня \"Ройтерс\". САЩ обвиниха \"Хуауей\" и друга китайска телекомуникационна компания, Зет Ти И (ZTE), че работят за правителството в Пекин, и изразиха опасения, че  оборудване на двете групи може да бъде използвано  за шпионаж срещу американци. Основателят на \"Хуауей\" отново заяви, че компанията \"никога няма да извърши\" каквито и да било шпионски дейности. \"Защото сме по-напреднали\" \"Хуауей\" е най-големият производител на телекомуникационно оборудване в света, отбелязва \"Ройтерс\". \"Светът не може да се откаже от нас, защото сме по-напреднали\", увери Жън. Той призна, че ако Съединените щати успеят да убедят още страни да не използват временно оборудване на \"Хуауей\", тогава компанията може да ограничи малко дейността си. \"Няма начин САЩ да могат да ни смажат\", подчерта в същото време основателят на \"Хуауей\" в първото си интервю за чуждестранна медия след ареста на своята дъщеря. \"Ако светлините изгаснат на запад, изтокът все още ще свети. Ако северът се обгърне в мрак, остава югът. Америка не представлява света. Америка представлява само част от света\",  каза още Жън  в интервюто. В коментар на сайта на Би Би Си Каришма Васуани, разговаряла с Жън, добавя: \"Г-н Жън е прав: САЩ са само част от целия му бизнес. Но настроението му се промени, когато го попитах за връзките му с китайските военни и правителството. Той отказа да бъде въвлечен в такъв разговор, като каза, че това не са факти, а просто твърдения.\" В хода на разговора обаче бяха разкрити някои връзки между Жън и правителството, продължава Васуани. \"Той потвърди, че има комитет на Комунистическата партия в \"Хуауей\", но каза, че всички компании - чужди или местни - действащи в Китай, трябва да имат, за да се придържат към закона.\"", "date": "2019.02.19", "title": "САЩ не представляват света и \"не могат да ни смажат\", каза основателят на \"Хуауей\""}
{"url": "https://www.dnevnik.bg/evropa/2019/02/19/3392577_pojar_zatvori_rimskoto_letishte_champino/", "text": "Римското летище \"Чампино\" бе затворено заради пожар на терминала, предаде \"Ройтерс\". \"Летището бе затворено като предпазна мярка\", каза говорител на компанията, управляваща летището.", "date": "2019.02.19", "title": "Пожар затвори римското летище \"Чампино\""}
{"url": "https://www.dnevnik.bg/bulgaria/2019/02/19/3392404_veche_e_smelo_da_se_kaje_che_ne_biva_da_se_biiat/", "text": "Жената може и да може да е професионалистка, но медийният императив е също така да бъде домакиня, съпруга и майка. Правата на жените – човешките права като цяло – са под все по-силен натиск. Това бяха част от мненията на участниците в дискусията \"Жената в обектива\" - сред тях Ирина Недева от Асоциацията на европейските журналисти, Миролюба Бенатова от \"Нова телевизия\", Николета Даскалова от екипа на фондация \"Медийна демокрация\" и Валери Коничева, ученичка от Плевен и една от победителките в конкурса \"Посланик за един ден\", организиран от посолството на Великобритания у нас. Инициативата  \"Посланик за един ден\"  се провежда за втори път и обхваща момичета на възраст между 15 и 19 години. В нея участват 11 посолства освен британското, както и кабинетът на вицепрезидента. \"Искаме да покажем на всички момичета, че могат да бъдат дипломати, да представят страната си в чужбина\", каза  посланик Ема Хопкинс , припомняйки, че мнозинството от дипломатите в света са мъже. Този път обаче проектът включва и неправителствени организации, които също работят с победителките по теми от околната среда през ранното образование до насилието срещу жените. Жените в работата Професията журналист е силно феминизирана, посочи Николета Даскалова, но това върви с не особено благоприятни условия на труд – ниско заплащане, недостиг на човешки и материални ресурси, но поне няма разлики в заплатите на мъжете и жените. \"Навлизането на  патриархалните разбирания за жената , донякъде любопитно, се свързва с едни процеси след `89 година, когато медиите започнаха бързо да се променят и старият образ на жената, наложен от социалистичесkите медии, вихърно бе изместен от жената като еротичен обект, жената, чието тяло е предмет на показ и на продан в крайна сметка\", посочи Даскалова. \"Да, жената може да прави кариера, но постоянно повтарящият се медиен рефрен е, че жената не трябва да губи тези свои устои на женствеността – домакинство, семейство, външен вид\", каза още тя. Валери Коничева коментира професията  инфлуенсър  в социалните мрежи, която според нея е доста объркана. \"Те показват тела, лица, гримове, дрехи и материални притежания. Това ли е това, към което трябва да се стремим\", попита тя. Коничева учи графичен дизайн и миналата година е преподавала тази дисциплина на по-малки деца – от 8- до 16-годишна възраст. Не съм толкова следвана в социалните мрежи и колкото по-смислен контент качвам, толкова повече последователи губя. Но вярвам, че това ще се промени\", каза тя. \"Много често и в медиите, а и в други професии ще видите, че повечето трудни неща в професията се изпълняват от жени\", каза  Ирина Недева . \"Много често жените са тези по-смели военни коресподенти, репортери или разследващи журналисти от много мъже, на които не им стига куражът, но пък за един мъж винаги е по-лесно да стане началник.\" Що е то права и кой ги има \"В последните години една от най-трудните теми, с които се занимавам, която е и най-конфликтна, за мой ужас, е темата за жените. За домашното насилие, темата за правата на жените и въобще за правата на хората да съществуват такива, каквито са\", каза  Миролюба Бенатова . \"Сега за съжаление е смелост да застанеш и да кажеш по телевизията, че не бива да бием хората само защото не ни харесват.\" Какво следва Не трябва да се разчита само на радикалния протест, на радикалната съпротива, каза Ирина Недева. Защото тогава вече половината битка е загубена. Не можем да очакваме от всички хора да са герои. Трябва да има светла перспектива пред отстояването на правата ни и трябва да има рационално послание. Докато властимащите наричат протестиращите  кресливи жени  или  бутат бабички  по границата, няма как с рационални аргументи да обърнем тренда, скептична бе Бенатова. Когато доминиращо образът е на насилник и този образ в крайна сметка е печеливш, защото е във властта, той е вицепремиер, той е премиер, той задава тона. На подсъзнателно ниво това създава у публиката усещане, че това е, така се прави. На това много трудно може да се противодейства. \"Ще има жени, които ще бъдат заклеймявани за това, че  нямат деца, семейства . Това ще бъде обществено казвано от високо място, от политиците, те ще пропагандират, че  жената трябва да ражда деца , много, и тази, която не ражда, нещо не ѝ е наред\", прогнозира Бенатова. \"Това са проблеми, които трябва да бъдат обсъждани в други формати с тези, които задават посланията. Те са мъжете.\" Карикатурата Посланик Хопкинс даде като пример за сексизъм в медиите карикатура на Христо Комарницки от в. \"Сега\", в която тя е изобразена като медицинска сестра с къса униформа и кожени ботуши, посланикът на САЩ Ерик Рубин – като лекар, а премиерът Бойко Борисов и главният прокурор Сотир Цацаров – като техни пациенти. Можете да я видите  тук . \"Не можеше ли аз да бъда лекарят? Защо трябва да бъда медицинската сестра? Защо трябва да бъда доминатрикс? Не може ли да нося нормални дрехи? Нямаше ли да се отправи същото политическо послание, защо трябва само аз да бъда сексуализирана\", попита тя. \"Дневник\" попита къде е границата между карикатурата, чиято цел по принцип е да бъде груба и понякога дори обидна, и вида хумор, който не би следвало да бъде толериран. В отговор посланик Хопкинс посочи, че макар карикатурите да са по същество екстремна форма на изразяване, посланието е можело да се отправи и без да се използват полови стереотипи, които нямат нищо общо с него. \"Честно казано, нямам никакъв проблем да изобразя посланика на САЩ като санитар, асистиращ на лекуващия лекар - посланика на Обединеното кралство. Но това би било дълбоко невярно, далече от политическите реалности\", коментира Комарницки, потърсен от \"Дневник\". \"Стереотипите са нещо много невидимо. В нашето отношение към тях трябва специално критическо усилие, за да ги видим като стереотипи, като лесни отговори, понякога опасни отговори\", каза Ирина Недева. \"Ние сме свикнали, че жената ще е медицинската сестра, но по-важният ще е лекарят, на когото тя служи. Да, обаче има толкова много мъже, които са медицински сестри и си вършат добре работата. Помислете си, че за тях също е трудно да живеят с този стереотип. Стереотипите са ужасно мързеливо и опасно нещо.\" За Бенатова обаче основният проблем е разделянето на хората на добри и лоши, на годни и негодни, на хората, които имат право да имат права, и на други, които е по-добре да ги няма. \"Това е началото на нещо много по-голямо и по-страшно, не само в България, а в световен мащаб. И това, че някой ни се е подигравал и ни е изкарал в сексистка позиция, ще ни се стори най-хубавото, което ни се е случвало. Защото в един момент ще се окаже, че ние със светлите очи ще сме от добрите, ама на другите, тия, дето не са със светли очи, може да не им е толкова лесно. И това за съжаление е по-големият проблем от това дали жените са нарисувани като медицински сестри или не.\"", "date": "2019.02.19", "title": "Вече е смело да се каже, че не бива да се бият хората - и още за жените в медиите"}
{"url": "https://www.dnevnik.bg/sviat/2019/02/19/3392582_zam-glavniiat_prokuror_nadziraval_ruskoto_razsledvane/", "text": "Заместник главният прокурор и заместник-министър на правосъдието на САЩ Род Розънстайн ще подаде оставка в средата на следващия месец, предадоха световните агенции, като се позоваха на американски медии, предаде БТА. Новината бе потвърдена пред \"Асошиейтед прес\" от неназован служител на правосъдното министерство. Очаква се Белият дом да назначи заместник на Розънстайн тази седмица. Новината е очаквана след утвърждаването на Уилям Бар за нов главен прокурор и правосъден министър на САЩ. Розънстайн се озова в центъра на няколко скандала около администрацията на президента Доналд Тръмп. Той бе отговорен за назначаването на специалния прокурор Робърт Мюлър, който разследва предполагаемата намеса на Русия в президентските избори в САЩ през 2016 г. Бившият изпълняващ длъжността директор на ФБР  Андрю Маккейб  каза, че Розънстайн е бил толкова разтревожен от решението на Тръмп да уволни директора на ФБР Джеймс Коми през май 2017 г., че е говорил за позоваване на 25-ата поправка в конституцията с цел отстраняване на президента. Розънстайн, който често става обект на гнева на Тръмп, отрече тези твърдения. Информация за оставката му  имаше и през септември , но тя не се потвърди след негова среща с президента.", "date": "2019.02.19", "title": "Зам. главният прокурор, надзиравал \"руското разследване\" в САЩ, ще подаде оставка"}
{"url": "https://www.dnevnik.bg/na_put/2019/02/18/3391064_nai-dobriiat_hotel_za_instagram_laikove/", "text": "Заглавието е съвсем правилно и няма грешка. Не става въпрос за най-харесвания хотел в Инстаграм, а за хотела, определен от списанието на Easy Jet като най-добър за Инстаграм лайкове ( Ретро дизайнът на новооткрития хотел Paradiso в Ибиса, който е част от групата Concept Hotel Group, е дело на базираната в Мадрид италианска фирма Ilmiodesign. Вдъхновен е от формите, стила и цветовете на архитектурния стил, наричан Маями модернизъм, който се появява през 70-те години и би предразположил всеки да извади телефона си за минимум една снимка, а по-пристрастените към Инстаграм вероятно трудно биха се спрели да не правят основно това.  Хотелът е като малък празник на ярките сладоледени цветове, сред които господства най-вече розовото в различните му разновидности, но в съчетание с впечатляващи детайли като ярки ментовозелени стени, акценти в ягодовочервено и цвят лавандула или банановожълтите балкони. Със своите 16 стаи Paradiso се саморекламира като място с \"алтернативна атмосфера\", която се потвърждава от акцентите като хладилниците Smeg и тонколоните Marshall във всяка стая, както и други дребни детайли като Кубчета на Рубик.  Хотелът обаче е нещо повече от фон за мързеливо излежаване под ярките слънчеви лъчи над Балеарските острови или ефектни Инстаграм истории, направени в бонбоненорозова вселена. Той е и център за съвременно изкуство, където се ценят местни и международни творци. За творческата програма и представяния отговарят испанският артист Иняки Доминго и фотографката и режисьор Диана Кунст. Техен е изборът на над 60 международни творци, представени из пространството на хотела, домакини са на уъркшопове с местни творци и са подбрали впечатляваща библиотека с книги за изкуство.  Paradiso дори предлага резиденция за творци в своя Zero Suite, който представлява напълно оборудвана инсталация със спалня, затвoрена между четири стъклени стени, която се намира в лобито на хотела. Желаещите творци могат да остават в нея напълно безплатно, но ако се съгласят с условието всяка секунда от техния живот в стаята да бъде изложена пред погледите на останалите гости и всичко това в името на изкуството.    Някои от творците, които вече са били част от предизвикателството, са Маркос Торес от Ибиса, Пау Санс и Вила от Аликанте, Тани Мара от Барселона, както и Йоко Хонда от Япония и Марилу Фор от Франция. Хотелът предлага и други интересни занимания като кино на открито, студио за татуировки и магазин за шапки. Край басейна има розов бар, на чийто покрив често има и изпълнения на живо или дижей, ангажиран за музикалната атмосфера, който обикновено набляга на хаус и ембиънт. Ресторантът \"При Анди\" се грижи и за поривите на глада на посетителите.  Един от неговите гости явно не случайно го описва пред списанието, дало му наградата, като \"розово чудо, създадено за инфлуенсъри и техните Инстаграм фийдове\".", "date": "2019.02.19", "title": "Най-добрият хотел за Инстаграм лайкове"}
{"url": "https://www.dnevnik.bg/photos/2019/02/19/3392541_snimka_na_denia_pred_pametnika_na_levski/", "text": "От сутринта стотици хора поднесоха цветя на паметника на Васил Левски в центъра на София по повод 146-ата годишнина от гибелта на Апостола.", "date": "2019.02.19", "title": "Снимка на деня: Пред паметника на Левски"}
{"url": "https://www.dnevnik.bg/sport/2019/02/19/3392595_ludogorec_privlicha_golmaistora_na_izraelskoto/", "text": "\"Лудогорец\" обяви привличането на пореден нов футболист, след като подписа договор с конгоанеца Мавис Чибота. Нападателят, който е на 22 години, идва от израелския \"Бней Йехуда\". От седемкратния шампион обявиха, че договорът на Чибота влиза в сила от лятото. По непотвърдена информация Чибота е купен за сумата около 1 милион евро, а договорът му с \"Лудогорец\" е за четири години. Конгоанецът е голмайстор на израелското първенство, като в момента има 10 гола в 22 мача до момента. През миналия сезон Чибота е реализирал осем попадения в 33 срещи за \"Бней Йехуда\". Освен конгоански паспорт нападателят има и израелско гражданство, дотук кариерата му протича в \"Макаби\" (Тел Авив) и \"Апоел\" (Кфар Саба). \"Нападателят е наблюдаван дълго време от специалистите в селекционния съвет. Те препоръчаха да се започне офанзива по неговото привличане. Във финалните преговори се включи и собственикът на клуба Кирил Домусчиев\", обявиха от клуба. Дотук \"Лудогорец\" привлече петима нови през зимната пауза. Тимът подписа с Пламен Илиев, Серкан Юсеин, Адриан Попа, Давид Рибейро, а преди ден към тима се присъедини и  Станислав Манолев .", "date": "2019.02.19", "title": "\"Лудогорец\" привлече голмайстора на израелското първенство"}
{"url": "https://www.dnevnik.bg/ot_vas/novini_ot_vas/2019/02/19/3392480_svastikite_okolo_nas/", "text": "Свастиките са около нас и което е по-лошо, ние свикваме с тях и не ги забелязваме. Те са почти навсякъде около нас. Без да ги търся целенасочено, в рамките на 1 час регистрирах 3. Целенасочено ги \"замазах\" за съжаление само на снимките. \"Инвестиционният\" - в района на ул. \"Три уши\". Той е на повече от година, защото го видях и преди година. Тогава се обадих на телефона в Столичната община. Виждам, че не се е променил.", "date": "2019.02.19", "title": "Свастиките около нас"}
{"url": "https://www.dnevnik.bg/biznes/2019/02/19/3392605_karina_karaivanova_shte_depozira_dnes_ostavkata_si/", "text": "Председателят на Комисията за финансов надзор (КФН) Карина Караиванова ще депозира днес оставката си пред Народното събрание, тъй като от 1 март ще започне работа като  представител на България  в Европейската банка за възстановяване и развитие. След напускането й комисията остава с трима членове. Да се попълни е отговорност на Народното събрание, напомни Караиванова. Това обяви самата тя, като пред журналисти направи кратък отчет от свършеното за две години и половина от общо 6-годишния й мандат. Посочи, че е свършила цялата работа, за която е поела ангажимент при поемането на поста. Когато поемах длъжността като председател на Комисията за финансов надзор, обещах тя да придобие европейски облик. За изминалите 2 години и половина усилен труд мога да кажа, че концепцията е изпълнена в цялост, посочи тя.  Тук тя посочи предложените и приети промени в законодателството, промененият \"изцяло\" начин на провеждане на регулаторната политика, промяната в модела на финансиране на комисията, изграждането на професионален и експертен екип. Направеното от мен и от екипа ми беше силно оценено от двата европейски регулатора, допълни Караиванова. Посочи, че според нея работещите в поднадзорните сектори са доволни от промените и се чувстват стимулирани. Взети са всички мерки В отговор на въпрос Караиванова обясни, че е предприела всички възможни действия \"във връзка с казусите през последните 6 месеца\". Сред тези казуси попадат и обявените от регулатора  проверки в няколко застрахователни дружества  през октомври съвместно с ДАНС. Днес Караиванова се позова на служебна тайна, попитана за резултата от проверките, но обясни, че набелязаните мерки след тях се изпълняват от дружествата, а данни са предадени на няколко институции. Не посочи кои са институциите, но отрече сред тях да е прокуратурата, доколкото й е известно. Бонус-малус трябва да се въведе Системата, която поощрява коректните шофьори и наказва тези с нарушения трябваше да бъде въведена в България от 1 януари, но след голям отпор, Комисията за финансов надзор обяви, че  въвеждането се отлага за неопределено време . Днес Караиванова обясни, че концепцията на комисията по въпроса се \"доизчиства\" и че \"съвсем скоро\" ще има информация по темата. Трима стигат  На въпрос защо през последните 6 месеца не е назначен зам.-председател на комисията, който да отговаря за застраховането, след като през лятото  поста напусна Ралица Агайн , Караиванова даде да се разбере, че не е имало кандидатура, която да има подкрепа в Народното събрание. Тя припомни, че след като пое поста и трябваше да се попълни съставът на комисията, беше внесла свои кандидатури, които обаче не бяха одобрени от депутатите и сега е решила да не предприема такъв ход. За изпълняващ длъжността на Агайн беше посочен членът на комисията Владимир Савов. След напускането й комисията ще остане само с трима членове, които по думите на Караиванова могат да вземат решения. По закон те трябва да са петима. Това са Бойко Атанасов - заместник-председател на КФН, ръководещ управление \"Надзор на инвестиционната дейност\" и Диана Йорданова - заместник-председател на КФН, ръководещ управление \"Осигурителен надзор\". Владимир Савов е изпълняващ правомощията на заместник-председател на КФН, ръководещ управление \"Застрахователен надзор\", от 21.08.2018 г. до встъпване в длъжност на избран от Народното събрание нов заместник-председател. Извън това си качество той е член на комисията, подпомагащ политиката по анализ и оценка на рисковете на финансовите пазари, усъвършенстване на надзорната практика и защита интересите на инвеститорите, застрахованите и осигурените лица Караиванова обясни, че напуска поста не, за да избяга от настоящата си отговорност, какъвто въпрос получи, а защото номинацията й от Министерския съвет преди време за поста в банката е нещо, което не би отклонила и е стъпка към по-нататъшното й кариерно развитие. Към момента не е известно управляващите да имат готовност да попълнят състава на комисията. Те избират председателя, а след това и заместниците му, но по негово предложение.", "date": "2019.02.19", "title": "Карина Караиванова подава оставката си (допълнена)"}
{"url": "https://www.dnevnik.bg/evropa/2019/02/19/3392495_kak_izprashtaneto_na_pisma_pisani_na_ruka_suzdava/", "text": "За да привлече вниманието на някои от най-големите компании като клиенти на стартиращата си фирма, Александер Ринке прави нещо нетрадиционно - изпраща на шефовете им писма, написани на ръка, съобщава Би Би Си. Знаехме, че ако изпратим имейл, той може лесно да бъде отхвърлен, отбелязва той. Ако изпратим напечатани писма, тогава секретарките им ще ги отворят и ще ги изхвърлят, допълва Ринке. С писмо, написано на ръка, обаче изглежда по-лично, би могло да бъде писмо от член на семейството или приятел, казва Ринке. През 2011 година, когато е на 22 години, той основава компанията си заедно с двама приятели, след като завършват математика и компютърни науки в Техническия университет в Мюнхен. Компанията \"Целонис\" (Celonis) е продължение на проект, по който са работили като част от обучението си. Тя е технологична фирма за анализ на данни, която използва софтуер и изкуствен интелект, за да следи работата на компании, да им помага да станат по-ефективни и да работят по-добре. Просто обяснено, софтуерът на \"Целонис\" може да следи компютърната система на компанията и да открива неща като това кои служители са непродуктивни, кои доставчици са прекалено бавни и кои производствени процеси могат да бъдат подобрени. След това предлага решения. Тримата приятели са наясно какво могат да предложат на компаниите, но имат нужда да бъдат забелязани. И така се стига да писмата, писани на ръка. Това дава резултат - осъществяват се срещи с някои от най-големите компании в Европа. Днес, осем години по-късно, сред клиентите на \"Целонис\" са Бе Ем Ве (BMW), \"Ексън мобайл\" (Exxon Mobile), \"Дженерал мотърс\" (General Motors), \"Л'Ореал\" (L'Oreal), \"Сименс\" (Siemens), \"Юбер\" (Uber) и \"Водафон\" (Vodafone). След като си осигури допълнителни 50 милиона долара инвестиции миналата година, Целонис съобщи, че вече струва над 1 милиард долара. Компанията вече има над 400 служители и хиляди компании по света имат абонамент за продукта й. /БТА", "date": "2019.02.19", "title": "Как изпращането на писма, писани на ръка, създава компания за 1 млрд. долара"}
{"url": "https://www.dnevnik.bg/politika/2019/02/19/3392607_gerb_i_patriotite_deklariraha_che_shte_izkarat_celiia/", "text": "Ще покажем, че сме управляваща коалиция, която ще изпълни управленския мандат независимо от изборната година, в която влязохме\". Това каза лидерът на \"Атака\" и парламентарната група на Обединени патриоти Волен Сидеров след среща днес на управляващата коалиция при премиера Бойко Борисов. Той допълни, че коалицията ще действа така, че да докаже, че парламентаризмът няма алтернатива. \"Да отсъстваш от парламента не е решение дори когато си в опозиция\", каза Сидеров, в коментар  на решението на БСП да напуснат парламента . Той е на мнение, че при липсата на депутатите от левицата някои важни законови промени ще бъдат придвижени по-бързо. \"Българският народ е изпратил всички депутати в парламента да работят. Ако БСП са решили да вървят по свой сценарий, това си е техен проблем\", каза вицепремиерът и лидер на ВМРО Красимир Каракачанов. Той поясни, че въпреки различията партиите в управляващата коалиция имат един ангажимент - формиране на мнозинство. Зам.-председателят на ГЕРБ и ръководител на парламентарната група на партията Цветан Цветанов добави, че ще се наложи депутатите от управляващата коалиция да се откажат от пътувания в чужбина и участие в мисии на ПАСЕ, ОССЕ. Партиите от управляващата коалиция днес са се разбрали да подкрепят  промените в променения Избирателен кодекс . Цветан Цветанов каза, че искането на БСП за формиране на нова Централна избирателна комисия заради изтичането на мандата на сегашната цели смяната на представителите на левицата в комисията, които са избрани в период преди Нинова да е лидер. \"Хубаво е, че ГЕРБ нямаме такъв тоталитарен лидер като Корнелия Нинова, заключи Цветанов. Цветан Цветанов добави, че на срещата е обсъждана и  концепцията за интеграция на ромите , написана от Красимир Каракачанов. Преди няколко дни  той обяви, че ще напусне коалицията , ако документът не бъде приет. Част от текстовете ще бъдат прецизирани и тя ще премине през обществени обсъждания, допълни Цветанов. Каракачанов заяви, че е по-добре трите партии в малката коалиция да се яват заедно на европейските избори. Ако някоя от партиите в нея обаче решала друго, това бил избор, който няма връзка с ангажимента в управляващата коалиция.", "date": "2019.02.19", "title": "ГЕРБ и \"Патриотите\" декларираха, че ще изкарат целия мандат"}
{"url": "https://www.dnevnik.bg/evropa/2019/02/19/3392563_vuglishtni_centrali_v_zapadnite_balkani_struvat_na/", "text": "Европейският съюз трябва да вземе по-строги мерки към 16 електроцентрали в 5 държави от Западните Балкани, защото въглеродният диоксид и микрочастиците, които изхвърлят, са виновни за смъртта на над 3000 души всяка година. Само през 2016 г. остарелите ТЕЦ-ове в Сърбия, Македония, Косово, Босна и Херцеговина и Черна гора са причинили смъртта на 253 души в България. През същата година разходите на българите, свързани с ефекта от вредните емисии на тези централи, са оценени в рамките на 300-700 милиона евро (10-18% от здравните разходи). Това поставя България на шесто място в топ 10 на финансово най-ощетените от тяхната дейност страни. Това се казва в разпространен във вторник в Брюксел доклад  \"Хронично въглищно замърсяване - действията на ЕС в Западните Балкани ще подобрят здравето и икономиките в цяла Европа\" . Зад него стоят пет природозащитни организации: HEAL, CAN Europe, Sandbag, CEE Bankwatch Network и Europe Beyond Coal. В него авторите обясняват, че построените още по времето на комунизма 16 централи с обща мощност 8 гигавата са изхвърлили през 2016 г. толкова серен диоксид, колкото 250 въглищни централи в ЕС с 30 пъти по-голям капацитет (156 гигавата). Само централата в Углевик в Босна и Херцеговина е изхвърлила повече серен диоксид от всички въглищни централи в Германия. Основната причина е използването на евтини и достъпни лигнитни въглища в района, но и слабата реакция на ЕС. Изброените балкански държави членуват от 2005 г. в Договора за енергийна общност, чиято цел е да интегрира енергийния пазар на ЕС със съседите. С него те поеха ангажимент да приложат до 2018 г. мерки за съкращаване на замърсяването и изравняване със стандартите на ЕС. Но задължителните инвестиции в нови заводи или технологии за намаляване на вредните емисии масово се отлагат за друго време, допълва докладът. \"Замърсяването на въздуха не признава граници и продължава да е невидим убиец в Европа\", предупреждава Влатка Маткович Пулич, водещ автор на доклада и отговаряща за енергетиката и здравните проблеми в HEAL. Всяка година, казват авторите, тези балкански централи причиняват още 8000 случая на бронхит при децата (други над 2000 при възрастните) и хронични заболявания, струващи на здравните системи и икономиките между 6.1 и 11.5 милиарда евро. По-голямата част (3.1-5.8 млрд. евро) от тези разходи се падат на страни от ЕС. Децата в ЕС, страдащи от астма, са имали през изследваната 2016 г. общо 36 400 дни с пристъпи (от всички регистрирани 86 200 дни), причинени от балканските въглищни централи. През 2016 г. е пострадала и производителността в Европа - над 3000 настанявания в болници и повече от 1.16 милиона изгубени работни часове за бизнеса в ЕС и на Западните Балкани. Авторите обясняват, че това не са реално регистрирани случаи, а резултати от компютърен модел, използван при изследване замърсяването на въздуха от Световната здравна организация и Европейската агенция за защита на околната среда, както и публично достъпни данни. През 2015 г. призив за мерки за по-чист въздух подписаха няколко здравни института и лекари в Сърбия, според които всеки тераватчас електричество, произведено от въглища, води до средно 24.5 смъртни случая заради мръсен въздух, 225 случая на сърдечно-съдови, дихателни и заболявания на кръвоснабдяването на мозъка, както и 13 288 случая на болни деца в Европа. Моделираните данни бяха още по-тревожни при варианта с енергия от лигнитни въглища, каквито са източниците на 70% от сръбския ток. Авторите предупреждават още, че правителствата в района планират в следващите 10 години да добавят 2.7 гигавата енергийни мощности на въглищни централи, основно благодарение на финансиране от китайски банки. Повечето от тези проекти няма да отговорят на правилата на ЕС за контрол над замърсяването, допълва докладът. Властите отвръщат на подобни твърдения, че икономиките се нуждаят от енергийна сигурност и че новите мощности ще изхвърлят по-малко парникови газове. Досега страните - членки на Договора за енергийна общност, не са били наказвани с глоби, когато не спазят поетите ангажименти.", "date": "2019.02.19", "title": "Въглищни централи на Западните Балкани струват на България до 700 млн. евро годишно"}
{"url": "https://www.dnevnik.bg/evropa/2019/02/19/3392617_evrodeputati_odobriha_pregovori_sus_sasht_za/", "text": "Евродепутати одобриха днес Европейският парламент да започне преговори със САЩ по споразумение за понижаване на митата за промишлени стоки, предаде \"Ройтерс\". Комисията по международна търговия на европарламента подкрепи с 21 на 17 гласа резолюция, насърчаваща 28-те страни членки да подкрепят мандати за преговори, предложени от Европейската комисия. Резолюцията, която ще бъде гласувана в пленарна зала през март, не е задължаваща, но има значение за евентуални преговори със САЩ, предвид че европарламентът трябва да одобри всяка сключена сделка. Крайният текст определя и условия за преговорите: те трябва да включват коли и части за коли, да изключват селското стопанство и да бъдат прекъснати,  ако Вашингтон наложи наказателни мерки , например за вноса на автомобили от ЕС.", "date": "2019.02.19", "title": "Евродепутати одобриха преговори със САЩ за намаляване на митата за промишлени стоки"}
{"url": "https://www.dnevnik.bg/photos/2019/02/19/3392510_fotogaleriia_nai-goliamata_sreshta_na_smurfove_v_sveta/", "text": "Близо 3000 души, облечени като героите от поредицата \"Смърфовете\", се събраха в град Лаухринген, Германия, близо до швейцарската граница. Заедно те успяха да подобрят досегашния рекорд от Книгата на рекордите \"Гинес\" за най-голямата сбирка на смърфове в света.", "date": "2019.02.19", "title": "Фотогалерия: Най-голямата среща на смърфове в света"}
{"url": "https://www.dnevnik.bg/sport/2019/02/19/3392580_izteche_li_vremeto_na_mauricio_sari_v_chelsi_sled/", "text": "Уволнен на сутринта\" (от англ. Sacked in the morning) - такива възгласи се чуваха на \"Стамфорд бридж\" в понеделник вечер, когато  \"Челси\" загуби от \"Манчестър юнайтед\" с 0:2  и отпадна от ФА къп. Носителят на трофея беше детрониран и продължи да изживява трудни времена, като възгласите на феновете бяха срещу мениджъра Маурицио Сари. Веднага след края на мача анализаторът в студиото на BBC Крис Сътън обяви гръмко, че \"Сари няма да бъде мениджър на сините, когато се събуди на следващата сутрин, ако изобщо спи\". Истината е, че времето на Сари изтича, а изглежда, че за момента италианецът не намира начин да промени ситуацията. Още преди двубоя с \"Юнайтед\" в авторитетните британски медии се появи информация, че мениджърът има два мача на разположение, за да спаси поста си. Срещата с \"червените дяволи\" мина, а другия двубой с тежест е неделният финал с \"Манчестър сити\" за Купата на лигата. Ще бъде ли дотогава обаче Сари все още мениджър на \"Челси\"? \"Смятам, че този резултат е плод просто на лош късмет. Ние нямахме никакъв шанс в срещата, защото преди почивката играхме много по-добре от съперника ни. Въпреки това ни вкараха два гола. Погледнах статистиката и видях, че сме изпратили 78 топки в наказателното поле на \"Юнайтед\", а те само 16. Резултатът обаче е 0:2 и това е разликата\", каза Сари след срещата. Италианецът отчете липсата на агресия като основния проблем на сините към този момент. Притеснителен за Сари е и контрастът в представянето на \"Челси\" в момента, сравнено с предходните няколко месеца. Италианецът стартира без загуба в първите си 12 мача и постави редица рекорди. След това обаче \"Челси\" се срина. Показателно е, че след загубата от \"Тотнъм\" на 24 ноември на \"Уембли\" започна и кризата при сините. От тогава \"Челси\" изигра 23 мача, в които загуби осем пъти. В този период сините са отбелязали 18 гола във Висшата лига, което им отрежда девето място в тази класация, получили са 21 попадения (седми в лигата), като същевременно са втори по брой подавания (9300) и трети по притежание на топката (62.3%). Изглежда, че отборът не е достатъчно ефективен и не знае какво да прави, когато има топката в свое притежание. След загубата от \"Юнайтед\" Сари беше попитан дали мисли, че футболистите разбират напълно идеите му. \"Мисля, че не напълно, защото особено през второто полувреме трябваше да боравим по-бързо с топката. Трябва ни и по-добро движение без топка. Когато има пространства, всичко опира до индивидуални действия, но често се играе срещу сгъстена защита, където е от значение движението на топката\", добави Сари. Италианецът все още вярва, че има подкрепата на своите играчи, и е уверен, че \"Челси\" може да излезе от настоящата ситуация. Според него това може да се случи с три или четири поредни загуби. \"Надявам се футболистите да ми вярват, но не мога да съм сигурен. Ние имаме доста добри отношения, но не това е най-важното. По-важно е да играем добре и да постигаме резултати, тогава атмосферата също е добра\", завърши италианецът. Други обаче са на мнение, че италианецът заслужава време и доверие въпреки трудния период. Бившият играч на \"Манчестър юнайтед\" Фил Невил вярва, че двубоят със \"Сити\" е ключов за италианеца. \"Ако спечели трофей в неделя, това ще разсее напрежението и ще подейства много добре на отбора.\" Кои са фаворитите за поста на италианеца четете  тук .", "date": "2019.02.19", "title": "Изтече ли времето на Маурицио Сари в \"Челси\" след загубата от \"Юнайтед\""}
{"url": "https://www.dnevnik.bg/politika/2019/02/19/3392625_nfsb_iska_valeri_simeonov_da_vodi_listata_na/", "text": "Валери Симеонов да води листата на \"Обединени патриоти\", ако има общо явяване на европейски избори, или да води листата на партия НФСБ при самостоятелно явяване, или листата в друга бъдеща коалиция. За това решение на партията съобщи заместник-председателят на НФСБ Борис Ячев. В последните месеци преговорите за общо явяване на \"Обединени патриоти\" бяха в двустранен формат с ВМРО, тъй като на няколко коалиционни съвета липсваше представител на \"Атака\", каза Ячев. Той добави, че за съжаление от няколко седмици тези разговори са станали безрезултатни. За взимането на решението на НФСБ са помогнали \"номинациите на Ангел Джамбазки от знайни и незнайни структури\" и преговорите на \"Атака\" за създаване на \"някакъв консервативен блок\" (с евродепутата Николай Бареков - бел. авт.). Тече номинацията на Валери Симеонов като водач на листа. Ако се стигне до възраждане на разговори в \"Обединени патриоти\" или друга формации, това ще бъде нашето желание за водач на обща листа\", заяви Ячев. Номинацията на Симеонов е подкрепена от партия \"Средна европейска класа\", която също е член на \"Обединени патриоти\", и голяма част от местните организации - Пловдив, Бургас, София, Перник, Враца и т.н. Ячев остави вратичка за продължаване на преговорите с ВМРО и \"Атака\", ако получат покана. На въпрос на \"Дневник\" той обясни, че не смята, че условието Симеонов да води \"патриотична\" листа блокира преговорите въпреки изискването на ВМРО общата листа да се води от евродепутата Ангел Джамбазки. Не смятам, че отделното явяване ще наруши управляващата коалиция, каза още Ячев. Според него ангажиментите на всяка една от трите партии към управляващата коалиция си остават. Това чул и от устата на Красимир Каракачанов и Волен Сидеров на срещата с Цветан Цветанов в Министерския съвет. Въпреки коалиционният съвет сутринта при Бойко Борисов Борис Ячев каза, че НФСБ ще гласуват срещу връщането на начина за изчисляването на преференциите \"Ниският праг на преференциите е нещо, което руши коалиционното доверие и политическо доверие в една партия, като създава излишна политическа мотивация за боричкане в една партийна листа\", каза зам.-председателят на НФСБ.", "date": "2019.02.19", "title": "НФСБ иска Валери Симеонов да води листата на \"патриотите\" или ще се явят сами на евроизбори"}
{"url": "https://www.dnevnik.bg/sviat/2019/02/19/3392598_liderut_na_partiiata_na_merkel_germaniia_triabva_da/", "text": "Русия се опитва да дестабилизира Европа, използвайки по-уязвимите ѝ членки, а събитията в света поставят континента на кръстопът. В тази ситуация е нужно обединена Европа - и особено Германия - да помисли за по-активна международна роля. Това каза в интервю за дигиталното списание  Berlin Policy Journal  лидерът на Християндемократическия съюз (ХДС) Анегрет Крамп-Каренбауер, която пое поста от  канцлера Ангела Меркел  миналата година. \"Външната политика бе това, което ме вкара в политиката\", разказва Крамп-Каренбауер. \"Днес все още има оси, за които трябва да се притесняваме... Нека наречем първата \"европейска ос\". Национален интерес на Германия е да се уверим, че Европа има силата да действа.\" Друга е трансатлантическата, но в момента има \"по-остри\" дискусии между САЩ и Европа и \"особено Германия\", продължава тя. Запазването на съюза обаче е \"по-важно от всякога\", особено при тревогата, че \"според проучване сред германските граждани те сега имат повече доверие на президентите на Русия и дори Китай, отколкото на президента на САЩ\". С Тръмп и с Путин е еднакво трудно Помолена да коментира собствените си думи, че с държавните глави в Белия дом и в Кремъл е еднакво трудно, тя обяснява, че не ги сравнява, и \"независимо от дискусиите\" е много по-близка до САЩ. В сегашния климат обаче \"и двете страни имат собствени предизвикателства\" - от американска страна това е отказът от ангажимент към международни споразумения със значителен ефект върху геополитическите въпроси. Заради случващото се, обяснява тя по-късно в хода на интервюто, е нужно \"Германия и Европа... да поемат по-голяма отговорност,\" тъй като няма изгледи курсът да се промени засега. \"Трябва да се попитаме дали ни стига просто да сме една от най-силните икономики в света, или искаме да поемем повече политическа отговорност.\" \"В контраст с това Русия е много по-голям и много по-значим съсед на Германия, но и по-проблематичен. Русия има собствен дневен ред. И този дневен ред очевидно включва опит за дестабилизиране на Европа и следователно на Германия... да използва по-слабите съседи, за да укрепи собствената си сила.\" Тя обаче е \"много голяма, разнообразна страна с чудесни хора и много голям потенциал\", докато правителството там взема \"драстични, безкомпромисни действия в страната си и отрича правото на други хора на самоопределение\". Не може да се замитат под килима действията ѝ в Грузия, Източна Украйна и анексията на Крим, нито кампаниите за дезинформация и намеса в изборите, казва тя. Освен това санкциите срещу Русия все още нямат алтернатива. \"Не просто голяма Швейцария\" Германия същевременно не може да е просто \"голяма Швейцария\" - тя трябва да поеме по-голяма отговорност за Европа, но и да \"търси баланс\" между различните интереси на по-малките си партньори. Нужна е и по-голяма роля в отбраната и не става дума само за ангажимента да се заделят 2% от БВП за сектора до 2024 г. (какъвто имат страните от НАТО и какъвто Германия няма да изпълни). \"Трябва да обсъждаме киберсигурност, инфраструктура и защита, както и оборудване и човешки ресурси. Няма смисъл да увеличаваш военнослужещите, ако не можеш да ги придвижваш из Европа в извънредни ситуации, защото улиците и мостовете не са пригодни за това.\" Попитана защо е толкова трудно в Германия да се говори открито за външна политика и сигурност, Крамп-Каренбауер отговаря, че \"може би е свързано с историята ни\", но \"времената се промениха.\" \"Германия и Европа са на кръстопът. Искаме ли да имаме независима роля в глобален план? Ако да, трябва да направим по-големи усилия в тази насока - и това важи особено за Германия, особено защото, за разлика от почти всяка друга държава, зависим силно от стабилната международна обстановка за износа си.\" \"Не е целта\" обаче на Германия да има най-силната армия в Европа, макар че, ако способностите ѝ се увеличат, няма опасност страната да стане заплаха. \"Говорим за въоръжените сили, които са в съюзи като НАТО, които са в много отношения силно преплетени с Европа. А и изричната ми цел е да работим за европейска армия дългосрочно.\" \"Северен поток 2\" Крамп-Каренбауер повтори позицията си, че газопроводът \"Северен поток 2\" представлява \"конфликт на интереси\" и е \"проект, започнат преди много време при различно германско правителство.\" Според нея е \"абсолютно основателно да се задава въпросът дали Германия създава твърде силна зависимост от руския газ\" и затова се изграждат терминали за втечнен газ, потенциално от САЩ. Разбира се, партньори като САЩ \"със сигурност преследват собствените си икономически интереси.\" Изграждането на газопровода обаче, реалистично погледнато, е \"неизбежно\" - то не може да се отмени, решенията са взети и трябва да се мисли за договорите и разрешителните.  Заплахите на САЩ за санкции  пък \"не е най-добрият подход към партньори и приятели.\" За Китай \"Китай е един от конкурентите ни, който е икономически успешен, без да споделя социалния ни модел. И това е ново огромно предизвикателство\", обяснява Крамп-Каренбауер, попитана дали Пекин отваря възможности или създава предизвикателства. \"Не ме е страх от Китай. Със сигурност обаче имаме нужда от стратегическа индустриална политика в това състезание между системите.\" \"Ние, европейците, сме на кръстопът. Ако не можем да защитим политиката и ценностите си, рискуваме да станем пионка в игрите на една или друга държава. Имаме нужда от обединена Европа, която има силата да действа.\"", "date": "2019.02.19", "title": "Лидерът на партията на Меркел: Германия трябва да поеме по-голяма отговорност за Европа"}
{"url": "https://www.dnevnik.bg/evropa/2019/02/19/3392630_irlandiia_prizova_horata_da_ne_se_prezapasiavat_s/", "text": "Ирландският вицепремиер призова днес хората да не се  презапасяват  с медикаменти преди излизането на Великобритания от ЕС, тъй като Ирландия има запаси за най-малко осем седмици и ще осигури доставки от други страни от ЕС, предаде \"Ройтерс\". Въпреки голямата си фармацевтична индустрия Ирландия разчита на Великобритания за много лекарства. Някои от тях може да не бъдат одобрени за употреба в ЕС, ако Великобритания напусне на 29 март без сключено споразумение, каза Саймън Ковъни пред радио Ар Ти И. \"Фармацевтите и хората като цяло не трябва да се презапасяват с лекарства, защото самото презапасяване води до проблеми с доставките\", добави той. Ковъни увери, че страната има запаси, които ще стигнат за 8 до 12 седмици. Той говори преди правителствено заседание за одобряване на законодателни инициативи, чрез които Ирландия да се подготви в случай на Брекзит без сделка. Въпреки това ирландското правителство неколкократно каза, че не очаква такъв изход.", "date": "2019.02.19", "title": "Ирландия призова хората да не се презапасяват с лекарства преди Брекзит"}
{"url": "https://www.dnevnik.bg/bulgaria/2019/02/19/3392621_zam-predsedatelite_na_sofiiskiia_gradski_sud_podadoha/", "text": "И тримата заместник-председатели на Софийския градски съд - Десислава Попколева, Даниела Борисова и Албена Ботева - са подали оставки. Това се разбра в началото на днешното заседание на Съдийската колегия на Висшия съдебен съвет. Десислава Попколева освен зам.-председател е изпълняваща функциите председател на СГС повече от година, веднага след като подаде оставка предишният шеф Калоян Топалов, тя ръководи и Гражданското отделение. Даниела Борисова е шеф на Наказателното отделение и разглежда исканията за специални разузнавателни средства (СРС). Албена Ботева оглавява Търговското отделение. Временното ръководство е депозирало оставки седмица след като встъпи в длъжност новоизбрания председател на СГС Алексей Трифонов. Мотивите им са новият председател да сформира екипа си. Мнозинството в Съдийската колегия днес отложи обсъждането на оставките, за да не се \"обезкърви ръководството на съда\". Такъв мотив изложи Драгомир Кояджиков, който посочи, че не е спешно да се разгледат оставките, не бива да се оголва ръководството на съда, преди да е сформирал екип новият председател. Кояджиков бе кадровикът, който предложи преди месец  предварителното изпълнение  на решението за избора на Алексей Трифонов, преди да е разгледал Върховният административен съд по същество жалбата срещу неговия избор. Тогава аргументът на Кояджиков, възприет от мнозинството, беше, че вpeмeннoтo pъĸoвoдcтвo нe e дoбpo зa CГC, нe пoзвoлявa взeмaнe нa opгaнизaциoнни peшeния и ce влoшaвaт пoĸaзaтeлитe в работата на съда.", "date": "2019.02.19", "title": "Зам.-председателите на Софийския градски съд подадоха оставки"}
{"url": "https://www.dnevnik.bg/zdrave/2019/02/19/3392633_strogi_kriterii_za_bolnicite_koito_iskat_da_sa/", "text": "Нови строго определени критерии и правила, на които трябва да отговарят болниците и клиниките, за да могат да получат статут на университетски, предлага здравното министерство. Ведомството е качило в сайта за съгласуване проект за наредба за критериите за определяне на университетски болници. Досега критeриите за университетски болници бяха заложени в изискванията за акредитация на болниците и не бяха толкова стриктно определени. Към момента лечебните заведения, получили положителна акредитационна оценка за обучение на студенти и специализанти, са над 130, отбелязват от здравното министерство. \"Целта на проекта на наредба е за университетски да бъдат определяни само структури, които реално са обвързани с университет и съответно с обучението на студенти, специализанти и докторанти и с осъществяването на научна дейност в по-голяма степен от останалите лечебни заведения, получили одобрение от министъра на здравеопазването за обучение на студенти и специализанти\", се казва в мотивите. За да бъде определена за университетска, многопрофилната болница трябва да има сключен договор с висше училище за обучение на студенти, броят на лекарите, заемащи академична длъжност, да е най-малко 30% от всички медици, наети на трудов договор, а лекарите с титли \"доцент\" или \"професор\", работещи в болницата, да са най-малко 20%. Най-малко 30% от студентите по \"Медицина\", \"Дентална медицина\", \"Фармация\" и \"Здравни грижи\", обучаващи се във висшето училище, трябва през последните 2 години да са провеждали клиничното си обучение в болницата. Има и изискване най-малко 10% от лекарските длъжности в болницата да са за лекари-специализанти, а най-малко пет лица, които са зачислени за редовни докторанти, да провеждат обучението и изследователската си дейност в болницата. Подобни са и изискванията за специализираните болници, които искат да имат права на университетски. За да бъдат определени за университетски отделните клиники, пък трябва броят на лекарите в тях с академична длъжност трябва да е най-малко 60% от всички. Доцентите или професорите пък трябва да са най-малко 10% от хабилитираните. Запазва се изискването и поне 10% от лекарските длъжности да са за специализанти. Трябва да има и най-малко един зачислен редовен докторант. Статутът на университетска болница или клиника ще се дава от Министерския съвет по предложение на здравния министър след искане от съответния ректор на висшето училище.", "date": "2019.02.19", "title": "Строги критерии за болниците, които искат да са университетски, предлага здравното министерство"}
{"url": "https://www.dnevnik.bg/evropa/2019/02/19/3392635_es_dogovori_namaliavane_na_emisiite_ot_kamioni_s_30_do/", "text": "Европейският съюз постигна предварително споразумение за първите конкретни европейски стандарти за намаляване на замърсяването с въглеродни емисии от камиони, предаде \"Асошиейтед прес\". Споразумението, постигнато днес между преговарящи от Европейския парламент и страните членки, предвижда тези емисии да бъдат намалени до 2030 година с 30 процента спрямо сегашните равнища. С тежкотоварни камиони се пренасят над две трети от товарите в блока. Стандартите ще допринесат за борбата с емисиите, както и за спестяване на гориво от транспортните оператори и по-чист въздух за всички европейци, заяви еврокомисарят по въпросите на климата и енергетиката Мигел Ариас Канете. Договорените правила трябва да бъдат формално одобрени, но не се очаква да се натъкнат на политически проблеми. ЕС вече има подобни стандарти за леките коли и вановете.", "date": "2019.02.19", "title": "ЕС договори намаляване на емисиите от камиони с 30% до 2030 г."}
{"url": "https://www.dnevnik.bg/bulgaria/2019/02/19/3392647_galup_nad_polovinata_bulgari_odobriavat_vunshnata/", "text": "Над половината от българите - 60%, одобряват външната политика на Европейския съюз и смятат, че тя има стабилизираща роля. Това сочат резултатите от международното изследване \"В края на годината\" на световната асоциация \"Галъп интернешънъл\", проведено в 57 страни по целия свят. Данните от България показват сериозно одобрение за международната политика на Европейския съюз - 60% срещу 16% са на обратната позиция. Външната политика на САЩ е оценена като положителна от 29% от анкетираните срещу 56%, които са на обратното мнение. По отношение на Русия одобрението по същия показател е 43% срещу 27%. Почти еднакъв дял – съответно 56% и 52% – от 52.4 интервюирани по целия свят имат негативно мнение по отношение на ролята на двете военни суперсили - САЩ и Русия, като само един от четирима вярва, че външната им политика има стабилизиращo въздействие върху международните отношения. Около 2/3 трети от руснаците са убедени, че външната политика на тяхната държава има стабилизиращ ефект. Процентът сред американските граждани по отношение на външната политика на САЩ обаче е значително по-нисък - това отразява дълбоките вътрешни разделения в обществото им, става известно от изследването. В глобален план Европейският съюз се възприема като най-стабилизиращата сила в света. Външната политика на Китай се възприема отрицателно, но не в такава степен, в каквато тази на САЩ и Русия.", "date": "2019.02.19", "title": "\"Галъп\": Над половината българи одобряват външната политика на ЕС"}
{"url": "https://www.dnevnik.bg/analizi/2019/02/19/3392641_bulgariia_stoi_izkljuchitelno_dobre/", "text": "Вече дни наред всички са се вторачили в олелията около Изборния кодекс. Олелия, която всъщност е доста банална и дори леко оперетна. От много време насам преди всички избори се повтаря все едно и също, а за десет години прословутата преференция беше неколкократно въвеждана и отменяна, засилвана и обезсилвана, като участниците често си сменяха позициите според моментните им сметки. (Включително социалистите, които сега замалко да си скъсат ризите в защита на демокрацията.) Развръзката също е стандартна - както винаги, слезе deus ex machina (от Банкя) и разсече драматичния възел. Само дето в края на краищата няма да се промени почти нищо съществено в изборните правила. Така цялата история напомня не за Еврипид, а за двамата шопи, които се питали \"оти ги ручааме жабетата\". На този фон по-запомнящи ми се струват други новини от страната и чужбина, както и няколко случки от реалния живот. Те се навързаха по странен начин в съзнанието ми, след като чух как първите двама в управляващата партия обяснили действията и бездействията си в \"драмата\" с Изборния кодекс.  \"Толкова работа имам. Толкова ми е трудно да прокарам държавата през иглени уши\".  \"Държавата е над всичко. (...) държавата стои изключително добре.\" Да видим сега как стои държавата и за какви \"иглени уши\" става дума. Швейцария обяви конкурс за хакери. Участниците са призовани да дадат най-доброто от себе си, за да пробият новата ѝ система за електронно гласуване. Които успеят, ще получат големи награди. За седмица до петък се бяха регистрирали над 2 хиляди души. В Швейцария има електронно гласуване от 15 години, но сега правителството е избрало този нестандартен начин, за да тества и гарантира сигурността на планирания ъпдейт на системата. А в България? Тук от години ни \"носят от девет дерета вода\", за да ни убеждават, че тая електронна работа няма как да стане, защото е много опасна за изборите и избирателите. (Сякаш ширещите се \"аналогови\" безобразия не са.) И успяха. В конституцията изрично пише, че гласуването е право на всички български граждани, където и да се намират. Но това явно няма значение - вместо да се осигури упражняването му (ако не електронно, поне по пощата), това право непрекъснато се ограничава. И това не е единственият проблем около изборите, за чието решаване пак не се прави нищо. Скоро, например, вписаните в избирателните списъци може да станат повече от живеещите тук пълнолетни българи. Нито дума за професионализиране и департизиране на изборната администрация и избирателните комисии. Или за преброителните центрове. Въобще, не ни трябват никакви хакери - нашата система и без това е хакната. От миналата седмица финландците могат да си купуват предписано от техния лекар лекарство с електронна рецепта в друга държава от ЕС. Е, в България със сигурност няма да могат. ЕК пък току-що обяви, че скоро ще въведе общ формат за обмен на електронни здравни досиета между страните от съюза. България обаче няма да е скоро сред тези страни. Тук миналата седмица се проведе 14-аа национална конференция по електронно здравеопазване. Нещата обаче не са се променили много-много от времето на първата конференция през 2005. След безброй обещания, пропуснати \"крайни срокове\" и десетки похарчени милиони България все още няма електронно здравеопазване. Същото е положението и с електронното правителство. Само дето похарчените там пари са в пъти повече. Миналата седмица Испания обяви, че си поставя за цел до 2035 година да затвори всичките си седем атомни централи като част от плана до 2050-а да произвежда електричеството си изцяло от възобновяеми източници. Разбира се, преходът няма да е лек. Но Испания е една от многото страни, които са тръгнали по този път, като хващат вълната на революционно променящите се и вече реално навлизащи нови технологии в производството и съхранението на енергия, в управлението на нейното потребление. В това време тук се обсъжда \"интегриран план\" за енергетиката и климата, според който споменатите нови технологии са неприложими. Най-иновативното в областта на ВЕИ технологиите са дървата за горене. Залага се на допотопни, но скъпи проекти от миналия век и на перспективата за още 60 години изгаряне на въглища. Да не забравим и \"евтиния\" ток. Накрая всичко ще излезе неизмеримо по-скъпо. Освен нови технологии, са нужни ново мислене и ново образование. В това отношение една от най-впечатляващите новини напоследък са редовните многохилядни протести на ученици и студенти в Белгия с призиви като: \"Правете любов, а не въглероден двуокис\", \"Планетата преди интересите\", \"Променете политиката, а не природата\". Протести с конкретни искания - и с убеждението, че това е последното поколение, което може да направи нещо, преди щетите да станат необратими. Дали тук такива протести са възможни? В много отношения България наистина \"стои\" - на едно място. Или по-скоро в миналото. Не е само заради парите, каквото обяснение често може да се чуе - с напразно похарчените тук милиони други хора на друго място два пъти щяха да направят електронно правителство. Причините са други, а относителната им тежест всеки може да прецени за себе си: - Хитрост и сметкаджийство на дребно, като при Изборния кодекс: всеки гледа да прецака другите (и най-вече избирателите), за да получи някакво предимство; - Далавери на едро: при липса на електронна свързаност в здравеопазването и в управлението, както и от безумни грандомански енергийни проекти, се краде повече и по-лесно; - Обикновена глупост и некадърност, нисък хоризонт на мисленето и на въображението, което стига най-много за обличане на безсилието и сметчиците в засукани празни фрази. Ето това са \"иглените уши\", в които е заседнала държавата. Накрая и случките от живота, които също показват колко \"добре стои\" България. Миналата седмица си купих винетка през приложението на мобилен оператор. Всичко беше точно и бързо. Накрая надпис: \"Изпратихме на мейла Ви потвърждение и фактура за плащането.\" Докато го чаках, реших да проверя на сайта на пътната агенция. И там всичко е точно. И те са ми пратили съобщение. Така вече пети ден си чакам мейлите и фактурата. Две румънски семейства на ски в България. Много им харесало, но няма да дойдат пак. Преди две седмици на влизане през \"Моста на дружбата\" направили всичко възможно, но не успели да си купят винетка. Някъде край Плевен ги глобили. После на магистралата пак ги глобили. Този път защото (като всички) си карали ските в багажника на покрива, което по закон било забранено. В Боровец - трета глоба. 20 минути обикаляли, за да се уверят, че няма знак за забранено паркиране. Като се върнали, ги глобили за неправилно паркиране. \"Всичко ви е прекрасно - и планината, и хотелът. Но сам разбираш - няма да дойда пак, а и няма как да препоръчам на други да дойдат\", казал накрая един от румънците на домакина си. Натъпкали се в колата заедно със ските и си заминали. Завинаги.", "date": "2019.02.19", "title": "България стои изключително добре..."}
{"url": "https://www.dnevnik.bg/sviat/2019/02/19/3392652_surbiia_oficialno_predloji_na_kosovo_da_opredeliat/", "text": "Разграничение\" е официалното предложение на Белград за решаване на косовския въпрос и то включва определянето на демаркационна линия. Това обяви външният министър и вицепремиер на Сърбия Ивица Дачич пред медии в страната, цитиран от телевизиите РТС и N1. Демаркационната линия, за която трябва да се работи, още не е определена, добави Дачич. От друга страна, \"албанците\" (косовските власти) \"мълчат за предложението\" и диалогът за нормализация не е налице, а именно в такъв разговор трябва да се стигне до компромис. Дачич подчерта, че Вашингтон иска компромис и дълготрайно решение за Косово. Според него САЩ са \"по-заинтересовани да видят продължение на диалога между Белград и Прищина, отколкото са Великобритания и Германия\". \"Единствената възможна граница\" В края на миналата година американският президент Доналд Тръмп изпрати на косовския си колега Хашим Тачи писмо, в което каза, че иска да види него и президента Александър Вучич в Белия дом за  подписа на \"историческа сделка\" . По-късно сръбските власти казаха, че също са получили писмо от американския държавен глава. Самият Дачич  предложи \"разграничаване\" с албанците  преди година и половина. Думите, с които го описа, обаче не се изчерпват само с демаркация - идеята включваше и специални действия за сръбските общности и културните светини в Косово, които не са само в северната част на страната. Досега сръбският външен министър отхвърля идеята за демаркация като определяне на границата, като твърдеше, че тъй като Косово не е независима държава, няма как Сърбия да има граница с нея. И в днешното си изявление той използва термина \"линия за разграничаване\" или \"демаркационна линия\". След като Вучич направи подобен коментар, миналата година и  \"министърът за Косово\" Марко Джурич  каза, че \"Сърбия има единствено 111 км граница с Албания и това е единствената граница, която може да съществува\". Междувременно Вучич и Тачи  заговориха през медиите  за нуждата от \"разграничение\", а Тачи предложи \"корекции на границата\", която според регионални издания и експерти щеше да включва размяна на територии и дипломатическо признаване. Планът обаче срещна както вътрешен, така и международен отпор.", "date": "2019.02.19", "title": "Сърбия официално предложи на Косово \"разграничаване\""}
{"url": "https://www.dnevnik.bg/kultura/2019/02/19/3392597_virdjiniia_ulf_poglednata_otvutre/", "text": "Сравнително малко известен факт е, че докато пише известните си произведения като \"Мисис Далауей\", \"Орландо\" и \"Вълните\", Вирджиния Улф редовно води дневник. Писателката се нарежда сред водещите представители на модернизма през ХХ век и е един от първите автори, които използват повествователната техника \"поток на съзнанието\". Книгите й са преведени на над 50 езика и стават основа за създаването на много пиеси, филми и романи. Самата Вирджиния Улф признава, че в дневника пише \"по-бързо и от най-бързата пишеща машина\", а думите й \"препускат безобразно по страниците\". Въпреки че в случая не става дума за характерната за нея добре обмислена и композирана проза, нейните автобиографични записки се смятат за последното от големите й произведения. В \"Дневник на една писателка\", издание на \"Ентусиаст\" (превод: Мариана Неделчева), Вирджиния Улф хвърля светлина върху произведенията си - от първия замисъл до пренаписването и редактирането им. По този начин са обрисувани нейните методи като писател, както и вълненията й при публикуването на нейните книги. Писателката започва да води дневника през 1915 г., когато е на 33-годишна възраст, и продължава до 1941 г. Последната записка в него е четири дни преди да сложи край на живота си, като напълни джобовете си с камъни и се потопи в реката Оуз, която тече близо до дома й. Известно е, че периодично писателката изпада в периоди на депресия. Вирджиния Улф оставя след себе си 26 тома дневници, писани на ръка. Те са редактирани и публикувани 10 години след смъртта й от нейния съпруг Ленард Улф. По неговите думи написаното е твърде лично, за да види бял свят, докато голяма част от споменатите в него хора са още живи. При съставителството на книгата Ленард Улф взима решение да не публикува целите дневници. Изданието се фокусира върху това, което е свързано с писателската й дейност. \"Тя използваше дневника си отчасти както е обичайно, за да запише с какво се занимава и какво си мисли за хората, живота и Вселената. Но го използваше също така и по свой индивидуален начин като писател и творец. В него тя общуваше със себе си във връзка с книгите, които пишеше, или във връзка с бъдещите книги, които имаше намерение да напише. Тя обсъжда ежедневните проблеми, свързани със сюжет и форма, с персонажи и изложение, с които се сблъскваше във всяка една от книгите си, от първия замисъл до писането и пренаписването им\", казва в предговора на книгата Улф. Улф включва и пасажи, в които писателката изпробва в дневника си нови техники, сцени, в които определени разговори и хора оказват въздействие върху нея и някои от записките, в които тя коментира какво чете. \"Настоящата книга хвърля светлина върху намеренията, темите и методите на Вирджиния Улф като писател. Тя създава необичайна психологическа картина на едно творчество, погледнато отвътре\", завършва Ленард Улф. Струва си да спомена, просто за сведение, че творческата сила, която така приятно кипи, когато започнеш да пишеш нова книга, след време се уталожва и вече продължаваш по-спокойно. Прокрадват се съмнения. После се примиряваш. Преди всичко те крепят решимостта да не се отказваш и усещането, че си на път да намериш вярната форма. Напрегната съм. Ще успея ли да развия идеята си както трябва? Сядайки да работя, приличам на човек, който върви по пътя, загледан в ширналото се пред него поле. В тази книга ще пиша само за неща, за които искам да пиша. Но писането е винаги трудно. Искам да кажа, че писането е тържествен акт. Изкуството трябва да се уважава. Това ми дойде наум, докато четях някои от бележките си тук, защото оставиш ли ума си на произвола, той започва да разсъждава егоцентрично, прекалено лично, което ненавиждам. Същевременно у теб трябва да има малко лудешки плам; и за да го отприщиш, в началото може би трябва да действаш хаотично, без да даваш вид, че е така. Чета главите на лудия в \"Мисис Далауей\". Питам се дали книгата щеше да спечели без тях. Но това ми хрумва сега, след като вече съм я овладяла. Винаги чак накрая разбирам как е трябвало да бъде написано цялото. Предполагам, че й липсва единство; но мисля, че е доста добра (седнала до камината, говоря сама на себе си за \"Вълните\"). Дали ще мога да обединя сцените още по-добре? - главно чрез ритъма. За да избегна съкращенията; за да накарам кръвта да тече като порой от край до край - не ми трябват излишъците, до които водят прекъсванията; искам да няма глави; впрочем точно това тук е и постижението ми, ако има такова; наситена и ненакъсана цялост; смяна на сцени, на мисли, на хора, без да се разлее и капка. Ако може да се работи вдъхновено е плавно, ето това е нужно. А на мен кръвта ми започва да се загрява. Но аз все пак ходих до Луис и семейство Кейнс дойдоха на чай; сега, когато знам какво търся, всичко си идва на мястото; писането ми създава чувството за баланс. Ще доплува ли до мен някой нов роман? И ако да, в какъв вид? Знам единствено, че трябва да има диалог: и поезия: и проза: и трите напълно разграничени. Никога повече дебели книги с гъсто изписан текст. Но още не съм получила вдъхновение; и ще чакам; и няма да имам нищо против, ако вдъхновението въобще не дойде; макар да предполагам, че в някой момент отново ще изпадна в познатата възбуда. Не искам да пиша повече проза. Искам да изследвам нови методи за писането на критика. Но мисля, че доказах едно нещо - никога няма да пиша, за да се \"харесам\", няма да се променя; сега съм и завинаги ще бъда господарка на самата себе си.", "date": "2019.02.19", "title": "Вирджиния Улф - едно творчество, погледнато отвътре"}
{"url": "https://www.dnevnik.bg/zdrave/2019/02/19/3392655_nezavurshenite_do_31_mart_proceduri_pred_fonda_za/", "text": "До края на март Център \"Фонд за лечение на деца\" ще разглежда по досегашните правила подадените до него заявления за лечение в чужбина. Неприключилите след това процедури ще се поемат от Националната здравноосигурителна каса (НЗОК), която ще ги довършва по нов ред. Заповедите за подпомагане, издадени до 31 март 2019 г., които не са били изпълнени, ще запазват действието си и ще се изпълняват от НЗОК. Това предвижда проект на постановление на Министерския съвет за закриването на фонда, публикуван от здравното министерство за обществено обсъждане. Закриването на фонда и преминаването на тази дейност към здравната каса залегна в  преходните и заключителни разпоредби  на закона за бюджета на здравната каса. И предизвика  множество притеснения и въпроси . А управляващите многократно увериха, че всичко покривано и плащано досега от фонда ще продължи да се финансира от касата. Постановлението не дава отговор на това какъв ще е новият ред, по който ще се кандидатства пред касата и ще се разглеждат молбите. За това министерството трябва да пусне допълнителни проекти за промени в поднормативни актове. Сегашният проект за постановление само регламентира закриването на фонда от 1 април. Предвижда се функциите, дейността, активите, пасивите, архивът, както и другите права и задължения на Център \"Фонд за лечение на деца\", свързани с организационното и финансово подпомагане за лечение на лица до 18-годишна възраст в страната и чужбина, да се поемат от Националната здравноосигурителна каса. Останалите активи, пасиви, архивът, както и другите права и задължения ще се поемат от Министерството на здравеопазването. От здравното министерство отново декларират в мотивите към проекта, че няма да има намаление в обема на покриваните досега от фонда дейности, лечение, медикаменти и др. \"Със Закона за бюджета на Националната здравноосигурителна каса за 2019 г. е предвидено дейностите, които преминават към НЗОК за администриране, които са дейности извън обхвата на задължителното здравно осигуряване, да бъдат финансирани със средства от трансфери от държавния бюджет чрез бюджета на Министерството на здравеопазването\", се посочва още в становището на ведомството.", "date": "2019.02.19", "title": "Незавършените до 31 март процедури пред фонда за лечение на деца ще преминат към касата"}
{"url": "https://www.dnevnik.bg/sviat/2019/02/19/3392685_burni_sandurs_otnovo_se_kandidatira_za_prezident_na/", "text": "Сенаторът от Върмонт Бърни Сандърс, който бе кандидат на номинацията на демократите на изборите за президент на САЩ през 2016 г., ще се включи и в надпреварата за вота следващата година. Това съобщи самият той в имейл до поддръжници, цитиран от американски медии. Сандърс, който се определя като демократичен социалист и прекара по-голямата част от 30-годишната си кариера като аутсайдер, каза, че целта му е да постигне мисията, която започна с битката за номинацията през 2016 г. Първата му цел ще е да събере 1 млн. души, които уверяват, че са готови да гласуват за него. Все още не е известно къде ще е първото събитие от кампанията му. \"Заедно - вие, аз и нашата кампания от 2016 г. - започнахме политическата революция. Сега е време да завършим тази революция и да приложим визията, за която се борихме\", отбелязва той. Намерението му е да победи държавния глава Доналд Тръмп в опита му да получи още един мандат, тъй като Тръмп е \"най-опасният президент в съвременната американска история\", продължава имейлът. С днешното си изявление 77-годиният Сандърс става поредният демократ, решил да се кандидатира. През 2016 г. той загуби битката за номинацията на Демократическата партия, която бе спечелена от бившия държавен секретар Хилъри Клинтън. Поне четирима други сенатори демократи - Камала Харис от Калифорния,  Елизабет Уорън  от Масачузетс, Кори Букър от Ню Джърси, Кърстин Джилибранд от Ню Йорк и  Ейми Клоубъшар  от Минесота - обявиха, че се включват в битката. Има и няколко по-малко известни кандидати, а вицепрезидентът от времето на Барак Обама,  Джо Байдън , и милиардерът  Майкъл Блумбърг  все още не са взели окончателно решение.", "date": "2019.02.19", "title": "Бърни Сандърс отново се кандидатира за президент на САЩ"}
{"url": "https://www.dnevnik.bg/evropa/2019/02/19/3392689_brjuksel_opredeli_kato_deziformaciia_poslaniiata_v/", "text": "Говорител на Европейската комисия определи като дезинформация кампания, предприета снощи от унгарските власти. Кампанията съдържа плакати, които внушават, че председателят на Европейската комисия Жан-Клод Юнкер и американският бизнесмен от унгарски произход Джордж Сорос  работят за възобновяването на задължителните квоти за мигранти  в ЕС. Еврокомисията се посвети на борба с дезинформацията и този случай не е изключение, каза говорителят. По неговите думи кампанията на унгарското правителство е основана на нелепа теория на конспирацията и е потресаващ отзвукът, който е предизвикала. Няма конспирация - унгарците заслужават факти, а не измислици, добави говорителят. \"Няма никакви планове за въвеждането на хуманитарни визи (за мигранти). Държавите в ЕС решават доколко желаят да приемат законни мигранти\", допълни говорителят. Той уточни, че решенията в ЕС се взимат в присъствието на представители и на Будапеща. Според унгарската правителствена кампания ЕС подготвя действия в ущърб на националната сигурност на Унгария. \"Искат да въведат задължителни квоти за разселване. Искат да отслабят правото на нашите държави да защитават границите си. Ще облекчат имиграцията с мигрантски визи\", се твърди в плакатите от кампанията.", "date": "2019.02.19", "title": "Брюксел определи като дезиформация посланията в кампания на унгарските власти"}
{"url": "https://www.dnevnik.bg/v_pamet/2019/02/19/3392719_pochina_moriakut_ot_prochutata_snimka_s_celuvkata_na/", "text": "На 95-годишна възраст почина Джордж Мендоса, героят на една от най-известните снимки в света - кадърът, на който моряк целува медицинска сестра на площад \"Таймс скуеър\" в Ню Йорк по време на празненствата за края на Втората световна война, съобщи \"Асошиейтед прес\". Той е починал два дни преди да навърши 96 години в старчески дом в Мидълтън, където е живял със 70-годишната си съпруга, е съобщила дъщеря му пред вестник \"Провидънс джърнъл\". Снимката е направена на 14 август 1945 г. - денят на капитулацията на Япония след Втората световна война. В разгара на ликуването на площад \"Таймс скуеър\" матросът Джордж Мендоса придърпва нищо неподозиращата медицинска сестра от стоматологичен кабинет Грета Фридман в страстна целувка, като накланя тялото й назад. Снимката \"Целувката\", направена от фотографа на списание \"Лайф\" Алфред Айзенщат, става една от най-известните снимки на ХХ век - \"Целувката\". Самоличността на двойката от снимката е установена, след като през 1980 г. списание \"Лайф\" призова участниците в сцената да се идентифицират. Появяват се няколко мъже и жени, които твърдят, че целувката им от този ден е била запечатана от Айзенщат, но в крайна сметка историческо проучване установява, че автентичните герои са Мендоса и Фридман. Въпреки интимността, лъхаща от кадъра, двамата са напълно непознати. Медицинската сестра на снимката - Грета Зимър Фридман, е бежанка от Австрия и по време на войната служи на американски кораб-болница. Живяла е в щата Вирджиния и  почина през 2016 г.  на 92-годишна възраст.", "date": "2019.02.19", "title": "Почина морякът от прочутата снимка с целувката на \"Таймс скуеър\""}
{"url": "https://www.dnevnik.bg/bulgaria/2019/02/19/3392724_direktorut_na_gorskoto_stopanstvo_v_kresna_e_uvolnen/", "text": "Директорът на горското стопанство в Кресна инж. Димитър Терзиев е уволнен, а договорът му е прекратен без предизвестие. Причината е бездействие, довело до тежки нарушения в държавните горски територии, съобщава БНР. На фирмата, която е извършвала сондажи по бъдещото трасе на автомагистрала \"Струма\", е връчен акт за нарушение за 15 хил. лв., като е сезирана и окръжната прокуратура в Благоевград. Основание за това е констатираното бездействие, продължило близо две години, довело до неправомерни действия в държавните гори. Дисциплинарни наказания са наложени на още няколко служители в стопанството в Кресна. Проверката , разпоредена от директора на Югозападното държавно предприятие Дамян Дамянов, беше заради  извършените от фирма \"Пътпроект 2000\"  сондажи и други геоложки проучвания в най-трудния участък от автомагистрала \"Струма\"- по източното било на Кресненското дефиле. След репортаж на Би Ти Ви стана известно, че фирмата, изготвила идейния проект, възложен от Агенция \"Пътна инфраструктура\", не е уведомила за това стопанина на гората и не е съгласувала действията си. В резултат на работата на терен с тежка техника са разширени над 2700 метра съществуващи пътища и са прокарани близо 4 километра нови. В момента продължава проверката и в Държавното горско стопанство в Симитли.", "date": "2019.02.19", "title": "Директорът на горското стопанство в Кресна е уволнен"}
{"url": "https://www.dnevnik.bg/sport/2019/02/19/3392726_bfs_globi_skorostno_ljuboslav_penev_s_9000_leva/", "text": "Треньорът на ЦСКА Любослав Пенев е глобен с 9000 лева от Българския футболен съюз (БФС) за  острите си и крайни критики . Решението е \"във връзка с множество сезирания до комисия \"Етика и феърплей\" и Дисциплинарната комисия\", се казва в сайта на БФС. То идва скоростно след извънредно заседание на комисията, след като в понеделник Пенев отправи остри думи към президента на БФС Борислав Михайлов и колегите му в ръководството, както и към съдийството. Треньорът е глобен с 5000 лева \"за нанесени обиди в средствата за масова информация към ръководството на БФС, засягащи човешкото достойнство, етиката и морално-етичните изисквания\". Другата част от глобата е за \"унизителни и обидни изказвания публично, в печатни, телевизионни и електронни медии за честта и достойнството на футболните съдии\". Пенев най-напред заяви, че ЦСКА е бил ощетен при загубата с 0:2 срещу \"Черно море\" във Варна. Той заяви, че съдиите са допуснали груби грешки, които според него са умишлени. След това се изказа остро срещу БФС, като посочи, че  футболният съюз е като \"ябълка, която е изгнила от алкохол и други екстри, но не и от футбол\" . Пенев  заяви, че той е човекът, който може да изчисти българския футбол от тинята . \"Това нещо няма да свърши добре, запомнете. Михайлов каза: \"Ама той  футболът в България е на добро ниво. \" Той не гледа мачове, даже и по телевизията. Даже и репортаж по телевизията. Неговата идея е да пътува по чужбина, напред-назад, евентуално да отиде на някой мач и това е. Както и тия около него. Пътуваме по чужбина, търсим ресторанти, приоритетно с дансинг, и това е\", каза бившият селекционер преди ден. В публикацията в сайта на БФС Пенев е посочен като помощник-треньор на ЦСКА. Това вероятно е свързано с процеса по раздялата на червените с досегашния треньор Нестор Ел Маестро. Миналата година  Пенев беше съперник на Михайлов по време на конгреса в БФС, но загуби тежко .", "date": "2019.02.19", "title": "БФС глоби скоростно Любослав Пенев с 9000 лева"}
{"url": "https://www.dnevnik.bg/zdrave/2019/02/19/3392738_izmamite_s_telk_rabotiat_kato_turgovsko_predpriiatie/", "text": "На много места измамите с пенсии за инвалидност са превърнати в доходоносен бизнес - търговско предприятие, като хора от това престъпно сдружение сами си търсят клиенти. Това обяви днес пред журналисти зам. главният прокурор Иван Гешев, коментирайки поредният разкрит случай на измами, свързани с Трудово-експертни лекарски комисии (ТЕЛК). Тяхна е преценката за това дали човек има право на инвалидна пенсия и каква е степента на увреждането му. Гешев обясни, че докато за две години има 46 досъдебни производства за подобни измами, за по-малко от два месеца - през декември и януари, са образувани 44. Известните случаи до момента са в  Ловеч ,  Търговище , където вече има присъда за лекар - член на ТЕЛК, а в Силистра и Плевен работата продължава. Гешев посочи и принципната схема - лекари издават бележки за несъществуващи хронични заболявания, те се завеждат в Националния осигурителен институт, а пари под формата на инвалидни пенсии се получават от хора, нямащи право на такива. В някои случаи имало напълно здрави хора, а в други такива със завишена степен на инвалидност. Според Гешев проверките до момента показват, че са нужни промени в законодателството, които да дадат повече власт на службите на НОИ да проверяват документите, с които се получават инвалидни пенсии. Главният секретар на МВР старши комисар Ивайло Иванов посочи, че проверките са започнали от областите, където има отпуснати най-много инвалидни пенсии. В област Силистра се оказало, че 30% от население получава такива финансови помощи, а в Софийска област, където проверка върви от вчера, са 15 на сто. От работата на дирекция на полицията, ГДБОП и областните дирекции е установено, че за да се получи инвалидна пенсия в Силистра, са плащани около 600 лева, а във Варна от 1500 до 2500 лева. При операцията във Варна вчера за задържани 45 души, а като обвиняеми са привлечени шестима, сред които петима лекари с различни специалности - травматолог, невролог и рентгенолог. Те са задържани за 72 часа, а утре предстои да бъдат разгледани исканията за постоянен арест. \"90% от хората, които придобиват фалшиви ТЕЛК решения са български граждани, турско говорящи. С роми не са работили. Това е изрично условие - лицето, на което ще се издава това решение, да не бъде ром\", каза директорът на ГДБОП Ивайло Спиридонов. Организатори на схемата са двама братя сирийци, живеещи постоянно във Варна. Единият от тях е лекар, а другият не е, но и двамата са имали за задача да намира хора, които искат да получат инвалидни пенсии. Иван Гешев отбеляза, че докато в Силистра са се търсили основно роми, във Варна лекарите не са искали да работят само с българи. Част от групата е бил и председател на ТЕЛК, който е имал за задача да придвижи издадените по-рано фалшиви документи за болести. При вчерашната операция са извършени 45 претърсвания. При тях у двама от лекарите са намерени около 20 хиляди лева, а в две банкови касети на участници в схемата са открити над 1.6 млн. лв.", "date": "2019.02.19", "title": "Измамите с ТЕЛК работят като търговско предприятие, твърдят от прокуратурата"}
{"url": "https://www.dnevnik.bg/razvlechenie/2019/02/19/3392734_virdjiniia_viard_poema_posta_glaven_dizainer_na_shanel/", "text": "Вирджиния Виард, досегашният заместник художествен директор на \"Шанел\", ще поеме поста главен дизайнер на модната къща след смъртта на Карл Лагерфелд, обяви източник от модната къща, предаде \"Ройтерс\".  Лагерфелд почина на 85 години  във вторник след кратко боледуване и след повече от 50 години на върха на глобалната модна индустрия. В 30-годишната си кариера Виард е плътно до дизайнера и неслучайно често е наричана негова дясна ръка. Тя отговаря за координацията на екипите, работата на отделните специализирани ателиета, избора и доставката на платовете. Включва се в екипа на \"Шанел\" прз 1987 г. - четири години след Лагерфелд, като в началото е стажант в отдела по бродерия. Оттогава насетне двамата са неразделни, когато става въпрос за работа. Преди време дизайнерът казва за нея, цитиран от \"Телеграф\": \"Връзката ни е фундаментална - на дълбока обич и истинско приятелство.\" В края на януари по време на Седмицата на висшата мода в Париж, когато Лагерфелд не се появи да приеме аплодисментите в края на ревюто на \"Шанел\", той помоли Виард да го представлява и да поздрави гостите вместо него.", "date": "2019.02.19", "title": "Вирджиния Виард поема поста главен дизайнер на \"Шанел\""}
{"url": "https://www.dnevnik.bg/evropa/2019/02/19/3392737_germaniia_otchita_rekorden_broi_nezaeti_rabotni_mesta/", "text": "Незаетите работни места в Германия са достигнали исторически максимум в края на 2018 година. Това сочат данни на Института за изследване на заетостта (IAB), цитирани от ДПА. В страната е имало 1.46 милиона свободни работни места през четвъртото тримесечие на 2018 година, сочат данни на института. Това е увеличение с 275 хил. работни места спрямо същото тримесечие на 2017 година и с 221 хил. спрямо третото. \"Наблюдаваме значително увеличение в броя на незаетите места във всички сектори на икономиката\", посочва пазарният изследовател Александер Кубис от института. Редовно провежданото проучване събира данни от 14 500 работодатели, за да представи най-новите данни.", "date": "2019.02.19", "title": "Германия отчита рекорден брой незаети работни места в края на 2018 г."}
{"url": "https://www.dnevnik.bg/politika/2019/02/19/3392721_bsp_niama_da_se_vrushta_v_parlamenta_a_iska/", "text": "Няколко часа след като  ГЕРБ и \"Обединени патриоти\" декларираха, че ще изкарат целия мандат , Изпълнителното бюро на БСП отново обяви, че иска предсрочни парламентарни избори. Депутатите от левицата няма да участват в заседанията на Народното събрание, а щели да обикалят из страната, за да \"решават проблемите на хората\". \"Между 44-ото Народно събрание и парламентаризма не трябва да се слага знак за равенство. Спасението на парламентаризма минава през разпускане на този парламент\", обяви зам.-председателят на парламентарната група на \"БСП за България\" Крум Зарков. Според него коалицията е нестабилна и може да има избори за народни представители и евродепутати в един и същи ден през май. Попитан дали депутатите от БСП ще се върнат в парламента, ако президентът наложи вето на приетите миналата седмица поправки в Изборния кодекс, сред които и отлагането на машинното гласуване, Крум Зарков каза, че ако има вето, ще се решава. Според него новият законопроект на ГЕРБ за \"връщане на преференцията\" е грешка, с която се поправя друга.", "date": "2019.02.19", "title": "БСП няма да се връща в парламента, а иска предсрочни избори"}
{"url": "https://www.dnevnik.bg/v_pamet/2019/02/19/3392728_karl_lagerfeld_-_agent-provokatorut_na_modata/", "text": "Кралят на модата си отиде на 85 години и до последно правеше това, което най-много обичаше. \"Аз съм като модна нимфоманка, която никога не получава оргазъм\", беше един от известните му опити да опише защо не спира да работи. Кариерата на вероятно най-големият професионалист в модния дизайн обхваща последните почти 70 години. Карл Лагерфелд превърна името си в икона благодарение на вярата в свободата и убеждението, че дизайнът \"трябва да диша, защото ако не диша, имам сериозен проблем\". Подписът му стана търговска марка за качество и кураж, а без него модни къщи като Chanel and Fendi изобщо нямаше да са това, което са, написа Ерик Уилсън за сайта Businessoffashion. Модните ревюта нямаше да са същите без неговата фантазия. Той издигна понякога скучноватото дефилиране на манекени по подиума до екстравагантен спектакъл в парижкия Grand Palais. Помните ли, че миналата година декорът включваше морски плаж с прибоя на вълните, на фона на който емблематичните костюми и десени на Chanel изглеждаха безсмъртни? За такъв театрален спектакъл не стигат само милионите, вложени от модните къщи, а на първо място е нужен провокатор с визия.  Без него едва ли щяхме да видим ревю с 265-тонен айсберг (сняг и лед, докарани специално от Швеция) през 2009 г., молът на Chanel от 2014 г. с рафтове, отрупани с над 500 изделия на бранда (от моторна резачка през матраци до бонбони и кетчуп) или излитането на 35-метрова космическа ракета през 2017 г. Като добавим и макета на круизен кораб в спектакъла от миналата година, получаваме достатъчно доказателства, че за Лагерфелд нищо не беше прекалено фантасмагорично, скъпо или декадентско, за да бъде реализирано. Карл-Ото, който стана моден аристократ Карл-Ото Лагерфелд, както е рожденото му име, е германец, роден на 10 септември 1933 г. в градче край Хамбург. Това поне е официалната версия, макар че той години наред твърдеше, че е роден през 1938 г. или през 1935 г. В книгата си The Beautiful Fall (2006) авторката Алиша Дрейк пише, че при пристигането си в Париж преди много години Карл-Ото започнал да преувеличава много подробности от детството си с цел да се представи като германски аристократ. Той променя и изписването на фамилията си от Lagerfeldt на Lagerfeld - от комерсиални съображения, макар да се шегува, че майка му Елизабет предпочитала второто заради по-лесното изписване. Роден е в семейство на цигуларка и заможен директор на компания, внасяла кондензирано мляко от САЩ. Кристиян Лудвиг Ото Лагерфелд преместил семейството в провинцията, за да е по-долеч от войната. Но така също остават и твърде оскъдни данни за ранните години на Карл, по-голямата му сестра Марта Кристиане и доведената сестра Теа от предишен брак на баща му. Много по-късно Лагерфелд описва детството си като мъчително преживяване под непрекъснатите съвети на взискателна майка. Бил е надарен ученик и обичал да рисува (мечтаел си да стане професионален илюстратор), но имал малко приятели. Елизабет често критикувала външния му вид, казвала, че носът му е толкова голям, че се нуждае от завеси за ноздрите и че не бива да пуши, защото ръцете му са твърде грозни. Приятелят-конкурент Ив Сен Лоран Все пак родителите подкрепят артистичните му наклонности и го изпращат в Париж, където почти веднага успява в модните среди. През 1954 г. печели конкурс за дизайн   със скица на палто. В същия конкурс, но в категорията за рокля, печели Ив Сен Лоран. И това е началото на съперничество, продължило с години. В началото двамата всъщност са близк иприятели. Но като Ив Сен Лоран смятал, че е художник, издигнал се във на висшата мода заради внезапната смърт през 1957 г. на Кристиан Дьор, Лагерфелд влиза в този занаят с хладнокръвна прагматичност. Германецът работи три години като асистент на Пиер Балмен (организаторът на споменатия конкурс), след като започва да прави колекции за Patou, Chloé, Krizia, Charles Jourdan, Mario  Valentino . През 1965 г. започва половинвековната връзка на Лагерфелд с Fendi, италианската компания за кожени изделия с продажби за 1.3 млрд. долара през 2017 г. Ив Сен Лоран създаде едноименна компания за популяризиране на френската мода в конфекцията през 60-те години. Собственият лейбъл на Карл Лагерфелд започна да става известен чак през 80-те години. Десетилетия наред той предпочита сътрудничество с различни модни къщи и винаги го е смятал за странично занимание. Основното му е да бъде \"наемник\" в модата. Германска дисциплина в изграждането на образ Германецът бе и доста по-методиченият от двамата в изграждането на собствен имидж. Вталените сака, ризите с висока яка и тесните джинси се превърнаха в негова запазена марка. През 90-те години той дори се подложи на диета, за да свали 45 килограма и да се вмъкне в силуета на рок звезда, който стана толкова популярен, че дори го постави като лого върху тениски, чанти и продукти на Fendi. Ив Сен Лоран почина през 2008 г., а успехът на Лагерфелд в Chanel му донесе допълнително увереност да експериментира отново и отново и да пробва навлизане в територии, за които дизайнери от неговия калибър дори не се замислят (например колекция за H&M). От началото на новия век той бе обект на поне три документални биографични филма и няколко книги, сред които и такива с негови цитати и съвети за диета. Той самият снимаше рекламните си кампании и режисираше късометражни филми. В Chanelразполагаше с творческа свобода и финансови ресурси сам да открива и привлича таланти. По негово настояване компанията започна да придобива специализирани френски ателиета за бродерия, пера и изкуствени цветя, ръкавици и дантела. \"Логото е дшеното есперанто на маркетинга, лукса и бизнеса\", казваше Лагерфелд и в значителна степен заради него знакът СС днес е разпознаваема от Куба до Дубай. Лагерфелд предизвикваше и емоции и критики с откровените си изказвания, но оставаше недосегаем за последиците от тях. Той е критикувал Ангела Меркел, политиката на отворени врати за мигрантите от Близкия изток и сравняването ѝ с Холокоста. Вечният дизайнер Често е казвал, че работата е единствената му любов през целия му живот. \"Няма тайнство в живота. Единствената тайна е работата. Свърши това, което се очака от теб, и може би ще с иживял достойно. Не пий. Не пуши. Не взимай наркотици... Всичко това помага.\" Той винаги е бил възприеман (и умишлено създаваше такъв образ) на \"дизайнер доживот\". \"Защо да спирам работа\", отвърна той веднъж на журналистите. \"Ако се пенсионирам, ще умра и всичко ще приключи.\" Изключително продължителната му кариера и успех се дължат и на това, че той запази дистанция от бизнес страната на модата. Заявявал е, че никога няма да обсъжда данните за продажби и бюджетите. \"Аз съм наемник дори в собствения ми бизнес\", каза Лагерфелд преди време за Би Би Си. \"В известен смисъл аз управлявам собствената си марионетка, собствената си кукла. Това е нещо което лично аз контролирам\", допълни той възгледите си по този въпрос пред \"Ню Йорк таймс\". Това го освобождаваше от финансови отговорности и му даваше свобода да твори. И да го прави така, че да накара хората да мечтаят за дрехите му. \"Създадохме продукт, от който никой не се нуждае, но който хората искат. Ако ти трябва стара грозна кола, може да почакаш, но не и ако искаш нещо ново и модно.\" Докато по-млади колеги се оплакваха от творческа умора, той правеше дизайн на хотелски стаи, видео игри, шлемове за мотористи, за БМВ, козметична серия и рекламна кампания за сладоледите Magnum. Без да се притеснява да присъства едновременно в света на поп културата и на висшата мода и дизайн. Лагерфелд бе казвал, че има ум като \"Гугъл\". Което добре описва ненаситното му любопитство към всичко, защото знаеше, че добри или лоши, много неща в живота ни директно влияят върху модата. Няколкото му къщи и апартаменти, включително в Париж, Биариц и Сен-Тропе, са пълни с исторически книги и биографии, всякакъв вид музика и достойни за музей колекции от произведения на изкуството и мебели. \"В модата нещата се случват мното бързо. Понякога тя реагира на живота и времената, в които живеем, с възможно най-висока скорост, докато при колите, дизайна или архитектурата това отнема години.\" Връзката му с Chanel остави най-дълбок отпечатък. \"Хората са склонни да забравят, че навремето Chanel беше една износена стара шапка, която носеха единствено дъпругите на парижки лекари. Но модата е за днешния ни ден. И няма проблем да вземеш една идея от миналото, само че ако просто я повториш, никой няма да я иска.\" След което с намигване без носталгия и доза интелигентен хумор започна да използва класическите кройки на марката, но ушити от деним, или пък комбинира елегантни панталони с маратонки.", "date": "2019.02.19", "title": "Карл Лагерфелд - агент-провокаторът на модата"}
{"url": "https://www.dnevnik.bg/biznes/2019/02/19/3392694_odit_pokaza_narusheniia_v_poruchki_i_upravlenie_na/", "text": "Нарушения в управлението на имоти и провеждането на обществени поръчки откриват одитори на Сметната палата при прегледа на дружеството за периода 2015-2016 г. От него се вижда още, че във всяка от двете години дружеството добавя по нови 100 хил. лв. към задълженията си, за да нараснат до 57 млн. лв. през 2017 г. Одитът е публикуван на сайта на палатата. В доклада се посочва, че за част от имотите дружеството не разполага с документи за собственост, а пък други, включени в баланса му, са публична държавна собственост и не би трябвало да са там. Одиторите са се натъкнали още на отдаване под наем на недвижими имоти на хора, които не са на трудов договор в компанията. Последното се отнася до отдаване под наем на ведомствени жилища. Пропуски са установени и при оценяването на имоти. По оценки на Сметната палата дружеството към момента на одита е притежавало 831 имота за общо 17.1 млн. лв. Проверката на възлагането на обществени поръчки е показало в някои случаи ограничаване на кръга на потенциалните участници, допускане на участници до следващ етап, въпреки че подадени от тях документи не съответстват на условията, избран участник, който не отговаря на предварително поставените изисквания на възложителя. През одитирания период освен това са направени разходи за доставки и услуги, без да е проведена обществена поръчка, макар че това се налага. Разходите са за доставка на гориво, ремонт, поддръжка и резервни части, доставка, монтаж, финансови и застрахователни услуги. В частта за приходите и разходите одиторите отчитат, че през втората разглеждана от тях година - 2016 г., спрямо предходната има повишение съобразно плана за годината, но спрямо заложеното в стратегията за оздравяване, която обхваща периода 2015-2022 г., се наблюдава спад. Данните показват, че общите приходи през 2017 г., сравнени с общите приходи през 2014 г., намаляват с 18.67 на сто. За същия период общите разходите намаляват с 25.65 на сто. От съществено значение е фактът, че през показания период темпът на намаляване на разходите изпреварва темпа на намаляване на приходите на дружеството, посочват одиторите. И през двете разглеждани години задълженията нарастват с 100 хил. лв. годишно, като най-големите от тях са към свързани дружества. Към 2017 г. общо дълговете достигат 57.1 млн. лв.", "date": "2019.02.19", "title": "Одит показа нарушения в поръчки и управление на имоти в \"БДЖ - Товарни превози\""}
{"url": "https://www.dnevnik.bg/kultura/2019/02/19/3392725_godishninata_na_radichkov_shte_bude_otbeliazana_s/", "text": "Събитията по случай 90-годишнината от рождението на Йордан Радичков ще продължат през месец март в София под надслов \"Радичкови дни\", съобщават от издателство \"Нике\". На    в театралния салон на Столичната библиотека ще бъде поставено началото на първия по рода си фестивал на радиотеатъра \"Радио Радичков\". Той ще протече в рамките на 5 дни, а така ще се отбележи и 80-годишнината от създаването на радиотеатъра към БНР. Специални гости на събитието ще бъдат Иван Добчев, Антон Радичев, Митко Новков и Юри Статков. По драматизациите на Радичков са работили артисти от различни поколения, сред които Константин Коцев, Велко Кънев, Григор Вачков, Никола Анастасов, Стоянка Мутафова, Васил Михайлов, Антон Радичев. Посетителите на събитието ще имат възможност да се срещнат с някои от участниците в пиесите, които ще представят своя личен опит с драматурга Радичков, впечатленията си от театралните текстове на автора и истории от работния процес през годините. В програмата са включени известни пиеси като \"Лазарица\" с Григор Вачков, \"Януари\" и \"Суматоха\", в която участват Стоянка Мутафова, Антон Радичев, Васил Михайлов и Стефан Мавродиев. Слушателите ще могат да чуят и драматизацията по романа \"Всички и никой\" и специално писаната за радиопиеса \"Добродушните смокове\" с гласа на самия автор. На  часа в Cosmos Coworking Camp ще бъде представено новото издание на пътеписа на Радичков за Сибир \"Неосветените дворове\". Книгата не се е появявала като самостоятелно издание в последните 40 години. Тя е смятана за едно от най-важните произведения в творчеството на автора и е едно от първите български заглавия, издадени от най-престижното френско издателство Gallimar. Към премиерата ще има безплатна прожекция на документалния филм за автора \"Черкаски хроники\". Посетителите ще могат да разгледат и изложбата на художника София Попйорданова със селекция от илюстрации, включени в излезлите през януари месец записки на автора от Сибир \"Сибирски тетрадки\". \"Неосветените дворове\" разказва за пътуванията на Йордан Радичков из сибирските земи през 1963 г., когато писателят прекарва месеци в изследване на различни кътчета – от най-развитите индустриално региони до безлюдни места. А срещата му със сибирски шаман оставя трайна следа в творчеството на Радичков и авторът често пъти се връща към думите на шамана: \"Бог е един, религиите са различни; може и да го има, може и да го няма – не трябва да говорим. Трябва така да живеем, все едно че има бог. И ако не вярваме в него, да бъдем честни – е, това е вече самият бог. Вярата е като кладенеца, различни хора пият от нея, а водата в кладенеца винаги си остава една и съща.\" \"Радичковите дни\" ще приключат с първата научна конференция, посветена на творчеството на автора. Тя ще се проведе на  часа в театралното студио на \"@лма @лтер\" в Софийския университет \"Св. Климент Охридски\". В нея ще се включат проф. Инна Пелева, Иван Ланджев, Николай Петков, Маргарита Младенова, Иван Добчев и проф. Георги Каприев. Конференцията е отворена за всички посетители. 6.03. - 18.30 часа: \"Лазарица\" (1979 г.), реж. Младен Киселов, Юри Статков. 7.03 - 18.30 часа: \"Всички и никой\" (1979 г.), реж. Юри Статков. 11.03 - 18.30 часа: \"Януари\" (1989 г.), реж. Иван Добчев. 13.03 - 18.30 часа: \"Добродушните смокове\" (1995 г.), реж. Иван Добчев. 14.03 - 18.30 часа: \"Суматоха\" (2008 г.), реж. Асен Шопов. 15.03 - 19.00 часа (Cosmos Coworking Camp) Представяне на \"Неосветените дворове\" и изложбите на София Попйорданова и снимките на автора от Сибир с прожекция на филма \"Черкаски хроники\", вход свободен. 16.03 - 14.00 часа (Cosmos Coworking Camp) Прожекция на филма \"Черкаски хроники\", вход: 5 лева 17.03 - 18.00 часа (Cosmos Coworking Camp) Прожекция на филма \"Черкаски хроники\", вход: 5 лева 28.03 - 10.00 часа (Театрален салон @лма @лтер)", "date": "2019.02.19", "title": "Годишнината на Радичков ще бъде отбелязана с фестивал на радиотеатъра"}
{"url": "https://www.dnevnik.bg/sport/2019/02/19/3391901_ima_li_motivaciia_gospodin_suvurshenstvo_da_produlji/", "text": "Как се определя най-великият състезател за всички времена? И редно ли е две отделни епохи да бъдат сравнявани? Подобни въпроси отдавна се задават в алпийските ски, където феноменът Марсел Хиршер властва вече близо десетилетие. Австриецът, който с право е наричан Господин Съвършенство, е на път да спечели за осма поредна година Големия кристален глобус в Световната купа. В историята на спорта никой не е постигал подобно нещо. В ските обаче мерилото за величие отдавна се определя от числото 86. Толкова е рекордният брой победи на Ингемар Стенмарк. И след  отказването на Линдзи Вон  (82 победи) именно Хиршер е най-близо до постижението на легендарния швед със своите 68 победи, засега. По-значимо ли е да имаш 86 победи, или да властваш в спорта в продължение на осем години - отговорът не е еднозначен. За сравнение - Стенмарк има само три големи кристални глобуса, но и по негово време правилата са различни. Стенмарк се състезаваше във времето, когато ските бяха много по-дълги и това правеше късия завой буквално невъзможен. В момента обаче ските за техничните дисциплини са около 165-170 см, което позволява на Хиршер и останалите специалисти да описват криви, невъзможни преди това. Логично и скоростта постоянно се увеличава. Освен това след трите поредни титли на Стенмарк (1976-1978) правилата бяха променени и за генералното класиране се зачитаха само три слалома и три гигантски слалома, което не даваше много шансове на шведа да спори с останалите. Кажи ми съперниците си, за да ти кажа кой си Във всеки спорт величието на един състезател се определя от качеството на неговата конкуренция. Трудно е различните епохи да бъдат сравнявани, но е факт, че всяка една генерация е по-силна или по-слаба. По времето на Стенмарк в Световната купа той има за съперници величия от ранга на Густаво Тьони, Франц Кламер, Ханзи Хинтерзеер, а по-късно Андреас Венцел, близнаците Стив и Фил Маре, Марк Жирардели и Пирмин Цурбриген. Всеки от тях освен многобройните си титли има между 20 и 40 победи в Световната купа. Още един показателен факт за качеството на поколението между 70-те и края на 80-те години. Хиршер, който е смятан за най-големия талант, появявал се изобщо в последните 30 години, хвана времето на подмяна на поколенията в много отбори. При неговото влизане Бенямин Райх и Ивица Костелич вече бяха в края на кариерите си. Освен това липсата на доминатор в слалома и гигантския слалом даваше предимство на специалистите в скоростните дисциплини, които по-често печелеха Големия кристален глобус. От съперниците на Хиршер на пръстите на едната ръка се броят скиорите с повече от 20 победи в Световната купа (Аксел Лунд Свиндал, Шетил Янсруд и Алекси Пинтюро). Само  Свиндал  пък е печелил генералното класиране освен Хиршер, като това стана преди 10 г., във втория сезон на австриеца в Световната купа. Въпрос на мотивация \"Поставям Марсел на едно ниво със Стенмарк. Той е невероятен талант и със сигурност не отстъпва по нищо на Ингемар. Той може да изравни неговите победи в Световната купа и дори да ги надмине, но не знам дали иска. При всички положения вече е много близо\", каза шефът на Австрийската федерация по ски Петер Шрокснадел. \"Това, което го прави специален е, че не се интересува от това, което е постигнал дотук. Познавам го отдавна и си остава същото момче, което просто мисли за следващото състезание. За него е най-важно да спечели следващия старт, спира да мисли за настоящия в момента, когато пресече финала\", добавя шефът на федерацията. След световното първенство в Оре, където Хиршер  спечели трета поредна титла в слалома  и се изравни със Стенмарк, се заговори, че той може да се откаже още на 30-годишна възраст. Австриецът ще навърши 30 на 2 март. \"Може да спра със ските, но до края на сезона има още десет старта. След това ще си взема почивка и ще помисля, тогава нещата ще бъдат по-ясни, отколкото сега\", каза Хиршер. В Оре австриецът взе общо седма световна титла, което го изравни с легендата Тони Зайлер, а в спорта той е печелил всичко, след като триумфира с две титли на олимпийските игри в Пьонгчанг през 2018 г. Носителят на Големия кристален глобус в Световната купа за последните седем сезона ще участва и в Банско през уикенда. Той ще се състезава в гигантския слалом на 24 февруари.", "date": "2019.02.19", "title": "Има ли мотивация Господин Съвършенство да продължи към върховете в алпийските ски"}
{"url": "https://www.dnevnik.bg/sviat/2019/02/19/3392654_pochina_dizainerut_karl_lagerfeld/", "text": "Легендарният германски дизайнер Карл Лагерфелд е починал на 85-годишна възраст, съобщават френският в. \"Фигаро\" и други медии. Лагерфелд е починал тази сутрин в Париж. Вчера е бил хоспитализиран по спешност според сп. Paris Match. Роден през 1933 г. в Хамбург, Лагерфелд работеше за \"Шанел\" и бе творчески директор на модния гигант. Същата длъжност заемаше и в италианската модна къща \"Фенди\". \"Ройтерс\" съобщи, че говорител на \"Шанел\" все още не е коментирал информацията, но източник, близък до компанията, е потвърдил смъртта му. Освен в тази роля в Западна Европа той бе известен като фотограф и карикатурист. В началото на януари по време на Седмицата на висшата мода в Париж  той не се появи на финала на ревюто на \"Шанел\" , за да приеме обичайните овации. Тогава марката обяви, че той се е почувствал изморен и е помолил Вирджиния Виард, директор на творческото студио на модната къща, да го представлява и поздрави гостите. Дълги години  около истинската възраст  на дизайнера витае мистерия заради наличието на три основни версии за нея. По официални данни от църковния регистър в Хамбург Карл Ото Лагерфелдт е роден на 10 септември 1933 г., но объркването идва от майка му, която след това вписва друга година, а самият той се шегува, че е роден друга, писа преди време \"Телеграф\". Лагерфелд израства в заможно семейство на майка германка и баща, който въвежда по онова време кондензираното мляко. Заради бизнеса на бащата и интересите от него семейството остава защитено от несгодите на Втората световна война. Така Лагерфелд завършва частно училище, а след това продължава висшето си образование с рисуване и история на изкуството в Париж. През 50-те години започва да работи като асистент за различни модни дизайнери, сред които Пиер Балмен. Прави и първите си самостоятелни колекции, а след това се премества в екипа на луксозната модна марка Tiziani в Рим. Оттам започват и по-голямата част от контактите му със знаменитостите от света на киното и музиката. По това време легендарната Елизабет Тейлър е почитател на Tiziani, каквито са също Джина Лолобриджида и Дорис Дюк. По средата на 60-те години започва работа като дизайнер на свободна практика за френската модна къща Chloe, която постепенно включва все повече негови модели в колекциите си и в крайна сметка го взима за основен дизайнер. През 1967 г. е вече част от състава на \"Фенди\". През 1983 - десет години след смъртта на Коко Шанел, става основен дизайнер на \"Шанел\". През първия му сезон там се носят слухове, че работи по 16 часа на ден и че го прави с удоволствие. Остава начело на модната къща за рекордните 36 години и не слиза от върховете на модната критика с пищните и зрелищни ревюта-спектакли, които представя, особено през последните години. ", "date": "2019.02.19", "title": "Почина дизайнерът Карл Лагерфелд"}
{"url": "https://www.dnevnik.bg/bulgaria/2019/02/19/3392883_cecka_cacheva_poluchi_tri_predlojeniia_za_evropeiski/", "text": "Двама прокурори и един съдия продължават в надпреварата за европейски прокурор от България. Комисията по подбора на кандидатите за длъжността предложи на министъра на правосъдието Цецка Цачева прокурор Десислава Пиронева, прокурор Светлана Шопова-Колева и съдия Теодора Георгиева за участие в надпреварата за поста, съобщиха от правосъдното министерство. Процедурата по подбора премина през два етапа – проверка по допустимост на кандидатите въз основа на представените от тях документи и публично изслушване на допуснатите кандидати, проведено вчера. До 13 март Цачева трябва да внесе трите предложения в Министерския съвет, след което одобрените кандидатури ще бъдат изпратени на секретариата на Комитета по подбора в Брюксел в срок до 31 март. Съгласно Регламента за създаване на Европейската прокуратура, трите кандидатури, излъчени от българската страна, ще бъдат разгледани от Комитета по подбора, като и тримата ще преминат присъствено изслушване. След разглеждането на кандидатурите и изслушването, Комитетът по подбора ще изготви становище за квалификацията на кандидатите и ще посочи дали те отговарят на условията от регламента. Комитетът ще класира кандидатите според тяхната квалификация и опит, за да укаже реда на предпочитане. След получаване на обоснованото становище на Комитета, включително на списъка с класирането, Съветът на ЕС, като действа с обикновено мнозинство, ще избере и назначи един от кандидатите за европейски прокурор от България.", "date": "2019.02.19", "title": "Цецка Цачева получи три предложения за европейски прокурор от България"}
{"url": "https://www.dnevnik.bg/sport/2019/02/19/3392871_cska_sukrati_avansa_na_ludogorec_sled_mach_s_novi/", "text": "ЦСКА се доближи на пет точки до шампиона \"Лудогорец\" след победа над \"Ботев\" (Враца) с 2:1. Червените се наложиха на своя \"Българска армия\" в мач, който беше белязан от нова съдийска грешка. След като през уикенда тимът се оплака, че е потърпевш от съдийски отсъждания във Варна, този път още в 11-ата минута съдията Станислав Ставров не даде дузпа за гостите от Враца за игра с ръка на Ангел Лясков. Това се случи при резултат 0:0. След почивката потърпевши от спорни решения бяха и червените, които не получиха дузпа, а атака на Мауридес беше спряна след несъществуваща засада. Точни за успеха на ЦСКА бяха Едвин Джеси в 48-ата и Али Соу в 56-ата минута. За \"Ботев\" се разписа Стоев в 89-ата минута с красиво изпълнение от воле. Няколко часа по-рано шампионът \"Лудогорец\" допусна нова грешна стъпка, след като завърши  1:1 с \"Ботев\" (Пловдив) вкъщи . За ЦСКА това беше първа победа през 2019 г. и първи успех за новия треньор Любослав Пенев. Преди мача стана ясно, че треньорът е  глобен с 9 хиляди лева от Дисциплинарната комисия към БФС , след като в понеделник Пенев отправи остри думи към президента на БФС Борислав Михайлов и колегите му в ръководството, както и към съдийството. Недоволен от представянето на своите играчи Любослав Пенев смени двамата си крайни защитници от двубоя с \"Черно море\". Иван Турицов дебютира за първия тим, а Ангел Лясков също получи шанс да играе от първата минута вместо наказания Жанио Бикел. Евандро пък започна на мястото на Енрике Рафаел. \"Ботев\" (Враца) беше без типичен нападател, като Емил Стоев започна на върха на атаката. С бързината си обаче той постоянно тормозеше защитата на червените. Още в 11-ата минута дойде най-интересната ситуация с участието именно на Стоев. Той нахлу в наказателното поле и стреля силно, но топката се отби от Ангел Лясков и излезе в корнер. Врачани имаха претенции за дузпа, а повторенията показаха, че топката среща лявата ръка на защитника, която беше вдигната на нивото на главата му. Въпреки претенциите на гостите съдията Станислав Ставров беше категоричен, че дузпа няма. ЦСКА държеше топката в по-голяма част от първата част, но така и не успяваше да стигне близо до наказателното поле на \"Ботев\". Футболистите на Любослав Пенев си подаваха повече по ширината на терена или центрираха топката, но без това да носи много опасности за гостите. Най-доброто положение пропусна Тиаго Родригеш, който стреля над вратата. Малко по-късно \"Ботев\" отговори след грешка на Божидар Чорбаджийски. Централният бранител върна неразчетено топката към вратаря Черниаускас, а Стоев пресече, но не успя да отправи удар, след като латвиецът успя да излезе навреме. До края на първата част ЦСКА беше по-активният тим, но не стигна до гол. Червените се ограничиха с няколко изстрела от далечно разстояние, един от тях избит от Костов. След паузата ЦСКА продължи да действа по-напористо и се нуждаеше само от три минути, за да открие резултата. Тиаго изведе Джеси зад гърба на левия бранител Васев, ганаецът напредна и с удар с левия крак преодоля вратаря – 1:0. Голът стъписа футболистите на \"Ботев\", които вече по-трудно успяваха да стигат до наказателното поле на червените. В 56-ата минута врачани допуснаха и второ попадение, дошло след груба грешка в защита. Тиаго се отчете с втора асистенция, центрирайки от пряк свободен удар, а Али Соу беше оставен непокрит и се разписа с глава. За габонския нападател това беше четвърто попадение от началото на сезона. Той се разписа и в първия мач с \"Ботев\". При аванс от два гола за червените вече беше лесно да действат на контраатака, като получиха и пространства в полето на \"Ботев\". С няколко пропуска обаче се отчетоха Евандро и Джеси. След 75-ата минута \"Ботев\" се впусна в атака, решавайки че няма какво да губи. Гостите стигнаха до гол само минута преди края на редовното време, когато Емил Стоев се разписа с красив удар от въздуха. Той засече от воле центриране на Андреас Васев. Усетили колебанията на домакините футболистите на \"Ботев\" заиграха още по-смело. Това обаче отвори пространства в тяхната защита, които дадоха шансове на ЦСКА. В добавеното време съдията Ставров взе нови спорни решения, след като спря Мауридес с несъществуваща засада, когато бразилецът стартира зад центъра. След това не даде и дузпа при нарушение срещу централния нападател на ЦСКА.", "date": "2019.02.19", "title": "ЦСКА съкрати аванса на \"Лудогорец\" след мач с нови съдийски грешки"}
{"url": "https://www.dnevnik.bg/analizi/2019/02/19/3392540_stranniiat_sluchai_na_konstantin_kamenarov/", "text": "Сред вихъра от подвизи на парламентарното мнозинство в гласенето на изборните правила потъва без внимание един съдебен процес, който има значение не само за подсъдимия. Делото е на генералния директор на Българската национална телевизия, който  обжалва на втора инстанция условната присъда  на Софийския районен съд от 1 година и 3 месеца за шофиране след употреба на алкохол. В понеделник съставът на Софийския градски съд отложи за пореден път делото заради неявяване на Константин Каменаров, който е представил болничен лист (от 14 до 22 февруари). Напразно се яви свидетелката д-р Иванова, която бе призована именно по искане на защитата и разпитът й се отложи. Този коментар не поставя под съмнение заболяването на Каменаров. Но болничният лист бе придружен с изричното желание на подсъдимия да участва в съдебното заседание. Прокурорът и защитата единодушно поискаха да не се дава ход на делото, защото ако то бъде приключено в отсъствието на Каменаров, това би било съществено процесуално нарушение, тъй като той е заявил желание да присъства. И съдът прие, че Това всъщност е четвъртото или петото неявяване на Каменаров в съда. Делото в Софийския градски съд започна през май 2018 г. и можеше да приключи за две съдебни заседания, ако той не отсъстваше. В началото посочи като пречка заетостта си с участието на БНТ в Евровизия. След това - ангажименти с подготовката на отразяването на световното първенство по футбол. През октомври не се яви по друга причина, но даде съгласие съдебното заседание да се състои без него. През ноември заради заболяване на адвоката му Каменаров прецени, че няма да се яви без защитника си. Съдът обаче този път го глоби с максималния размер на санкцията - 1000 лв. и го предупреди, че е на границата на злоупотреба с право и че съдът ще реши делото му в негово отсъствие. През януари най-сетне дойде в съдебна зала, но защитата поиска изслушване на лекарката, която е извършила изследването на кръвната проба . Ввчера свидетелката дойде, но Каменаров го нямаше. И заболяването му отложи делото за 13 март. Всичко това е в рамките на процесуалния закон, но заслужава внимание, защото е предизвикано до голяма степен от поведението на подсъдимия. А в случая той е генерален директор на националната телевизия. И Според Закона за радиото и телевизията членове на управата на БНТ и БНР, какъвто е и генералният директор, не могат да бъдат лица, осъждани за умишлени престъпления от общ характер. Taĸa, aĸo присъдата на Каменаров влезе в сила - при потвърждаване от СГС, той ще попадне в хипотезата на несъвместимост и ще трябва да напусне поста. В случая не е от значение дали наложеното от съда наказание \"лишаване от свобода\" ще бъде условно или ефективно. Ако обаче бъде наказан с пробация или глоба, той ще може да запази поста си. Това означава, че в момента БНТ се управлява от генерален директор, чието най-близко бъдеще не подлежи на прогноза. Освен че работи в тази несигурна ситуация - потенциален източник на стрес, той взема решения, които може да се наложи да не изпълнява. БНТ е телевизията, която се издържа с обществен ресурс, би следвало да се отличава от останалите телевизии и част от предаванията все още оцеляват независимо от усилията на програмния директор Емил Кошлуков да се разправи с територии на публицистика и културна тематика. Така че трудно е да бъде отминаван с махване на ръка фактът, че обществената телевизия се управлява от генерален директор с неясна съдба - и заради обективните постижения на редица предавания, и заради фалшивите внушения на други. Странно е, че Каменаров не иска процесът да приключи по-бързо, а го бави чрез процедурни възможности. Може би се опасява от потвърждение на присъдата, а докато отлага - мандатът му тече. Ако тази инстанция обяви различна присъда от първата, прокуратурата може да протестира пред Върховния касационен съд като последна инстанция, което също ще позволи на Каменаров да довърши целия период на генерален директор. Съвсем настрана оставям етичния проблем - че публична личност си позволява  да хваща кормилото след употреба на алкохол . Независимо от количеството и комбинацията със \"златен корен\", разтворен в етилов алкохол (обяснението на Каменаров за наличието на 1,6 промила в кръвта). И колкото и наложителни да са били обстоятелствата.", "date": "2019.02.19", "title": "Странният случай на Константин Каменаров"}
{"url": "https://www.dnevnik.bg/evropa/2019/02/19/3392711_ekskurzii_v_siriia_-_spornata_iniciativa_na_edin/", "text": "Бъдете първите, които ще се потопят в тази хилядолетна история\": френският туроператор \"Клио\", специализиран в културния туризъм, е единствената голяма европейска компания, предлагаща туристически обиколки в опустошената от осем години война Сирия. От април туроператорът започва да предлага десетдневна екскурзия с автобус и нощувки в хотели. Туристите ще видят на юг столицата Дамаск, на север - крайбрежния град Латакия, във вътрешността на страната - Палмира и митичната крепост \"Крак де шевалие\", близо до ливанската граница, а също така християнското селище Маалюля, където се говори арамейски, \"езикът на Христос\". С цената под 3 хил. евро \"успехът беше незабавен. Първата група от двайсетина души е запълнена и още пет пътувания са предвидени за есента\", казва за АФП Жан-Пер Респо, заместник генерален директор на \"Клио\". Компанията казва, че годишно за всичките си дестинации има около 15 хил. клиенти. Тя омаловажава предупрежденията на Ке д'Орсе, френското министерство на външните работи, което настоятелно съветва да не се пътува до Сирия. \"Ситуацията е по-стабилна днес: положението в страната до голяма степен се успокои и режимът отвоюва по-голямата част от своята територия\", подчертава той. Респо уверява, че са взети всички мерки да се гарантира сигурността на групата. \"Предлагаме пътувания само в сигурни зони. Не ходим на места, които не са напълно спокойни, като Алепо или р. Ефрат. В някои етапи от преходите групата ще бъде придружена от полиция\", разказва той. Но според министерството на външните работи \"туристическа агенция \"Клио\" излага съзнателно клиентите си на опасност\". \"В случай на инцидент ще й се търси отговорност. Това й беше напомнено неколкократно от центъра за оказване на помощ при кризисни ситуации към министерството\", заяви Ке д'Орсе пред АФП. Министерството също така предупреждава, че \"в контекста на борбата срещу тероризма гражданите и жителите на Франция, влезли на територията на Сирия, подлежат на разследване за мотива на техния престой\". \"Сирия е страна във война\", подчертава ведомството и \"официално съветва да не се предприема никакво пътуване, независимо от мотива и дестинацията. Опасността от терористичен акт и отвличане с политически цели или с цел откуп е голяма\". Според Жан-Пиер Респо френските власти \"си изпълняват ролята. Те са предпазливи, но не вземат същите предпазни мерки за други страни. В Сирия няма повече проблеми, отколкото в други страни като Пакистан, където също ходим\", смята той. \"Не сме там казва той. \"Клио\" е основана през 1976 г. от Кристиан Маркан, който е създател и на Движението на католическата младеж на Франция и на сдружението \"Литургичен мир\". Респо казва, че това е изцяло културен туризъм. \"Няма религиозен аспект, нито е геополитическо пътуване или активистка проява\", добавя той. На въпрос на АФП британската, италианската и германската асоциация на туроператорите заявиха, че не знаят за подобни инициативи в техните страни, и припомниха, че правителствата все още съветват да не се ходи в Сирия. \"Клио\" не е член на френския Синдикат на туроператорите, който не коментира инициативата на компанията. Но президентът на организацията, която представлява френските туристически агенции, Жан-Пиер Мас, казва, че е убеден, че \"Клио\" е взела всички необходими предпазни мерки, за да гарантира сигурността на пътуващите и да не бъде манипулирана, като даде гаранция за почтеност на сирийския режим\". През 2010 г., преди началото на войната, която отне живота на над 360 хил. души, Сирия е посрещнала 2 милиона европейски посетители. Туристическият сектор е имал приходи от над 3 милиарда евро. За сирийците \"подновяването на туристическата дейност ще бъде не само признак, но и средство за връщането към нормалния живот\", каза \"Клио\" и допълни, че \"да се бойкотира страната, докато сирийците се мъчат да излязат от дългия кошмар, ще им причини двойно страдание\".", "date": "2019.02.19", "title": "Екскурзии в Сирия - спорната инициатива на един френски туроператор"}
{"url": "https://www.dnevnik.bg/sport/2019/02/19/3392494_snimka_na_denia_da_poletish_s_hvurchiloto_v_snega/", "text": "През зимата замръзналата река Енисей се превръща в перфектно място за практикуване на сноукайт.", "date": "2019.02.19", "title": "Снимка на деня: Да \"полетиш\" с хвърчилото в снега"}
{"url": "https://www.dnevnik.bg/sviat/2019/02/19/3392892_rusiia_zabrani_sus_zakon_na_voennite_da_polzvat/", "text": "Долната камара на руския парламент одобри днес закон, който забранява на военнослужещите да използват смартфони, когато са на служба, съобщава БТА. Според промяната на военните се забранява да постват в интернет свои снимки и видеоклипове, както и информация за себе си, други войници и техни роднини. Новото законодателство официализира ограниченията върху ползването на смартфони и таблети, наложени по-рано със заповед на министерството на отбраната. Приемането на законодателния акт от Държавната дума бе предшествано от публикации за сраженията в Източна Украйна и за руската военна кампания в Сирия посредством софтуерни продукти с отворен код. Публикациите се основаваха на постове на военнослужещи и техни роднини в социални медии, документиращи руските загуби и подробности за сраженията, които често противоречаха на официалните данни на Москва. По-рано днес заместник-председателят на комисията по отбрана в Думата Андрей Красов заяви, че \"обикновените телефони с бутони без фотокамера няма да бъдат забранени\". Той заяви, че в бита си военните щели да имат право да ползват смартфони.", "date": "2019.02.19", "title": "Русия забрани със закон на военните да ползват смартфони, когато са на дежурство"}
{"url": "https://www.dnevnik.bg/evropa/2019/02/19/3392893_komisiia_v_italianskiia_parlament_glasuva_protiv/", "text": "Комисия на италианския Сенат гласува против започване на съдебно дело срещу вътрешния министър Матео Салвини, който е обвинен в незаконно задържане на лица заради забраната му през август 177 мигранти да дебаркират в Италия, съобщава БТА. Сенатската комисия по имунитетите отхвърли с 16 на 6 гласа молба на съда в Катания, Сицилия, да започне дело срещу Салвини, който е сенатор и лидер на крайнодясната партия \"Лига\". Окончателното решение обаче се взема от целия състав на Сената, който ще гласува по този въпрос до един месец. Салвини е обвинен, че през август е забранил в продължение на няколко дни свалянето на сушата на 177 мигранти, които бяха спасени от кораба \"Дичоти\" на италианската брегова охрана. В крайна сметка тези мигранти бяха разпределени между няколко страни от ЕС. Очаква се и окончателното решение на Сената да е благоприятно за Салвини, тъй като \"Лига\" и коалиционният й партньор в правителството \"Движение 5 звезди\" държат мнозинство в горната камара на парламента. Случаят предизвика вълнения в \"Движение 5 звезди\", защото един от основните му принципи е да се разрешават съдебни дела срещу политици. Движението обаче организира вчера гласуване онлайн и мнозинството от членовете му (близо 60 процента) се обявиха против дело срещу Салвини.", "date": "2019.02.19", "title": "Комисия в италианския парламент гласува против започването на съдебно дело срещу Матео Салвини"}
{"url": "https://www.dnevnik.bg/evropa/2019/02/19/3392896_partiiata_na_orban_niama_miasto_v_enp_zaiavi_junker/", "text": "Партията на унгарския премиер Виктор Орбан би трябвало да напусне Европейската народна партия, заяви председателят на Европейската комисия Жан-Клод Юнкер. Той също така намекна, че Орбан е като Марин льо Пен и двамата са пример за политици, от чиито гласове понякога по-добре да не се нуждаеш. Необичайно острите коментари по адрес на лидер на страна от ЕС бяха направени, след като правителството в Будапеща показа плакат да изборите за Европейски парламент, на които Юнкер е изобразен заедно с американския милиардер-филантроп Джордж Сорос с внушение, че двамата искали да залеят Унгария с имигранти. \"Срещу лъжите не може да се направи кой знае какво\", коментира Юнкер. Той допълни, че Манфред Вебер, кандидатът на ЕНП за бъдещ председател на Европейската комисия, сигурно се пита \"дали наистина се нуждая от този глас\" в обединението на дясноцентристките партии в Европарламента. \"Ройтерс\" припомня, че все по-националистическите, евроскептични и антиимигрантски позиции на \"Фидес\" са причина за растящ брой призиви тя да бъде изключена от ЕНП. Но в Унгария партията е много силна и вероятно ще изпрати доста евродепутати. Поради това отстраняването им от ЕНП би намалило влиянието на групата, която по последни прогнози ще остане най-голямата, но ще изгуби мнозинството си. \"Те не гласуваха за мен в Европейския парламент\", каза още Юнкер. \"Както и крайната десница, впрочем. Спомням си, че госпожа Льо Пен каза \"Няма да гласувам за вас\", а аз ѝ отвърнах, че и не искам нейния глас. Има някои гласове, от които просто нямаш нужда.\" По данни на на Международната организация за миграцията към ООН през 2017 г. молба за закрила в Унгария са подали под 2400 души и само 280 в първото тримесечие на миналата година. Според Евростат това е страната с най-нисък показател на приети за разглеждане молби през 2016 г. - под 1% от 54 586. През критичната за Европа 2015 г. властите отчетоха подадени 177 135 молби за убежище или статут на бежанец.", "date": "2019.02.19", "title": "Партията на Орбан няма място в ЕНП, заяви Юнкер"}
{"url": "https://www.dnevnik.bg/photos/2019/02/19/3392535_fotogaleriia_svetovnite_snimki_na_denia_-_19_fevruari/", "text": "Будист се моли в храм на церемония по случай Деня на Маха Буча извън Банкок, Тайланд.", "date": "2019.02.19", "title": "Фотогалерия: Световните снимки на деня - 19 февруари 2019 г."}
{"url": "https://www.dnevnik.bg/sport/2019/02/19/3392609_indoneziia_shte_kandidatstva_za_olimpiiskite_igri_prez/", "text": "Индонезия e първата страна, която издигна кандидатурата си за летните игри през 2032 г. Новината потвърди председателят на олимпийския комитет в страната Мудай Мадан, като държавата се надява да приеме форума в столицата Джакарта. \"Индонезия е готова да приеме олимпийските игри. Сега се нуждаем от подкрепата на индонезийците и международното общество\", каза Мадан пред АП. Намерението на Индонезия да се включи в избора за домакин на игрите през 2032 г. беше обявено по време на домакинството на азиатските игри в края на миналата година. Официалното издигане на кандидатурата стартира преди седмица, когато посланикът на страната в Швейцария Мулиаман Хадад изпрати писмо от името на президента Джоко Уидодо до Международния олимпийски комитет (МОК).  Според Хадад организирането на азиатските игри ще послужи като \"здрава основа\", на която да стъпи кандидатурата. \"МОК призна възможностите на Индонезия по време на азиатските олимпийски и параолимпийски игри през 2018 г.\", допълни посланикът на Индонезия в Швейцария. В последните години  МОК е изправен пред проблем заради малкия интерес и честото оттегляне на градове , които предварително са заявили желание да се кандидатират за домакини. Изборът за  домакин на летните игри през 2032 г.  ще бъде направен след седем години. Желание за  съвместна кандидатура за форума имат Северна и Южна Корея .", "date": "2019.02.19", "title": "Индонезия ще кандидатства за олимпийските игри през 2032 г."}
{"url": "https://www.dnevnik.bg/bulgaria/2019/02/19/3392932_bnt_izluchi_reportaj_ot_brjuksel_s_kamenarov_den_sled/", "text": "В централната новинарска емисия на Българската национална телевизия (БНТ) тази вечер беше излъчен  репортаж за конференция в Брюксел  за предизвикателствата пред аудиовизуалните медии във време на дигитална революция. От него се разбира, че генералният директор на обществената медия Константин Каменаров е взел участие в събитието. Той дори говори пред репортера на телевизията, като засегна темата за фалшивите новини. Любопитното в ситуацията е, че Каменаров официално е в болничен заради вирусно заболяване. Той е представил болничен лист от 14 до 22 февруари, което стана причина за  отлагане на вчерашното съдебно заседание по делото срещу него  за шофиране след употреба на алкохол. Делото е на втора инстанция в Софийския градски съд, където той обжалва условната присъда от Софийския районен съд. В конференцията участие са взели още българският еврокомисар Мария Габриел и председателят на Европейския парламент Антонио Таяни. В пуснати от него снимки в \"Туитър\" се вижда, че Каменаров участва в обсъжданията по време на събитието. През 2016 г. Софийският районен съд наложи наказание 1 година и 3 месеца условно изтърпяване за това, че е шофирал с 1.6 промила алкохол в кръвта, установено в УМБАЛ \"Света Ана\". Делото ще продължи на 13 март.", "date": "2019.02.19", "title": "БНТ излъчи репортаж от Брюксел с Каменаров ден след неявяването му в съда заради заболяване"}
