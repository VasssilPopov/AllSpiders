{"url": "https://www.dnevnik.bg/politika/2018/11/26/3352103_protestite_se_oporochavat_ot_politicheski_lica_smiata/", "text": "Протестите са коректив на управляващите, но донякъде се опорочават от присъствието на партийни лица. Това каза председателят на Народното събрание Цвета Караянчева в \"Шоуто на Слави\" по Би Ти Ви. Според нея на протестите се забелязват партийни лица. Председателят на парламента заяви, че уважава протестиращите, но не би трябвало да позволяват да ги \"яхат\" партийни лица. \"Те затова започват да се разотиват. Като се налепят партийни лепки и като започнат да обясняват, че и те са \"за\", затова и протестите донякъде се опорочават\", обясни Караянчева. Посочи, че протестите са коректив на управляващите, за да не започнат да летят в облаците. Обясни, че положението на хората се подобрява с това, че започва да расте както минималната работна заплата, така и средната. Каза, че наскоро се информирала, че България е най-големият производител на велосипеди в Европа. В отговор на въпрос посочи, че според нея няма лобистки проекти в Народното събрание, защото се внасяли от правителството като преди това били публикувани за месец за обществено обсъждане. \"Ако има няколко съмнение дали даден текст е лобистки, винаги може да се даде на Конституционния съд\", допълни тя, цитирана от агенция \"Фокус\".  Не съм съгласна с намалението на партийната субсидия, но ако парламентарната група на ГЕРБ реши друго, ще го подкрепя. Това каза тя след като в същото предаване миналата седмица в отговор на въпрос премиерът и лидер на ГЕРБ Бойко Борисов каза, че ще предожи такова намаление, но не се ангажира с приемането му. \"Когато е много малка субсидията, не може да се извършва реална дейност. Какво ще стане с малките партии?\", попита председателят на парламента и даде пример с партията на Светльо Витков. По думите й тези субсидии са за малките партии, които имат възможност да развиват партийна дейност. Премиерът Борисов не може да стои непрекъснато в парламента, но президентът също нито един път не е дошъл, обяви Караянчева. \"Президентът също има право да прави обръщения от трибуната, но нито един път досега не е дошъл\", посочи тя.  Попитана колко пъти е задължила министър-председателя да присъства в парламента, председателят на Народното събрание заяви: \"Г-н Борисов винаги идва, когато има въпрос, на който да отговаря\". \"Има въпроси, които са зададени от парламентарните групи, които не отговарят за общата политика, за която той носи отговорност\", каза тя и уточни, че тези въпроси са пренасочвани от нея.  По думите й премиерът в никакъв случай не може да откаже да дойде, ако му е зададен въпрос. Във връзка с отсъствието му при дебатите за оставката на заместник-министър председателя Валери Симеонов и избора на Марияна Николова на негово място, тя уточни, че Конституцията не задължава премиера Борисов да присъства. \"Когато сме го повикали, когато е тук, винаги идва\", отговори Цвета Караянчева, като допълни, че не иска да се явява негов адвокат. На въпрос защо депутатът от ДПС Делян Пеевски не ходи на работа, тя посочи, че председателят на съответната парламентарна група може да извинява отсъствие на депутат, а нея само да я уведоми, защото нямала правомощия по темата. Посочи, че ходенето на работа е граждански и морален дълг, който с нейните колеги изпълнявали. ", "date": "2018.11.26", "title": "Протестите се опорочават от политически лица, смята Цвета Караянчева"}
{"url": "https://www.dnevnik.bg/politika/2018/11/26/3351970_ombudsmanut_shte_sezira_konstitucionniia_sud_za/", "text": "Омбудсманът Мая Манолова ще сезира Конституционния съд (КС) за поредното отлагане на електронното гласуване. Става въпрос за преходните и заключителни разпоредби в законопроекта за преминаването на чужди и съюзнически въоръжени сили през България, съобщиха от пресцентъра на омбудсмана.  \"Електронната идентификация трябваше да е факт от 1 януари 2018 г., отложи се за 1 януари 2019 г., а сега има законопроект на Министерския съвет за преминаване и пребиваване на чужди и съюзнически въоръжени сили през България и там ни в клин, ни в ръкав, в преходните и заключителни разпоредби се предлага отлагане на електронната идентификация за след 2020 г.\", съобщи Манолова днес на дискусията \"За или против машинното и дистанционното електронно гласуване\", организирана от политическа партия \"Движение България на гражданите\". Според нея в случая става въпрос за нарушаване на основно конституционно право на хората като изборното право и то не може да се \"промушва\" през преходни и заключителни разпоредби на съвсем различен закон.  \"С поведението си по отношение на машинното и на електронното гласуване държавни институции нарушават системно българските закон. Имам предвид Централната избирателна комисия, която буквално се превърна в рецидивист по отношение на Изборния кодекс, приет през 2016 г. Имам предвид и Министерския съвет, който за поредна година предлага на Народното събрание бюджет, в който не са предвидени средства за изпълнение на закона, за осигуряване на машинно и електронно гласуване\", каза още Манолова.  Преди две седмици управляващите внесоха промени в Изборния кодекс, с които отпадат сроковете за въвеждане на електронното гласуване.", "date": "2018.11.26", "title": "Омбудсманът ще сезира Конституционния съд за поредното отлагане на електронното гласуване"}
{"url": "https://www.dnevnik.bg/evropa/2018/11/26/3351982_boinite_sceni_ot_protestite_na_jultite_jiletki_moje_da/", "text": "Френският президент Еманюел Макрон предупреди министрите днес, че \"бойните сцени\" с участието на протестиращи във Франция срещу вдигането на екологичните данъци върху горивата може да се отразят на инвеститорските настроения и че правителството трябва да реагира, съобщи правителствен говорител, цитиран от \"Ройтерс\". Полицията  използва сълзотворен газ и водни оръдия  срещу хиляди протестиращи, които изпочупиха ресторанти и витрини и запалиха кофи за боклук на \"Шан-з-Елизе\" в събота. Това  беше вторият пореден уикенд  на протести. Протестиращите, станали популярни като \"жълтите жилетки\", излъчиха своя група официални представители, се посочва в съвместно изявление, цитирано от ТАСС и \"Франс прес\". Тя е съставена от осем души, като целта й е да поддържа нужния контакт с представителите на държавата, както и да посредничи в комуникацията между редовите участници в протестите и координаторите им. Групата е създадена след консултации с поддръжници на движението във \"Фейсбук\" (Facebook). Вчера \"жълтите жилетки\" призоваваха да се премине към трето действие от техните протести с демонстрации на 1 декември в Париж на \"Шан-з-Елизе\". Броят на пострадалите при протестните акции в събота срещу по-високите налози на горивата във Франция е достигнал около 30 души. Над 100 души са били задържани по подозрения в участие в безредици. Според данни на полицията в демонстрациите в събота са участвали 8 хил. души, от които 5 хил. на \"Шан-з-Елизе\". Преди време френските власти съобщиха, че от 1 януари 2019 г. цената на бензина ще се повиши с 3 евроцента, а на дизеловото гориво - с 6.5 евроцента. Един от компонентите на по-високите цени е въвежданият от правителството екологичен данък за отделяните газове с парников ефект. Министърът по транспорта Елизабет Борн съобщи днес, че кабинетът се отказва от плановете, които биха облекчили въвеждането на такси за влизане в определени части на града с автомобил. Целта на плана бе да се намалят задръстваната и замърсяването. /БТА", "date": "2018.11.26", "title": "Бойните сцени от протестите на \"жълтите жилетки\" може да навредят на имиджа на Франция, каза Макрон"}
{"url": "https://www.dnevnik.bg/biznes/2018/11/26/3351981_osporenata_ot_fermeri_proektonaredba_za_gorivata_shte/", "text": "Проектонаредбата, която урежда правилата за ползване на горива в икономическите дейности, оспорена от земеделски производители, ще бъде преработена заради многото забележки и ще бъде повторно публикувана за обществено обсъждане. Това е обещал зам.-министърът на икономиката Александър Манолев на среща с техни представители, се разбира от прессъобщение на министерството. Проектът на Наредба за реда и условията за водене на регистър на лицата осъществяващи икономически дейности, свързани с нефт и продукти от нефтен произход доуточнява как ще се прилагат в земеделието разпоредбите на приетия през юли  Закон за административното регулирани на икономическите дейности, свързани с нефт и продукти от нефтен произход.  Законът наложи редица ограничения за дребните търговци, но земеделският бранш след протестите на фермерите, беше изключен от приложното му поле. В наредбата обаче те видяха много административни ограничения. Сега Министерството на икономиката уверява, че ще бъдат приети повечето им предложенията за административни облекчения, сред които обобщение на всички предвидени декларации в нея в единно заявление, служебен обмен на данни между институциите, по-малък на брой изискуеми документи и други. Председателят на Националната асоциация на зърнопроизводителите Костадин Костадинов каза, цитиран в прессъобщението, че е имало нужда от подобна среща, за да бъдат представени специфичните проблеми на бранша. \"Според нас между 12 и 15 хил. производители ще подадат заявления за включването им в този регистър и трябва да се намери решение как да не ги затрудняваме излишно и да не им се пречи да работят\", добави той. \"Целта ни е да направим подзаконовия нормативен акт работещ като пресечем възможностите за злоупотреби, но без да натоварваме бранша с излишни административни изисквания\", посочи зам.-министър Манолев и се ангажира всички направени предложения да бъдат отчетени в текстовете на наредбата.  Представители на администрацията са обяснили, че целта на експертите, работили по нормативния акт, е била да съкратят сроковете и в хода на общественото обсъждане да отразят постъпилите коментари. След критиките обаче зам.-министърът се е съгласил, че е по-добре дори с цената на закъснение текстовете да се съгласуват. На среща вчера с \"Предприемачи ГЕРБ\" във Варна зам.-председателят на управляващата партия Цветан Цветанов също е уверил, цитиран от \"Фокус\", че \"ще се търси друго, неедностранно решение на проблема\".", "date": "2018.11.26", "title": "Оспорената от фермери проектонаредба за горивата ще бъде преработена"}
{"url": "https://www.dnevnik.bg/sport/2018/11/26/3351934_srednata_godishna_zaplata_v_purva_liga_e_blizo_50_hil/", "text": "Играчите от Първа лига получават средно по 46 058 евро годишно, показва проучване на Sporting Intelligence за заплатите в спорта. Изследването взима предвид възнагражденията на футболистите от първия състав през този сезон, като не се включват допълнителните бонуси. Първото ниво на българския футбол е на 41-о място по средна годишна заплата сред футболните първенства в света. Европейският футбол доминира, като петте големи първенства са единствените, които преминават границата от 1 милион евро. Начело в класацията е Висшата лига, където средната годишна заплата е близо 3.38 милиона евро. Следват Ла Лига (2.48 млн. евро), Серия А (1.71 млн. евро), Бундеслигата (1.58 млн. евро) и френската Лига 1 (1.11 млн. евро). Челната десетка допълват футболните първенства в Китай (903 хил. евро), Русия (753 хил. евро), Турция (742 хил. евро), Бразилия (576 хил. евро) и Саудитска Арабия (436 хил. евро). При отборите \"Барселона\" е начело по средна годишна заплата на играчите от първия състав с 11.8 милиона евро (13.7 млн. долара). Европейският шампион \"Реал\" (Мадрид) е втори с 9.14 милиона евро (10.6 млн. долара), а трети остава миналогодишният водач \"Оклахома сити тъндър\" от Националната баскетболна асоциация. В първите двадесет има осем футболни и 12 баскетболни клуба. НБА остава първенството с най-големи заплати, като общо възнагражденията на играчите са 3.4 милиарда долара. Изводът на Sporting Intelligence е, че парите и успехите са свързани, като по-големите инвестиции често водят до по-добро представяне. ", "date": "2018.11.26", "title": "Средната годишна заплата в Първа лига е близо 50 хил. евро"}
{"url": "https://www.dnevnik.bg/video/novinite_na_bnt/2018/11/26/3351974_video_drugite_novini/", "text": "- По-малките прегрешения на пътя няма да влияят върху \"Гражданска отговорност\" - Космическият апарат \"Инсайт\" ще кацне на Марс за 6 минути - Какво подхранва мозъка - Михаела Маринова с премиера на Tiempo - До сряда ще се радваме на по-топло време", "date": "2018.11.26", "title": "Видео: Другите новини"}
{"url": "https://www.dnevnik.bg/kultura/2018/11/26/3351943_bulgariia_se_zavrushta_oficialno_na_venecianskoto/", "text": "България ще участва на 58-ото издание на Международната изложба на изкуство - Венецианско биенале, което ще се проведе между 11 май и 24 ноември 2019 г. Миналата седмица правителството е одобрило участието на страната, се казва в съобщение на сайта на Министерството на културата, публикувано преди няколко дни. В средата на ноември министърът на културата Боил Банов утвърди Статут за национално участие на страната в престижното културно събитие, с което се регламентират необходимите процедури при подготовка на участието на България в голямата международна изложба. С този документ се цели участието на страната ни там да се превърне в трайна практика, за което да има регламентиран ред на избор на организаторите и участниците в него, както и механизъм за определяне на финансова рамка. С него се утвърждава и че задължително трябва да има конкурс за кураторски проект, какъвто скоро ще бъде обявен на сайта на Министерството на културата чрез отворена покана. \"Това е онези редки случаи, в които хората от долните нива казват: \"Браво, администрацийо, свършила си си работата!\", коментира днес в предаването \"Култура.БГ\" на БНТ1 Яра Бубнова, настоящ директор на Националния музеен комплекс – Националната галерия, където тя гостува заедно с Весела Ножарова, която през 2007 г. е куратор на националното участие на България там. \"Статутът е важен за нас, тъй като ние толкова отдавна не участваме, че може би са се позабравили някои обстоятелства\", допълни Бубнова. \"Доколкото аз разбирам, засега не се планира участие в архитектурното биенале във Венеция по една много специфична причина. В България се оказа, че архитектурата и държавата нямат нищо общо\", каза още тя. По думите на Ножарова за архитектурата в страната ни отговаря Министерството на регионалното развитие, но Архитектурното биенале е не по-малко важно, защото то се редува с другото на всеки две години. Тя допълни, че утвърждаването на националното участие на България на международната изложба и необходимостта от подготовка на българска изложба там на всеки две години ще повлияе положително на изкуството тук. Последното национално участие на страната през 2011 г. стана повод за скандал заради неясната процедура на избор на участниците в него. Тогава в сайта на събитието се появи информация, че България ще бъде представена от художниците Павел Койчев, Греди Асса, Хубен Черкелов и куратора Джордж Лукас, без да е ясно как, кога, от кого и по каква процедура е бил избран този куратор. Тогава на въпрос от 19 представители на различни културни институции в страната министерството отговори, че е помогнало единствено логистично на тримата автори и нито е определяло, нито е предлагало, нито е журирало, нито е финансирало, нито е включвало в каквато и да било своя програма участието на художниците на биеналето през 2011 г., както и че участието е било подкрепено от частни дарители. Остана неясно как тогава участието е отговорило на изискванията за национално участие, според които е необходимо ясен ангажимент от страна на упълномощената държавна структура. Венецианското биенале е единственото мащабно културно събитие, в което се участва на национален принцип. То е мултидисциплинарно и повече от 120 години е сред най-престижните културни институции в световен мащаб. Разделено е на две части - кураторска и национални представяния. Организира се от частна структура със свои собствени правила, строги изисквания за участие и финансови рамки. Тя се обръща към отделните държави с покана към съответната институция, която отговаря за културата. Тя има свободата да определи начин, по който да излъчи свои представители за участие там. Международната изложба за изкуство представлява своеобразен анализ на състоянието на визуалните изкуства по отношение пазара на изкуствата, мобилността на колекции и автори, обучения на професионалисти, междукултурното измерение и обмяна на опит. Мотото на предстоящото през 2019 г. събитие е May You Live In Interesting Times (\"Да живееш в интересни времена\") и негов куратор ще е Ралф Ругоф.", "date": "2018.11.26", "title": "България се завръща официално на Венецианското биенале през 2019 г."}
{"url": "https://www.dnevnik.bg/sviat/2018/11/26/3351831_kitaiski_ucheni_obiaviha_che_sa_suzdali_purvite/", "text": "Китайски изследовател твърди, че е помогнал да се появят първите в света генетично модифицирани бебета близначки, родени този месец, предаде \"Асошиейтед прес\". Изследователят Хъ Цзянкуей говори за пробива, непубликуван в нито едно специализирано списание, във видеоклип в мрежата \"Ютюб\". Според Хъ нов инструмент е помогнал да се изменят гените на двете момичета, върху чиято ДНК той е въздействал. Ако това се потвърди, ще е голям пробив в науката, но ще отвори и много въпроси в етиката. В САЩ подобни генни модификации с ембриони, яйцеклетки и сперматозоиди са забранени (освен в лабораторни изследвания), тъй като промените в ДНК могат да се предават наследствено, с риск да се повлияе и на други гени. Американски учен обаче казва, че е участвал в работата на китайския екип. Как е станало въздействието Самият инструмент, известен с името CRISPR-cas9, не е нов. Открит през последните години и с приложение, описано от друг китайски екип през 2015 г., той позволява да се добавят или премахнат гени като мярка срещу определени болести. Наскоро експерименти са правени с възрастни, но не и с яйцеклетки, сперматозоиди или ембриони. Китайсйкият учен от Шънджън казва, че е въздействал на ембриони на седем двойки по време на лечение на безплодие. При една се е стигнало до успешна бременност с промени в гените, които според Хъ целят да се създадат съпротивителни сили срещу евентуално бъдещо заразяване с ХИВ (по думите му сериозен проблем в Китай) и СПИН. По думите му родителите отказват да бъдат интервюирани, нито самоличността им да бъде оповестена. Всички мъже в двойките са били заразени с ХИВ, но не и жените. Хъ обяснява процеса на въздействие. Първо спермата на бащата се \"измива\" - отделя се от семенната течност (където има висока концентрация на ХИВ). След поставяне на сперматозоид в яйцеклетка, за да се създаде ембрион, се използва и инструментът. Когато ембрионите са на 3 до 5 дни, се взимат няколко клетки и се модифицират. В случая на експеримента са модифицирани 16 от 22 ембриона. Използвани са общо 11 от тях, преди да бъде постигната успешната бременност с близнаци. Рискове Съобщението на Хъ в Хонконг дойде преди международна конференция за генетични модификации, която започва утре, и в ексклузивно интервю в \"Асошиейтед прес\", направено по-рано според агенцията. \"Чувствам силна отговорност и не става дума само за това (да сме първи), а и да дадем пример,\" обяснява той. \"Обществото ще реши какво да прави след това\" с откритието. Засега реакциите на учените са разнопосочни - от \"неоправдаема от морална и етична гледна точка\" постъпка (д-р Кийран Мусунуру от университета в Пенсилвания) до \"твърде ранни\" заключения при \"работа с оперативните инструкции на човешко същество (д-р Ерик Топол от изследователския институт \"Скрипс\" в Калифорния). Джордж Чърч, известен генетик от Харвардския университет, смята, че за цели като борбата с ХИВ подобни опити \"могат да се оправдаят\". И Чърч, и Мусунуру обаче поставят под въпрос решението да се разреши използването на един от ембрионите, в който умишлено не са направени промени за целите на експеримента. Според тях, ако подобно дете се роди, то би било изложено на всички възможни рискове, а експериментът е бил по-скоро тест на генетична модификация, отколкото опит за защита от ХИВ. Освен това промяната в този ген създава по-голям риск от заразяване например с грип или западнонилска треска, смята Мусунуру. Не е известно дали участниците напълно са разбирали евентуалните рискове и ползи - например в декларациите за съгласие, използвани за експеримента, се говори за проекта като \"Програма за разработка на ваксина срещу СПИН\". Американският учен в екипа обаче твърди, че е присъствал, когато двойките са давали съгласието си и смята, че те \"абсолютно\" са разбрали какво правят, предаде АП. На родителите обаче не е дадена възможност да решат дали да бъдат използвани модифицирани или немодифицирани ембриони в опитите за забременяване. Освен това нито Хъ, нито колегата му, професорът по биоинженерство Майкъл Дийм, имат опит с клинични тестове върху хора. Хъ същевременно уверява, че е модифицирал ембриони на мишки, маймуни и хора в лабораторни условия в продължение на няколко години.", "date": "2018.11.26", "title": "Китайски учени обявиха, че са създали първите генетично модифицирани бебета"}
{"url": "https://www.dnevnik.bg/bulgaria/2018/11/26/3352009_proverka_ne_otkri_narusheniia_s_bonusite_v_agenciiata/", "text": "Назначената от министъра на правосъдието проверка в Агенцията по вписванията за раздадените бонуси за периода, в който се бе сринал Търговският регистър, не е показала да има нарушение на който и да било закон. Проверяващите от инспектората на министерството са разгледали детайлно всички вътрешни правила, по които се раздават бонуси на служителите и не са установили някои от тях да нарушават законодателството. Посочва се обаче, че често са обект на промени като последните изменения се отнасят до контрола върху поставените оценки на служителите. За първи път е въведено и изискването служителите да са изработили реално поне 1/3 от оценявания период, с което се преодоляла старата практиката да получават допълнително възнаграждение служители, които имат реално изработени дни под този срок. В заключение в доклада се сочи, че утвърдените изменения на правилата не са незаконосъобразни, тъй като не противоречат на Наредбата за заплатите на служителите в държавната администрация, се посочва в съобщението до медиите. Многобройните промени през годините, както и три отделни правила за различните категории служители са оценени от Инспектората като пречка за създаване на трайна и ефективна практика, за изчисляването на възнагражденията на различните категории служители. Затова инспекторатът е отправил препоръка да се изготвят единни вътрешни правила, които се отнасят до трите категории служители във ведомството. За раздадените бонуси се разбра от публикация на в. \"Сега\". Според нея раздадените бонуси за тримесечието, в което Търговският регистър не работеше поне две седмици, са общо 700 хил. лв. като сред получилите ги има и служители, отговорни за регистъра. Публикацията стана повод и за проверката.", "date": "2018.11.26", "title": "Проверка не откри нарушения с бонусите в Агенцията по вписванията"}
{"url": "https://www.dnevnik.bg/bulgaria/2018/11/26/3352006_rukovodstvoto_na_nacionalnata_galeriia_se_obiasni_za/", "text": "Приемът можеше да е много по-гигантски и пищен, но не беше такъв\" - така и.д. директор на Националната художествена галерия Яра Бубнова защити пред журналисти състоялия се в неделя в залите на националния музей \"Двореца\" коктейл по повод откриването на изложбата \"Сърцевина\" на художничката Ода Жон. Събитието е повод за критики във \"Фейсбук\", защото от публикувани, но вече изтрити, снимки и видеоклипове се вижда, че в основната бална зала са разположени две маси, а върху тях нарязани колбаси, които са оформени като тела на две русалки. На масите са седнали известни публични лица, които се хранят. По тази причина днес Бубнова, заедно с Надежда Джакова, която е куратор на изложбата, дадоха извънредна пресконференция. На нея те обясниха, че в Двореца са се състояли и други \"по-пищни\" коктейли, като в случая събитието имало характер на пърформънс и замисъл, който е свързан с темата на изложбата, но останал неразбран от хората. По думите на Бубнова коктейлът е бил \"Вечеря - натюрморт\", като идеята била на Ода Жон. В  ретроспективната изложба \"Сърцевина\"  са включени над 50 картини на Ода Жон. Те представят една \"алтернативна вселена, която завладява с красота и спокойствие, поезия и романтика, но същевременно е изпълнена с насилие, еротика и ирония\", се казва в текста към изложбата. Идеята е предадена чрез изображения на човешки тела в неестествени физически състояния и преливащи форми.  По думите на Бубнова пък необичайният коктейл в имал за цел да покаже болезненото съществуване на жената, която бива употребена от обществото. На него били поканени 100 гости, посочени от художничката, голяма част от които били вегетарианци и преживяването за тях било неприятно. Ода Жон е артистичния псевдоним на Михаела Дановска. Тя е родена в София през 1979 г., завършила е с отличие Художествената академия в Дюселдорф в класа на германския художник Йорг Имендорф, който й дава псевдонима, под който твори днес. През 2007 г. заминава за Париж, където живее и работи вече 11 години. През миналата година тя пише до Националната художествена галерия, за да организира изложба. За целта изпратила каталози със свои творби, които Бубнова описа като великолепни. Събитието е финансирано изцяло от Ода Жон, нейните колекционери и меценати, посочи Бубнова.", "date": "2018.11.26", "title": "Провокация на частна изложба предизвика обяснение от Националната художествена галерия"}
{"url": "https://www.dnevnik.bg/bulgaria/2018/11/26/3352032_borisov_chaka_idei_kak_da_se_zakrie_agenciiata_za/", "text": "Премиерът Бойко Борисов е възложил на част от министрите си да мислят как да бъде закрита Държавната агенция за българите в чужбина (ДАБЧ). Това обявява той пред присъстващите на последното заседание на Министерския съвет, провело се миналата сряда, се вижда от оповестената стенограма. Намерението идва почти месец  след ареста на председателя  на ДАБЧ Петър Харалампиев и главния секретар на организацията Красимир Томов в обвинение за търговия с влияние и взимане на подкупи. Борисов намеква, че задачите на агенцията могат да се разхвърлят на министерствата на вътрешните работи, правосъдието, културата, образованието, президентство и други. Това са и институциите, от които Борисов очаква предложения за евентуалното закриване на агенцията. Любопитно е, че Борисов споделя идеята си за закриването на ДАБЧ по време на разискване на точка от заседание на правителството за одобряване проект на Закон за изменение на Закона за лечебните заведения. Това става и в деня, в който  излиза интервю на главния прокурор Сотир Цацаров  във в. \"24 часа\", в което той обявява, че агенция е генератор на корупционни практики и не трябва да участва в процеса по кандидатстване за българско гражданство. В началото на ноември в писмо до премиера закриването на ДАБЧ поискаха и временните обществени съвети на българите в чужбина. \"Единствената функция на държавната структура е да издава удостоверения за български произход, докато милиони българи по света остават извън сферата й на дейност\", се казва в писмото. Сдружението настоява да се създаде изборно Национално представителство на българите по света, както и изборни обществени съвети към дипломатическите и консулски представителства.", "date": "2018.11.26", "title": "Борисов чака идеи как да се закрие Агенцията за българите в чужбина"}
{"url": "https://www.dnevnik.bg/bulgaria/2018/11/26/3352028_za_vtori_put_sud_prekrati_delo_sreshtu_bivsh_puten/", "text": "Софийският градски съд прекрати за втори път делото срещу бившия шеф на Агенция \"Пътна инфраструктура\" Лазар Лазаров, съобщи БНР. Той е подсъдим за безстопанственост, ощетила агенцията с близо 42 милиона лева. Според съдебния състав в обвинителния акт са допуснати съществени процесуални нарушения, които пречат на Лазаров да разбере в какво е обвинен. Делото срещу Лазар Лазаров първоначално беше изпратено в Специализирания съд, който прецени, че е некомпетентен и Върховният касационен съд го изпрати в Софийския градски съд. Заради неясноти и противоречия в обвинителния акт магистратите прекратиха делото. Прокуратурата протестира и Апелативният съд отново върна процеса в Софийския градски съд.", "date": "2018.11.26", "title": "Заради неясно обвинение съд за втори път прекрати дело срещу бивш пътен шеф"}
{"url": "https://www.dnevnik.bg/sport/2018/11/26/3351973_kak_superklasiko_mejdu_boka_i_rivur_se_prevurna_v/", "text": "От \"суперкласико\" до пълно фиаско в огромни мащаби. В това се превърна  мечтаният финал за Копа Либертадорес между \"Бока хуниорс\" и \"Ривър плейт\" . Мачът, който милиони футболни почитали по целия свят очакваха с огромно нетърпение, се яви сякаш по сценарий. Едно от най-големите съперничества в спорта трябваше да определи шампиона във водещия клубен турнир в Южна Америка. Нещо повече - за първи път в историята \"Бока\" и \"Ривър\" се срещат във финала в надпреварата. А това е последният финал в Копа Либертадорес, в който се играят два мача при разменено гостуване (именно това се оказа ключово за последвалия финал). Първият двубой на \"Бомбонера\"  оправда очакванията и завърши 2:2 . Реваншът трябваше да се състои в събота на \"Монументал\", но тогава всичко рухна. Футболният празник, отразяващ невъобразимата аржентинска страст, се превърна в провал, донесъл срамно петно на футбола в страната. При пристигането на стадиона автобусът на \"Бока хуниорс\" беше атакуван от фенове на \"милионерите\" с камъни и сълзотворен газ, което доведе до наранявания и предизвика здравословни проблеми за част от футболистите. В събота вечерта имаше пълна неяснота кога и дали изобщо ще се изиграе мачът. В това време хилядите, изпълнили \"Монументал\", част от които влезли без билети, бяха в очакване. Двата отбора твърдо отказаха да играят, а след две отлагания беше решено мачът да е в неделя. В неделя обаче последва ново изявление и  мачът остана \"висящ\", като все още не се знае кога ще се проведе . Силно критични, медиите и привържениците в Аржентина съжалиха за пропуснатата възможност. Само за дни феновете видяха две различни лица -  от страстта от препълнения \"Бомбонера\" по време на тренировка  до ужаса на хулиганството и хаоса. Заради характера на мача размерът на щетите далеч надхвърли пределите на Аржентина. Привърженици, идващи от други градове и държави с надеждата да изживеят неповторими мигове, останаха разочаровани. Телевизии от цял свят бяха объркани заради смяната на часовете и датите. В картината беше намесен и президентът на ФИФА Джани Инфантино. Покрай суматохата се появиха твърдения, че той е настоял мачът да се играе, като заплашил \"Бока\" с дисквалификация. Ден по-късно швейцарецът отрече, като посочи, че не е в правомощията му. Звездата на \"Бока\" Карлос Тевес заяви: \"Не мога да повярвам какво се случи\". Той наля масло в огъня, като заяви, че ако ролите са били разменени, \"Ривър плейт\" вече е щял да бъде обявен за шампион. Събитията върнаха на дневен ред темата за футболното хулиганство. Заради голямото съперничество в Аржентина от години мачовете между водещите отбори се играят без гостуваща публика. Според данни на \"Салвемос ал Футбол\" повече от 300 аржентинци са били убити в последните 50 години заради насилие, свързано с футбола. Сега остава да се разбере какво ще е бъдещето на големия финал. Във вторник предстои среща на ръководството на КОНМЕБОЛ в парагвайската столица Асунсион, на която ще присъстват и президентите на двата клуба.", "date": "2018.11.26", "title": "Как \"суперкласико\" между \"Бока\" и \"Ривър\" се превърна в зрелищно фиаско"}
{"url": "https://www.dnevnik.bg/sport/2018/11/26/3352036_machut_vorskla_-_arsenal_shte_se_igrae_vupreki/", "text": "Двубоят от груповата фаза на Лига Европа между \"Ворксла\" (Полтава) и \"Арсенал\" ще се проведе по план въпреки  напрежението в Украйна , съобщи УЕФА. Страната приведе армията си в пълна бойна готовност, след като  Русия блокира Керченския проток . \"УЕФА потвърждава, че мачът ще се проведе в четвъртък в съответствие с графика на състезанието. Както във всички други мачове, ще се вземат всички необходими мерки за сигурност\", се казва в изявлението на европейската футболна централа. Град Ворскла, откъдето е \"Ворскла\" се намира на над 700 километра от Керченска област.", "date": "2018.11.26", "title": "Мачът \"Ворскла\" - \"Арсенал\" ще се играе въпреки напрежението в Украйна"}
{"url": "https://www.dnevnik.bg/video/2018/11/26/3352034_musk_obmislia_da_se_premesti_na_mars_video/", "text": "Американският предприемач Илън Мъск обяви, че обмисля дали да отиде на Марс и вероятността да го направи е \"70%\". \"Зная точно какво ще направя\", каза Мъск в интервю за предаването на \"Аксиос\" по Ейч Би О. \"Говоря за преместване.\" После даде знак, че разбира възможността да умре на Марс, ако замине. \"Мислим, че човек може да се върне, но не сме сигурни\", добави Мъск. \"Звучи ли ви това като бягство за богати хора?\" Откъси от интервюто бяха излъчени преди очакваното по-късно днес приземяване на Марс на летателния апарат \"Инсайт\" на НАСА. Мъск вече е споменавал идеята сам да пътува до Марс. Той допусна, че според него това може да е възможно до 7 г., а билетите да струват 200 хил. долара. \"Много по-вероятно е да умрете на Марс, отколкото на Земята. Ще е много трудно\", добави той. Все пак, ако кацне успешно, предприемачът смята да \"работи непрекъснато\", за да изгради база и да създаде подходящи за човека условия.", "date": "2018.11.26", "title": "Мъск обмисля да се премести на Марс (видео)"}
{"url": "https://www.dnevnik.bg/sviat/2018/11/26/3351220_bulgariia_znachitelno_izostava_v_digitalizaciiata_ot/", "text": "България е на дъното или изпреварва само Румъния в достъпа и използването на редица цифрови услуги сред десет страни от ЕС в Централна и Източна Европа, а при обществените услуги разликата с повечето държави в ЕС е няколко пъти. Страната изостава значително в регион със сериозен потенциал да настигне най-успешните дигитални икономики на Стария континент, но заплашен да пропусне възможността да увеличи общия си брутен вътрешен продукт с 200 млрд. евро до 2025 г. Тези изводи са част от доклада Digital Challengers на консултантската компания \"Маккинзи\", публикуван този месец. Заключенията в документа, който изследва потенциала за дигитализация на Централна и Източна Европа, показват, че регионът тепърва трябва да наваксва в повечето области на цифровизацията въпреки динамичния ръст от последните години. За България това важи с още по-голяма сила - тя е на опашката по повечето показатели в ЦИЕ, въпреки че не едно правителство е изтъквало желанието ѝ да стане технологичен лидер. Проблемът на България Изследвани са 10 държави с ускорена дигитализация: България, Латвия, Литва, Полша, Румъния, Словакия, Словения, Унгария, Хърватия и Чехия, за периода до края на 2025 г. \"Маккинзи\" ги счита за  , \"защото показват силен потенциал за ръст в \"цифровата икономика\", съревновавайки се с групата на относително малки държави с много висока степен на дигитализация\", т.нар.  \". В последната група \"Маккинзи\" изброява Белгия, Дания, Естония, Ирландия, Люксембург, Норвегия, Финландия, Холандия и Швеция. Те не могат да разчитат на големи вътрешни пазари и потребление, за да си осигурят икономически растеж - преимуществото на  . При Германия, Франция, Италия, Испания и Великобритания делът на цифровата икономика (6.9% от БВП) е съвсем малко над този в ЦИЕ (6.5%). Всички те всички са далеч зад страни от групата на \"първенците\" като Швеция (9%). В повечето категории е видимо изоставането на мнозинството държави от ЦИЕ, а не само българското. Ако се вземат предвид изводите на доклада обаче, за България, която опитва да се позиционира като примамлива иновационна сила в региона, пропастта е още по-голяма. Пример са   и  от жители на възраст от 16 до 64 г. Графиката показва, че по първия показател България показва резултат от около 40% (втора от всички изследвани държави, малко пред Унгария), а по втория - от около 20% (над Румъния с 10 на сто). За сравнение средното в групата на ЦИЕ е съответно 55% и 40% (някои се представят значително по-добре и по двата показателя, като Чехия, Словения, Литва и Латвия), а сред \"първенците\" резултатът на Дания е съответно над 80 и 90% (немного пред Швеция, Холандия и Естония). Същевременно някои от държавите от \"голямата петорка\" са по-близо до тези от ЦИЕ - в използването на публични услуги онлайн например Италия отбелязва малко под 25% (и малко над България). Далеч не става въпрос само за публични услуги. Данни на Евростат сочат, че едва 5% от населението на България между 16- и 74-годишна възраст   (7 на сто в Румъния, 40 на сто в Полша, 57 в Чехия и 61 в Латвия; средното за региона е 39%). С 11% България е последна сред използвалите онлайн услуги за пътуване и настаняване, при 12% в Румъния и 48% в Чехия. В дела на   България (10%) е предпоследна - в Унгария става въпрос за 7%, а в Словения за 27 на сто. Близо до средата са единствено резултатите за употребата на онлайн социални и професионални мрежи (на 7-о място с 50%, колкото в Полша, при 66% в Унгария). България предпоследна в още две категории. Първата е делът от населението между 25 и 64 г.,   - 25%, при средно 36% за ЦИЕ и 56 на сто в Унгария (над средното за ДФ). Само 9% от фирмите в България предлагат обучение на служители за развиване на умения в информационния свят - при 27% в Словения и при средно 15% за ЦИЕ. По тези два показателя Румъния е последна, със съответно едва 7 и 4%. Условията за   в България,  отбелязвани и в други скорошни доклади , също не благоприятстват, сравнени с ЦИЕ. Нужните   са само 4, колкото в Унгария, Латвия и Полша, под средните 4.6 за ЦИЕ и близо до средната (3.8) за ДФ. За започване обаче   - само в Полша са повече - 30, след България е Чехия, с 15 дни, в Латвия, Унгария и Литва са съответно 6, 5 и 4. Това е доста над средното за ЦИЕ (11.5 дни), а при ДФ дните са едва 71. България, заедно с Хърватия, е рекордьор по брой  , с 38 дни (колкото в Хърватия), при средни 33 за ЦИЕ и 30 за \"първенците\". Страната е   (с оценка 0.28), при 0.34 за Хърватия и 0.54 за Словения). Той оценява бизнес екосистемите, производителността им и съотношението между възможностите и желанията на местното население с със социалната и икономическа инфраструктура. Единствено по брой стартъп компании на милион души България е в първата петица (42), а в дъното са Словакия и Полша (28 и 27). Начело е Литва със 124. И този резултат е под средния за ЦИЕ (58) и за \"претендентите\" (215). Източна Европа ще започне да се задъхва Основният проблем е, че след бурния растеж в държавите от ЦИЕ след прехода към пазарна икономика се задава известно охлаждане. Макар между 1996 и 2017 г. средният ръст на БВП на глава от населението да е 114% (сравнен с 27% за \"големите пет\"), стабилният износ, ниските разходи за труд и чуждите инвестиции вече не са достатъчни, смята компанията. Ниската капитализация (брутните дълготрайни активи, които се падат на служител, са с 60% по-ниски от тези в \"голямата петорка\"), стойността на труда нараства, а свободната работна сила намалява. Производителността на икономиките е зад източноевропейската, а фондовете от ЕС ще намалеят след 2020 г. Цитирани са изследвания, според които ЦИЕ е достигнала \"връхна точка\" на заетостта и се очаква спад заради демографските промени - ниска раждаемост, застаряване, емиграция. Дигиталният БВП на глава от населението в ЦИЕ е 746 евро - над четири пъти по-малко от средния за \"първенците\" и 6 пъти под този на Швеция. Междувременно интернет покритието от 77% в ЦИЕ може да изглежда значително, но е доста под това на \"първенците\". Заедно с най-голямата икономика в региона - Полша - България е изредена и сред страните, където се наблюдава увеличаване на нетната миграция между 2000 и 2016 г. (за разлика от Чехия, Унгария и Румъния). Сред страните от ЦИЕ третата най-голяма група граждани с висше образование, които живеят в друга членка на ЕС, е от България - страната е след Румъния и Полша, макар да не е трета по население в групата от десет държави. По данни на Евростат и ОИСР това са 7% от висшистите. Оценката на \"Маккинзи\" е, че демографските промени може да застрашат 21% от общия ръст на ЦИЕ в близките години. Алтернативите Проблемите, спъващи ръста на икономиките в региона, не са само вътрешни. До 51% от трудовите дейности в ЦИЕ биха могли да се автоматизират до 2030 г. и то само с вече съществуващи технологии. Това засяга около 21 млн. работни места, особено в производството и транспорта. Задава се Четвърта индустриална революция, която ще предизвика сеизмични промени и ще създаде много нови професии, отбелязва \"Маккинзи\". Затова подготовката, с която да се избегне шок на пазара на труда, трябва да започне веднага. Това може да се случи с въвеждане на електронно управление, с промени в образователната система и стимули за ученето през целия живот, както и с дигитални инструменти, които да направят пазара на труда достъпен за всички. Ще са от полза инструментите на Четвъртата революция като  интернет на нещата . Ако тази задача успее, цифровата икономика като дял от брутния вътрешен продукт   (през 2016 г. той е бил средно 6.5%, ако е съчетаят размерът на ИКТ сектора, онлайн търговията и офлайн потреблението на дигитално оборудване). Това да мжги донесе   за всяка от страните спрямо сегашния (т.е. по един допълнителен процентен пункт всяка година като резултат от дигитализацията и да повиши производителността и разходите за дигитално оборудване. Алтернативният на това сценарий при сегашния темп е за увеличаване на общия БВП   (общо 8.7% ръст). Става въпрос единствено за допълнителните приходи от дигиталния сектор. Отлагането на цифровизацията заради инерционната икономика на ниските разходи за труд не може да е алтернатива. Макар в ЦИЕ \"ниските разходи да може да отложат инвестициите в технологии\", западни компании с производства в тези страни могат да решат да върнат част от дейностите в страните на произход, ако автоматизацията им е по-изгодна. Това вече се случва, сочат данни от проекта  European Reshoring Monitor , подкрепян от Европейската комисия. Какво да се направи  Досегашните показатели свидетелстват за потенциала на ЦИЕ. Ръстът на цифровата икономика е бил 6.2% годишно между 2012 и 2016 г., значително над \"големите пет\", (3.1%), но и над \"дигиталните първенци\" (средно 5.9%; държави като Швеция обаче водят по този показател с 9.9 на сто годишно). Част от цифровата икономика в ЦИЕ и в момента е съизмерима с \"големите пет\" - например финансовите услуги и ИКТ. Описани са и добре познатите предимства в образованието по математика и природни науки, кадрите и цифровата инфраструктура, съчетани с късната дигитализация (която не обвързва ЦИЕ със \"стари\" технологии и ѝ позволи да прескача етапи, през които премина Западът). За запазване на тези предимства обаче са нужни усилия на много нива.  например трябва да въведе повече цифрови инструменти и да използват дигитални решения за набиране на нови клиенти и по-добър излаз на регионални и световни пазари.   трябва да намерят начини да насърчат цифровизацията на публичния и частния сектор, програмите за преквалификация и допълнителна квалификация и екосистемата на стартъп компаниите.  също могат да вземат мерки - например да осъзнаят нуждата от инвестиции в ученето през целия живот, които ще им помогнат да използват новите възможнисти на трудовия пазар. , с обща икономика от 1.4 трлн. евро (от която половината се падат на Полша) страните от ЦИЕ имат заедно 12-ия най-голям БВП в света. Освен   в силите и слабостите си, те трябва да се справят с проблеми като \"изтичането на мозъци\" и недостатъчно квалифицираната работна сила. Добре дошли биха били в бъдеще   за инфраструктура за оптични влакна или 5G технологии. На проекти  като \"Три морета\"  им липсват \"работни групи на съответните нива, които постоянно да разработват приоритетни иницативи на сътрудничество.\" Съвместните практики ще помогнат да не се  , а дадена страна да използва решения, вече изпробвани другаде. Ако например Словения и Чехия са лидери в региона в използването на дигитални инструменти в предприятията, Литва и Латвия имат най-голям брой стартъп компании на глава от населението, а Унгария има най-голям дял заети в ИТ сектора, тези държави могат да научат неща една от друга. Нещо повече - според \"Маккинзи\" ЦИЕ може да формира  , за да се увери, че цифровите (ѝ) интереси ще бъдат защитени).", "date": "2018.11.26", "title": "България значително изостава в дигитализацията от почти всички в Източна Европа"}
{"url": "https://www.dnevnik.bg/bulgaria/2018/11/26/3351607_grajdani_izlizat_na_protest_sreshtu_nasilieto_nad_jeni/", "text": "Протест срещу насилието над жени е организиран в София днес. Той е насрочен за 18 ч. с начална точка - площад \"Орлов мост\". Поводът е международният ден за борба с насилието над жени, който се чества на 25 ноември. Вчера над 40 големи и малки испански градове се включиха в шествие с призив \"без повече жертви, искаме свобода\". Очаква се шествие днес да има и в Прага, и Лондон. \"28 мъртви жени, убити от своите бивши или настоящи съпрузи/партньори или от техен близък. 3 мъртви деца, убити от своите бащи. Само от началото на 2018 година. На всеки 2 седмици една българка е убивана. България отхвърли Истанбулската конвенция и се наредихме по начин на мислене до Русия и Азербайджан. Българските политици и Конституционният съд се вслушаха в гласа на фалшивите новини, в истерията, създадена от \"ловците на джендъри\", се казва в страницата във \"Фейсбук\" за организиране на събитието. Инициативата е на Български фонд за жените. В страницата за събитието се казва още, че близо година след като властта се отказа от Конвенцията на Съвета на Европа за превенция и борба с насилието над жени и домашното насилие, станала известна като Истанбулската конвенция, депутати от управляващата партия ГЕРБ внасят предложения за промени в Наказателния кодекс и криминализиране на домашното насилие. В тях обаче не се предвиждат текстове за превенция, отбелязват организаторите на протеста. \"Нито дума за полово-базирано насилие. Нито един разкрит кризисен център за помощ на жертвите на насилие. Нито една национална кампания срещу насилието. Нищо\", допълват те. Привизът на организаторите е: \"Ако ви омръзна всяка седмица да четете новини за пребити и убити жени, ако сте жертва на насилие, ако сте приятели или роднини на жени, които и в момента са жертви или вече не са сред нас, ако сте просто нормални хора, на които им ПИСНА от политическо бездействие, безочие, наглост и фалшиви новини, ще дойдете на протест. Ще дойдете, за да поискаме адекватни мерки и законодателство. Ще дойдете, за да покажете нулевата си толерантност към насилието над жени. Или няма да дойдете и ще си продължаваме така!\". Какви са исканията на протестиращите вижте  тук . При отхвърлянето на Истанбулската конвенция,  гарантираща сериозни мерки за защита и подкрепа на жертвите на домашно насилие , управляващите заявиха, че ще въведат предвижданите в международния документ  реформи през българското законодателств о. Какво предвижда законопроектът на ГЕРБ четете  тук . Истанбулската конвенция беше определена като  противоречаща на Конституцията на 27 юли . БСП, ВМРО, Светия Синод и др. посрещнаха решението на конституционните съдии с одобрение.", "date": "2018.11.26", "title": "Граждани излизат на протест срещу насилието над жени"}
{"url": "https://www.dnevnik.bg/evropa/2018/11/26/3348190_politicite_v_italiia_vduhnaha_nov_jivot_na_kampaniite/", "text": "Минаха 40 години откакто Италия прие закон, легализиращ абортите. Сега обаче активисти се опасяват, че правото на избор на жените отново е подложено на атака, този път от политиците в страната, разказва \"Политико\". През последните седмици хиляди жени излязоха на улиците, за да протестират срещу инициативи против аборта в някои италиански градове. Същите мерки обаче се радват на широка подкрепа сред поддръжниците на най-силната партията в Италия, крайнодаснята \"Лига\", както и от страна на Католическата църква. Макар мерките засега да са ограничени до местно ниво, те започват да набират сила и законът за аборта, познат като \"194\" и датиращ от май 1978 г., е на прицел. Според него жените могат да правят аборт по време на първите три месеца от бременността си. След това абортът е разрешен само по \"терапевтични\" причини – ако се смята, че здравето на плода или на майката е в сериозен риск. Според последните данни от здравното министерство обаче над 70% от гинеколозите отказват да извършват процедурите по морални или религиозни причини. Този процент достига 90 на сто в някои региони, особено в по-консервативния юг. През октомври Верона стана първият италиански град, който се обяви официално \"в подкрепа на живота\". Градски съветници одобриха предложение, направено от Алберто Дзелгер, член на съвета от партия \"Лига\", предвиждащо публично финансиране за католически асоциации и за групи против абортите, както и започване на регионален проект, окуражаващ бременните жени да оставят непланираните бебета за осиновяване. В рамките на няколко седмици подобни предложения бяха обсъдени и в други съвети в малки градове като Ферара и Сестри Леванте, но също и в двата най-големи града на страната – Рим и Милано. \"Бях изненадан от реакцията спрямо нашата инициатива, както в позитивно, така и в негативно отношение\", казва Дзелгер. \"Ние искаме да помогнем на жените, които изпитват трудности по икономически причини, да изкарат до край бременността си, в страна, която страда от демографска криза. Ние защитаваме социалната стойност на раждането\". Позицията на Дзелгер е подкрепена и от министъра по въпросите на семействата Лоренцо Фонтана, който открито призовава за отмяна на \"194\" и го определя като закон за легализиране на убийството. Фонтана постави начело в дневния си ред намаляването на броя на абортите и даването на повече свобода на лекарите да разубеждават жените от това да направят аборт. \"Лига\" освен това представи план, целящ да насърчи жените да имат повече деца,  като предложи безплатна земеделска земя  на семействата с три деца. Коалиционният партньор на \"Лига\", Движение \"Пет звезди\" не споделя вижданията й за абортите. Политическа намеса Чувствата и от двете страни са силни. Група, нарекла се \"Комитет номер 194\", която организира митинги в Милано и Касерта миналия месец, иска премахване на закона и замяната му с нов, който да предвижда затвор за жените, извършили доброволно аборт и за осъществилите го доктори. Според активистка от друга група обаче се създава риск да се разпространи идеята, че жените са ценени не като индивиди, а само като майки. Ема Бонино, сенатор, бивш министър и бивш еврокомисар, която бе един от основните привърженици на \"194\", казва, че не се безпокои от възхода на кампаниите срещу абортите. \"Тези движения винаги са били там и те имат право да изразят мнението си. Ние винаги обаче сме успявали да ги победим\", коментира тя, като все пак допълва: \"Това, което ме безпокои, е когато институции, на централно и местно ниво, се включат. Освен това не трябва да подценяваме този носталгичен консерватизъм, който изглежда заразява нашите политици\". Заради голямата роля на Католическата църква в италианските болници докторите, които са готови да извършат аборт, често биват маргинализирани и според Съвета на Европа биват поставяни в неблагоприятно положение. Скорошно проучване показа, че липсата на възможности за аборт в някои региони, особено за т.нар. терапевтични аборти след първия триместър, често принуждава жените да пътуват до друг град, регион или дори държава, за да сложат край на бременността си, а това увеличава риска от незаконни аборти. Според правителството те са между 12 и 15 хиляди на година, а по данни на най-големия синдикат в Италия (CGIL) са 50 хиляди годишно.", "date": "2018.11.26", "title": "Политиците в Италия вдъхнаха нов живот на кампаниите срещу абортите"}
{"url": "https://www.dnevnik.bg/sviat/2018/11/26/3351267_edin_ot_nai-uvajavanite_universiteti_v_evropa_zapochva/", "text": "Действалият близо три десетилетия в Будапеща Централноевропейски университет, дал на хиляди студенти от Източна Европа възможности за развитие на запад, вероятно ще започне изтеглянето си от Унгария тази седмица. Това ще се случи, ако премиерът Виктор Орбан не подпише споразумение с ЦЕУ, което би му дало възможност да спази сегашните закони. Националистът Орбан, за когото конфликтът с университета е част от сблъсъка с финансиращия го американски милиардер Джордж Сорос,  изключва да направи такива отстъпки . ЦЕУ обяви преди няколко седмици, че ще премести програмите си за американски дипломи във Виена, ако статутът му не бъде уреден до 1 декември, събота. Уреждането може да стане с подпис на споразумение с щата Ню Йорк за отваряне на кампус там, тъй като новото законодателство в Унгария изисква чуждите университети да имат кампуси и в страната си на произход. Това е стъпката, която кабинетът на Орбан все още не е направил. \"Не напускаме\" В  интервю за \"Дневник\"  в края на септември ректорът проф. Майкъл Игнатиеф определи кампуса във Виена, който със сигурност ще бъде отворен (независимо от решението на властите в Будапеща), като \"възможност\" за промяна и съхранение. По-късно пред журналисти той увери, че не може да става дума за напускане на Унгария и някои дейности ще останат там, например част от изследователската дейност и някои програми на унгарски език. \"Ройтерс\" определя случващото се като \"символичния край на една ера за висшето образование в Унгария\" и сериозни трудности за много студенти. За академичната 2018-2019 г. приетите студенти са 1320, 20% от които унгарци. Много други са от Централна и Източна Европа, бившия Съветски съюз и Западна Европа. Записаните към момента студенти ще довършат програмите си в Будапеща. Жолт Ениеди, зам.-ректор на ЦЕУ, казва, че програмите на унгарски - малка част от всички курсове в университета - са акредитирани за още 5 години. Това според него ще даде възможност на студентите, базирани във Виена, да идват в Будапеща на обмен и обратно. Биха се създали обаче логистични проблеми с визите, настаняването и разрешителните за пребиваване, а на много студенти би се наложило редовно да пътуват между Виена и Будапеща, на разстояние 250 км, продължава агенцията. \"За съжаление не можем да сме напълно сигурни, че този модел е устойчив дългосрочно,\" обяснява Ениеди. \"Очевидно, ако голяма част от образованието ни е съсредоточена в друга страна, ако ЦЕУ като американска институция не присъства в Унгария, тогава мостът, който ще изградим в бъдеще, може да е повече между Америка и Австрия, отколкото между Америка и Унгария.\" По думите му ЦЕУ значително ще увеличи стипендиите в Австрия, за да могат унгарци и други източноевропейци да си го позволят. \"Същевременно мога да си представя, че промяната ще се отрази и на студентите ни - лесно е да си представим, че ще се увеличи приемът на западноевропейски студенти, може би ще имаме повече австрийски студенти.\" \"Университетът трябва да стане по-голям, но да започне по-късно,\" пише австрийският в. \"Ди пресе\" в материал, озаглавен \"Пътна карта за виенския университет на Сорос\". Според текста Виена очаква ЦЕУ официално да обяви преместването си. Вероятно новият му дом ще е болница \"Ото Вагнер\" в западната част на Виена.", "date": "2018.11.26", "title": "Един от най-уважаваните университети в Европа започва изтеглянето си от Унгария тази седмица"}
{"url": "https://www.dnevnik.bg/sport/2018/11/26/3351536_fotogaleriia_krasiviiat_zavurshek_na_sezon_2018_vuv/", "text": "Световният шампион   и завърши по отличен начин сезона във Формула 1. След като  , британецът затвърди доминацията си през уикенда. Хамилтън взе 11-а победа за сезона и 73-а в своята кариера. Британецът завърши с рекордните 408 точки през 2018 г.", "date": "2018.11.26", "title": "Фотогалерия: Красивият завършек на сезон 2018 във Формула 1"}
{"url": "https://www.dnevnik.bg/sviat/2018/11/26/3351655_demokratite_shte_razsledvat_finansovite_vruzki_na/", "text": "Демократите ще разследват личните финансови връзки на президента на САЩ Доналд Тръмп със Саудитска Арабия и Русия. Това заяви Адам Шиф, бъдещият председател на комисията по разузнаването на долната камара на Конгреса пред от Франс прес, цитирана от БТА. На междинните избори в началото на ноември демократите отнеха на републиканците контрола в Камарата на представителите и това ще им позволи да водят парламентарни разследвания. Новите парламентаристи ще поемат официално функциите си през януари. \"Президентът не е честен със страната по въпроса с убийството на Джамал Хашоги\", саудитския журналист, критик на престолонаследника, заяви пред Си Ен Eн демократът Шиф. \"Какво го подтиква да се държи така? Не знам. Дали става дума само за влечение към автократите или има финансова мотивация и става дума за личните му финанси\", запита Адам Шиф. Според редица наблюдатели престолонаследникът Мохамед бин Салман е замесен в убийството на саудитския журналист. Но Тръмп заяви, че дори принцът да е знаел за убийството, това не би поставило под въпрос \"непоклатимите\" отношения между Вашингтон и Рияд. Тръмп \"открито се похвали с милионите, които прави със Саудитска Арабия. Дали неговият личен интерес определя политиката на САЩ в Залива?\", попита конгресменът демократ, задавайки същия въпрос и за Русия", "date": "2018.11.26", "title": "Демократите ще разследват финансовите връзки на Тръмп с Рияд и Москва"}
{"url": "https://www.dnevnik.bg/bulgaria/2018/11/26/3351656_kratki_novini_mvr_razsledva_vuorujen_obir_na_magazin_v/", "text": "Жители на Хитрино получиха ключове за новите си къщи На церемония пред сградата на общината в Хитрино бяха връчени ключовете на 10-те къщи, които са изградени и дарени от членове на Камарата на строителите в България на пострадалите семейства в населеното място, съобщи камарата. Според кмета на селото Нуридин Исмаил административните процедури са отнели повече време от строителството.  Други 12 семейства получиха ключовете за новите си домове. Те са построени със средства от фонд \"Социална закрила\" към Министерството на труда и социалната политика. Общата им стойност е 1.5 млн. лв., съобщи БНТ. Къщите са готови 2 години след взрива от влакова цистерна, в резултата на която загинаха 7 души, 29 бяха ранени, а десетки къщи пострадаха.  Община Харманли ще търси заем заради наводнението в Бисер Искът е за безлихвен кредит от държавата от 2.3 млн. лева, за да изплаща искове по дела на ищци, пострадали от наводнението в село Бисер през 2012 година, когато се скъса стената на язовир \"Иваново\" и 11 души загинаха, съобщи БНР. Към момента са заведени 33 дела, а исковете са за общо над 4 млн. лв., а лихвите са за още толкова. Три от делата са във Върховния касационен съд, 12 са в Апелативен съд - София, 17 - в Софийски градски съд и едно в Административен съд - Ямбол. Вече има постановени три решения, по които общината е осъдена да плати общо 1.170 млн. лева. До дни се очакват още пет решения. Иванчева сезира Цачева за безстопанственост в ареста В писмо до правосъдния министър арестуваните по обвинение в поискан подкуп Десислава Иванчева, кмет на \"Младост\" и заместника й Боряна Петрова обясняват условията в ареста на ул. \"Майор Векилски\" в София. От писмото им, изпратено и до медиите, се разбира, че прозорците в килиите са неотваряеми, армирани и непрозрачни, че в нарушение на закона стотици неосъдени лица са държани постоянно заключени. Посочва, че сградата не се поддържа и по разпадащата й се фасада растат дървета, а от неизправни кранчета и от канализацията има непрекъснати течове. Не на последно място поради лошите условия в арестите и нарушаване на човешките права България ще трябва да плати милиони левове обезщетения на пострадалите, пише в писмото и се предлага медиите да отидат и да видят условията. СУ има нова научна инфраструктура по проект за 4.4 млн. лв.  Софийският университет \"Св. Климент Охридски\" представи днес резултатите от финансирания с 4.4 млн. лева по фонд \"Научни изследвания\" проект Университетски комплекс по хуманитаристика \"Алма Матер\". За осем години са финансирани разработки на над 150 докторанти, изследователи и млади учени. Проведена е изцяло иновативна изследователска програма с манастира \"Зограф\" в Атон за съхранение и популяризация на книжовното богатство на светогорския манастир за науката. По проекта е модернизирана научната инфраструктура в Центъра по археометрия, който е създаден с цел навлизане на научноизследователските методи от областта на природните науки (химия, физика, биология, геология и география) в археологическите изследвания.", "date": "2018.11.26", "title": "Кратки новини: Иванчева сезира Цачева за безстопанственост в ареста в София"}
{"url": "https://www.dnevnik.bg/sport/2018/11/26/3351658_stoianovich_i_igrachite_se_izviniha_za_sramnata_zaguba/", "text": "Треньорът на \"Левски\" Славиша Стоянович и футболисти на сините се извиниха за  поражението от \"Ботев\" (Враца) . Словенецът го направи задочно чрез помощника си Небойша Милошевич, който се яви на пресконференцията. Стоянович беше изгонен в края на злополучния за отбора му мач на \"Георги Аспарухов\" и не се яви пред медиите. \"Ботев\" направи обрат с два гола на Валери Божинов и един на Валери Домовчийски и спечели с 3:1 в София. Силно критичен беше Габриел Обертан, който определи загубата за срамна. Французинът, който е сред основните футболисти на \"Левски\", заяви, че вината е единствено в отбора. Според него е нормално през сезона да има трудни моменти и е важно отборът да остане с вдигната глава и да ги преодолее.", "date": "2018.11.26", "title": "Стоянович и играчите се извиниха за \"срамната\" загуба от \"Ботев\" (Враца)"}
{"url": "https://www.dnevnik.bg/evropa/2018/11/26/3351661_es_i_nato_prizovaha_rusiia_i_ukraina_za_sdurjanost_v/", "text": "Европейският съюз и НАТО приканиха Русия и Украйна да действат максимално сдържано, за да се намали напрежението в Азовско море, и призоваха Русия да възстанови свободното преминаване през Керченския проток, предаде \"Франс прес\", цитирана от БТА. \"Очакваме Русия да възстанови свободата на движение в Керченския проток и призоваваме всички страни да действат с максимална сдържаност, за да се намали незабавно напрежението\", гласи декларация на ЕС. Събитията в Азовско море показват до какво може да доведе \"пренебрегването на основните правила на международното сътрудничество\", се казва в декларацията. ЕС отбелязва, че \" строежът на Керченския мост  (от Русия) бе извършен без съгласието на Украйна и е още едно нарушение на суверенитета и териториалната й цялост\". ЕС \"не признава и няма да признае незаконната анексия на Крим от Русия\", се посочва в заключение в декларацията. НАТО заяви, че подкрепя напълно суверенитета и териториалната цялост на Украйна, включително правата й на корабоплаване в териториалните й води, съобщи АФП. НАТО призова Русия и Украйна към сдържаност и намаляване на напрежението в Азовско море, предаде ТАСС, като цитира изявление на говорителя на НАТО Оана Лунджеску. \"НАТО внимателно следи развоя на ситуацията в Азовско море и Керченския проток и ние поддържаме връзка с украинските власти. Призоваваме към сдържаност и намаляване на напрежението\", се казва в декларацията. \"Призоваваме Русия да осигури свободен достъп до украинските пристанища в Азовско море в съответствие с международното право\", гласи декларацията. До напрежението се стигна вчера, след като Керченският пролив  бе блокиран след инцидент  между украински военни кораби и руска брегова охрана. За началото на инцидента се обвиняват и двете страни.", "date": "2018.11.26", "title": "ЕС и НАТО призоваха Русия и Украйна за сдържаност в Азовско море"}
{"url": "https://www.dnevnik.bg/sviat/2018/11/26/3351662_ukraina_privede_armiiata_si_v_pulna_boina_gotovnost/", "text": "Въоръжените сили на Украйна са приведени в пълна бойна готовност по решение на началника на генералния щаб, съобщи днес министерството на отбраната, цитирано от ТАСС и БТА. По-късно днес предстои парламентът на страната да гласува въвеждане на военно положение. \"Въз основа на решението на Съвета за национална сигурност и отбрана на Украйна за въвеждане на режим на военно положение, началникът на генералния щаб издаде заповед за привеждане на съединенията и частите на въоръжените сили в пълна бойна готовност\", се казва в съобщението. Заради ситуацията в Керченския проток секретарят на съвета Александър Турчинов тази нощ обяви подкрепеното от президента на Украйна предложение за въвеждане на военно положение за 60 дни. То ще бъде разгледано днес от Върховната рада (парламента), която ще се събере в 16 ч. местно време, съобщи нейният председател Андрий Парубий. Снощи Порошенко, цитиран от \"Униан\" и \"Интерфакс Украйна\", каза, че военното положение далеч не бива да се разбира като обявяване на война. Вчера кораби на руския военноморски флот  задържаха три украински плавателни съда  в Керченския проток, а пограничната служба на Федералната служба за сигурност (ФСБ) на Русия обвини Украйна, че нарушава морската ѝ граница. Според ФСБ оръжието е използвано за \"принудително спиране\" на корабите, а плавателните съдове са откарани на пристанището в Керч. Киев заяви, че преминаването на корабите е било планирано и рутинно и че са ранени най-малко шестима, а не трима души от екипажите, а най-малко шест души, а 20 са били задържани. Русия междувременно поиска днес да се състои извънредно заседание на Съвета за сигурност на ООН заради ситуацията. Керченският проток бе отворен тази сутрин, след като инцидентът с украинските кораби подтикна Москва да преустанови преминаването през него.", "date": "2018.11.26", "title": "Украйна приведе армията си в пълна бойна готовност заради инцидента в Керченския проток"}
{"url": "https://www.dnevnik.bg/evropa/2018/11/26/3351666_sdelkata_za_brekzit_e_diplomaticheski_shedyovur_zaiavi/", "text": "Канцлерът на Германия Ангела Меркел нарече споразумението за Брекзит \"дипломатически шедьовър\", който става основа за \"организирана раздяла\". Тя добави, че все още съжалява за решението на британците да напуснат ЕС след 45-годишно членство. \"Мисля, че бе постигнат един дипломатически шедьовър\", каза Меркел за  споразумението, което цели  оставащите 27 страни от ЕС да запазят \"много близки отношения\" с отиващата си Великобритания. Германският канцлер призна, че изпитва \"известно удовлетворение\" от сключването на сделката, но не пожела да дава мнение дали тя ще бъде предоговаряна, ако Камарата на общините я отхвърли. Споразумението за Брекзит не подлежи на предоговаряне, каза вчера британският премиер Тереза Мей в унисон с изявленията на европейските си партньори, предаде ДПА. \"Ако хората си мислят по някакъв начин, че ще има още едни преговори, това не е така\", каза тя пред журналисти в Брюксел, след като по-рано през деня  Европейският съвет одобри  сделката за раздялата с Обединеното кралство. \"Това е споразумението; то е резултат от тежки и трудни преговори през значителен период от време. И както беше казано, това е сделката, която е на масата. Това е възможно най-добрата сделка. Това е единствената възможна сделка\", подчерта Мей. Британският премиер отказа да коментира какво ще се случи, ако парламентът в Лондон отхвърли споразумението. Междувременно лидерът на северноирландската Демократическа юнионистка партия (ДЮП) Арлийн Фостър отново заплаши, че ще прекрати партньорството между ДЮП и Консервативната партия на Мей, ако парламентът на Обединеното кралство приеме договореното между Лондон и ЕС проектоспоразумение за Брекзит. \"Към този момент не виждам никакви условия гласуването (в парламента) да мине така, както иска Тереза Мей\", каза Фостър в ефира на Би Би Си. Тя добави, че ако все пак документът мине, нейната партия ще преразгледа споразумението си с консерваторите. От юни 2017 г. консервативното правителство на малцинството на Мей се подкрепя от десетимата депутати на ДЮП в парламент. Единствената възможна сделка Председателят на Европейската комисия Жан-Клод Юнкер каза, че постигнатото споразумение за напускането на Великобритания е било единствената възможна сделка. \"Доволни сме от постигнатия резултат, но денят е тъжен. Не е време нито за аплодисменти, нито за шампанско\", заяви Юнкер. \"Всички, изказали се на заседанието,  изразиха тъга . Преди година Еврокомисията пое задължението да преговаря с Великобритания. Трудността бе да запазим единството на държавите от ЕС. Често имаше натиск от Лондон над отделните държави от общността и съответната работна група в Европейския парламент. Имаше проблем с нашите испански приятели, които много обичам.  Споразумяхме се и за Гибралтар . Онези, които не са испанци, не разбират мащаба на въпроса. Постигнатото споразумение е добро за Испания\", добави той. Това е най-добрата възможна сделка. Призовавам да бъде подкрепена в Камарата на общините към британския парламент, това е единствената възможна сделка, посочи Юнкер. По неговите думи не са прави онези, които възнамеряват с отхвърляне на сделката да предоговорят по-добри условия за оттеглянето на Великобритания. Юнкер уточни, че британските служители на комисията ще запазят работата си в институцията. Винаги съм се радвал на професионализма на британците в Еврокомисията, добави той. \"Най-голямата работа едва сега започва. Разводът е тъжен момент, както някои от вас знаят. Не вярвам, че Великобритания ще бъде като останалите чужди за ЕС държави, има остатъци от любов\", коментира Юнкер. Трудно е да се предскаже как ще премине процесът по ратификацията на споразумението, отбеляза председателят на Европейския съвет Доналд Туск. \"Пред нас остава труден процес на ратификация, предстоят още преговори\", добави той. Главният преговарящ от страна на ЕС Мишел Барние определи споразумението като честно и балансирано. \"Никога не сме работили срещу Великобритания. Всеки сега трябва да поеме своята отговорност при одобряването на споразумението. Ще останем съюзници, партньори и приятели\", добави Барние по повод бъдещите отношения с Лондон. /БТА", "date": "2018.11.26", "title": "Сделката за Брекзит е \"дипломатически шедьовър\", заяви Меркел"}
{"url": "https://www.dnevnik.bg/evropa/2018/11/26/3351677_i_slovakiia_se_otkazva_ot_pakta_za_migraciiata_na_oon/", "text": "Словакия потвърди вчера, че няма да подпише Глобалния пакт на ООН за миграцията, подобно на  редица други страни , между които  Чехия  и  Полша , предаде ДПА. \"Като премиер отхвърлям текста на пакта за миграцията и отказвам той да е в сила за Словакия\", заяви социалдемократът Петер Пелегрини пред вестник \"Сме\". Пактът, който се очаква да бъде подписан на среща на върха в Мароко на 10 и 11 декември, има за цел да регулира глобалната миграция, но редица страни заявиха, че няма да го подпишат, напомня ДПА. В петък външният министър Мирослав Лайчак заплаши, че ще подаде оставка, ако правителството откаже да подпише пакта на ООН, защото той не би приел правителството да се поддаде на натиска на десни популисти. Пелегрини заяви, че е уведомил Лайчак за решението си и изрази надежда, че външният министър ще го приеме и ще продължи да служи на страната си въпреки личното си мнение. Страните, отхвърлили досега Пакта за миграцията, са Австралия,  Австрия ,  България ,  Естония ,  Израел, Полша , Съединените щати, Унгария, Хърватия, Чехия и Швейцария, отбелязва ДПА. /БТА", "date": "2018.11.26", "title": "И Словакия се отказва от пакта за миграцията на ООН"}
{"url": "https://www.dnevnik.bg/evropa/2018/11/27/3351790_kandidatite_za_posta_na_merkel_obmisliat_kak_da_se/", "text": "В Германия кандидатите за поста на Ангела Меркел начело на нейната партия вече мислят как да погребат наследения от канцлера проблем с имиграцията и дават нови спорни предложения. Политическият пейзаж в Германия е разтърсен от влизането на крайната десница в Бундестага и в парламентите на 16 провинции. На този фон кампанията за председателския пост на консервативния Християндемократически съюз (ХДС) се върти около въпроса за миграцията, който стана особено чувствителен след приемането през 2015 г. на близо 1 милион сирийски и иракски мигранти. Тримата фаворити за поста на Меркел, която след поредния изборен провал на местни избори реши да не се кандидатира отново за председател на своята Християндемократическа партия, се опитват максимално да се разграничат от лидера, която управлява Германия от 13 години. \"Като че ли искат да отворят прозорците на ХДС, за да излезе застоялият въздух от годините на Меркел\", писа в петък либералноконсервативното списание \"Цицеро\". Кандидатурите ще бъдат гласувани на 7 декември от хилядата делегати на партийния конгрес. Победителят ще има и добри шансове да наследи Меркел и на канцлерския пост на следващите избори. \"Популистки подход\" По време на кампания, която понякога изглеждаше като битка с позволени и непозволени средства с крайнодясната партия \"Алтернатива за Германия\" (АзГ), един от фаворитите, Фридрих Мерц, в сряда  стигна до идеята  за преразглеждане на правото на убежище, въпреки че е гарантирано от конституцията. \"Мерц претендира, че се ръководи от разума, но всъщност подходът му е популистки\", критикува го в петък левият всекидневник \"Тагесцайтунг\". Разкритикуван от всички, на Мерц, завърнал се в политиката след десетилетие на отсъствие, му се наложи да смекчи тона. Той е сериозен фаворит за вота, до който остават още две седмици, но засега губи инерция в социологическите проучвания и изостава все повече от  Анегрет Крамп-Каренбауер . Наричана малката Меркел, тя също се дистанцира от действията на канцлера, критикувана, че не е затворила границите за мигрантите през септември 2015 г., и се обявява за по-бързи депортации. Третият кандидат,  Йенс Шпан , който е министър в кабинета на Меркел, залага на идеята за скъсване с нейната миграционна политика. Той редовно язвително критикува онези, които \"се възползват от предимствата\" на системата за социално подпомагане на Германия, обаче \"сърцето им остава в Турция, Мароко или Русия\". Шпан  предлага Пактът за миграцията на ООН , макар и юридически необвързващ, да не бъде приет, както е предвидено на 10 и 11 декември. Защитаван от Меркел, пактът  е отхвърлен от много държави  като Унгария, Австрия, Полша и Израел. За сметка на най-слабите Този завой на ХДС надясно след едно по-скоро центристко позициониране през мандата на Меркел е осъден от останалите партии от правителствената коалиция, обединяваща десницата и умерената левица. Вицеканцлерът социалдемократ Олаф Шолц например съжали, че \"вътрешното съперничество\" в ХДС \"удря по най-слабите\". Същия рефрен подема външният министър Хайко Маас от Германската социалдемократическа партия (ГСДП), според когото, ако \"се следват десните популисти, това ще донесе само повече разделение\". Завоят надясно на християндемократите, изглежда, се отразява и в социологическите проучвания: ХДС остава твърдо начело с 27 процента, но това е много по-малко от 40-те процента, на които се радваше през лятото на 2017 г. Зелените са по петите му. АзГ, макар и компрометирани от финансови скандали, запазват все още 16 процента пет години след създаването им. Към 31 декември 2017 г. 1.7 милиона души са поискали закрила в Германия (от политически бежанци до кандидатите за убежище, включително хора, чиято молба е била отхвърлена). Това са хората, записани в централния регистър на чужденците, което означава 5-процентно увеличение за една година, показват публикувани в петък данни. Броят на кандидатите за убежище, в частност сирийците и иракчаните, обаче е намалял с 39 процента в рамките на една година. /БТА", "date": "2018.11.26", "title": "Кандидатите за поста на Меркел обмислят как да се отърват от наследения проблем с мигрантите"}
{"url": "https://www.dnevnik.bg/evropa/2018/11/26/3351680_po_kakvo_kiber_ponedelnikut_se_razlichava_ot_cherniia/", "text": "Идеята да отидат до физически магазини и да общуват с други човешки същества, за да си купят желаната стока, не изглежда никак приемлива за много хора. Особено в свят, в който човек може да направи избора дали да търси изгодни онлайн сделки по време на Черния петък или да попадне \"във военната зона\", в каквато се превръщат магазините на този ден. Каква всъщност е разликата между Черния петък и Киберпонеделника?, пита се онлайн изданието \"Трилист\". Какво точно е Черният петък? Черният петък започва в средата на финансовата криза. През 1870 година търговците на дребно са имали практиката да отбелязват загубите в червено, а приходите в черно (да, с мастило). След месеци, белязани в червено, магазините накрая навлизали в територията на черната зона през деня след празника в САЩ - Деня на благодарността. По някаква причина именно тогава започвало празничното пазаруване. В крайна сметка притежателите на магазините в отговор на тълпите от купувачи започнали да сключват големи сделки и така се стигнало до истинското \"бойно поле\", в каквото се е превърнал днес Черният петък. Ако се остави историята настрани, всичко е съвсем просто - това е денят на най-големите продажби за бизнеса, който си връща всички пари, които е загубил предишната година. За потребителите е начин да си пожелаят всичко, което искат, на изгодна цена, но само ако искат да се борят за него. Макар че продажбите от Черния петък най-вероятно превишават намаленията на Киберпонеделника, купувачът може да си спести мъчението от \"канадската борба\" с колегите си за телевизорите, ако просто пазарува онлайн. Киберпонеделникът е преди всичко за удобство. Първоначално двата дни на голямото пазаруване се различавали повече заради свързването с интернет чрез модем. Премествайки възможността за онлайн търговия на дребно в понеделник, онлайн търговци са дали възможността на потребителите за достъп до магазините в мрежата чрез високотехнологични интернет връзки на работните места. Това определено не е много продуктивен ден в офисите, подчертава списанието. По какво се различават сделките? Макар Черният петък да е превзел цялата дигитална търговия, остават редица покупки, които потребителите могат да направят, само когато стъпят в магазина. Има обаче определен брой предложения, които не можеш да намериш никъде в Черния петък, а са достъпни на сайтовете в Киберпонеделника. Разбира се, има съвременни сайтове за онлайн търговия, които нямат физически магазини. По-добър ли е Киберпонеделникът? Краткият отговор според Трилист е \"не\". Намаленията, които са достъпни единствено във физическите магазини, са точка в полза на Черния петък. Не трябва обаче да се забравя, че потребителят се подлага на физическа опасност и не е сигурно дали ще направи покупка сделката, обобщава онлайн изданието. /БТА", "date": "2018.11.26", "title": "По какво Киберпонеделникът се различава от Черния петък"}
{"url": "https://www.dnevnik.bg/sport/2018/11/26/3351679_titla_ili_taibrek_karlsen_i_karuana_izlizat_v/", "text": "Единадесет партии и единадесет ремита. Това е резултатът от мача за световната корона в шаха между шампиона Магнус Карлсен и Фабиано Каруана. Двамата счупиха всички рекорди със серията ремита в двубоя за титлата. Сега остава последният въпрос - ще успее ли някой от двамата да излезе победител в заключителната 12-а партия, или ще се стигне до тайбрек. След почивния неделен ден Каруана ще играе с белите фигури днес. До момента той изпусна няколко възможности да спечели партии, в които беше във водещата роля с белите. Дванадесетата партия идва след спокойното реми от събота. Тогава и двамата не останаха въодушевени от постигнатото. \"Не съм развълнуван. Не беше забележителна партия, но не е и някакъв ужас. Сега ми остава да играя добре в още една партия класически шах и ще видим какво следва\", каза Карлсен, който опитва да продължи властването си в шаха с четвърта световна титла. Според него за заключителната партия е от ключово значение как ще действа Каруана. Норвежецът даде знак, че няма притеснения да се стигне до тайбрек. Американският му съперник очаква напрегната партия. \"Няма да изпадам в лудост, но ще опитам да го притисна. Ще опитам да си почина. Финалната партия и евентуалният тайбрек наистина ще бъдат решени от нервите и от това чия глава работи по-добре. Почивката е много важна за това\", заяви Кауана след 11-ата партия, в която по думите му \"нищо не се е случило\".", "date": "2018.11.26", "title": "Титла или тайбрек: Карлсен и Каруана играят заключителна партия"}
{"url": "https://www.dnevnik.bg/evropa/2018/11/26/3351688_shveicarcite_othvurliha_predlojenie_nacionalnite/", "text": "На референдум вчера швейцарците отхвърлиха предложение националните им закони  да са над международното право , предаде Би Би Си. Според предварителни резултати 67% са гласували против предложението, а 33% - за. Друго предложение -  да бъдат субсидирани фермерите , които не премахват рогата на кравите си - също бе отхвърлено на отделен референдум. Отхвърлянето на първата инициатива е удар за дясната Швейцарска народна партия, най-голямата в парламента, от която идеята дойде. Предложението можеше да засегне отношенията на Швейцария с ЕС и дори с НАТО, коментира кореспондент на Би Би Си. Според Швейцарска народна партия обаче то щеше да подсили автономията и националната идентичност на страната. Ако беше одобрено, Швейцария щеше да трябва да предоговори хиляди споразумения, включително текстове за правата на човека, за правата на децата и за търговията. Рогата на кравите Предложението за рогата на кравите бе отхвърлено с 54 срещу 46 процента, показаха предварителни резултати. Фермерът, който сам го инициира, прекара осем години, водейки кампания по въпроса. Армин Капаул казва, че премахването на рогата на кравите е неестествено и болезнено и че животните са много по-щастливи с тях. Деветдесет процента от кравите, отглеждани в Швейцария, са без рога с цел повече животни да могат да се отглеждат на по-малко пространство. Когато кравите са с рога, те се нуждаят от повече място, за да се избегнат взаимни наранявания. Но отглеждането на по-малко крави на една и съща площ носи загуби на фермерите. Инициативата на Капаул щеше да доведе до отпускането на повече пари на фермерите, които не премахват рогата на кравите си. Според швейцарската система за пряка демокрация едни предложение се нуждае от 100 хил. подписа, преди да бъде подложено на референдум.", "date": "2018.11.26", "title": "Швейцарците отхвърлиха предложение националните закони да са над международното право"}
{"url": "https://www.dnevnik.bg/evropa/2018/11/26/3351682_zashto_shveicariia_se_pritesniava_ot_brekzit/", "text": "Откакто Великобритания гласува да напусне Европейския съюз през 2016 година, Швейцария следи внимателно случващото се с Брекзит. Споразумението, сключено между Великобритания и ЕС, ще е от голямо значение за Швейцария, която не е член на съюза. Изчакването обаче е прекалено дълго за швейцарците. \"Часовникът тиктака\", въздъхва Ян Атесландер от швейцарската бизнес асоциация Economiesuisse. \"Притеснени сме, точно сега правилата са ясни, можем да търгуваме с Обединеното кралство\", допълва той. \"В края на март обаче стигаме до важен момент и никой не може да ни каже дали ще има или не споразумение по Брекзит\", коментира Атесландер. Март е ключов, тъй като Великобритания ще напусне ЕС в 11 часа вечерта британско време в петък, 29 март 2019 година. Но защо пък Швейцария, която никога не е била част от ЕС, трябва да се притеснява за статута на търговските си връзки с напускащата съюза Великобритания? Причината е в сложните двустранни отношения на Швейцария с Брюксел, договаряни две десетилетия, след като Швейцария реши да не се присъединява към ЕС през 1992 година. Сега 28-членният ЕС е най-големият търговски партньор на Швейцария и Великобритания засега е част от него. Близките икономически отношения между Швейцария и Великобритания се основават на двустранните споразумения между Швейцария и ЕС, обяснява Иво Цимерман, който представлява швейцарската машинно-инструменталната индустрия. След Брекзит тези споразумения няма вече да се прилагат, отбелязва той. Швейцарският машинно-инструментален сектор, който произвежда всичко от пробивни машини до машини, които могат да произвеждат автомобилни части - е продал стоки за близо 2,.5 милиарда швейцарски франка (2.5 милиарда долара, 2 милиарда паунда) във Великобритания миналата година. Това е количество, което Цимерман и колегите му не искат да се променя, освен ако не е нагоре. В такъв случай дали изобретателните швейцарци вече са си подготвили ново търговско споразумение с британските партньори? Всъщност не са, за огромно съжаление на Хайг Симонян, който е вицепрезидент на британско-швейцарската търговска камара. Ръцете на Великобритания са вързани, тъй като според споразумението с ЕС Лондон може да започне да действа (да договаря нови търговски споразумения със страни извън ЕС), когато вече не е член на ЕС, каза той. \"Така че, официално поне, всичко е замразено\", допълва Симонян. Това означава, че щвейцарците не могат да си осигурят собствено търговско, митническо споразумение и споразумение за движението на хората с Великобритания, докато Обединеното кралство и ЕС не подпишат споразумението помежду си. Когато по-рано този месец британското правителство  обяви планираното си споразумение  за Брекзит, в Швейцария се почувства известно облекчение. То обаче изчезна бързо заради пререканията на всички политически партии в Камарата на общините на Великобритания. И докато правителствата в 27-те столици на страните - членки на ЕС, проучват предложеното споразумение за напускането на ЕС, бюрата в швейцарската столица Берн са празни. Несигурност Това е странна ситуация за британско-швейцарските търговски отношения. Двете страни взаимно са сред най-големите си търговски партньори и имат стабилни икономически отношения от години. През 2017 година Великобритания бе петият по големина чуждестранен пазар за Швейцария, като износът достигна 11.4 милиарда швейцарски франка според официалните швейцарски данни. Съответно британският износ за Швейцария през 2016 година е оценен на 21 милиарда паунда, шести по размер за Великобритания. \"Факт е, че всяка несигурност е отрова за бизнеса, инвестициите, за всяко решение\", казва Симонян. Швейцарското правителство излезе със стратегия за намаляване на несигурността, наречена причудливо \"Внимавайте за процепа!\" (Mind the Gap). Идеята е да се предотврати регулаторен вакуум с Великобритания, щом дойде краят на март и споразумението за напускане на ЕС все още не е договорено. Подчертавайки близките отношения между Швейцария и Великобритания, включително 150-те преки полета дневно, швейцарски министри пътуват непрекъснато до Лондон през последните две години. Разбира се, не за официални преговори, а за неформални разговори. Слуховете са, че нещата вървят добре. Когато британският външен министър Джереми Хънт посети Берн миналия месец, той каза на журналистите, че това е било \"отлично посещение\", макар че не пожела да отговаря на въпроси какво точно е било обсъждано. Ян Атесландер признава, че той и колегите му в швейцарския бизнес виждат някои възможности във Великобритания след излизането й от ЕС. Обединеното кралство има високи технологии в производството на промишлени стоки, машините, а автомобилният сектор се разви много силно, казва той. Също във фармацевтиката, химическата индустрия е наистина първокачествена, естествен партньор е, тъй като и ние се основаваме на иновациите, допълва Атесландер. Симонян също вижда възможности за по-засилена търговия, макар че не във финансовия сектор, в който и двете страни вече са много силни. В крайна сметка те са много силни конкуренти (в света на финансите), така че бих бил предпазлив в това отношение, казва той. Като се има предвид, че всички връзки между Великобритания и Швейцария ще бъдат преначертани, Швейцария може да предпочете някакъв вид митническо споразумение с Обединеното кралство (ако не е в митническия съюз на ЕС). Може дори да запази свободата на движение с Великобритания (Швейцария се включи в свободното движение в ЕС преди години, за да получи достъп до единния европейски пазар), ако Великобритания е на мнение, че си струва да запази само свободното движение с Швейцария. Никоя от тези опции обаче не може да бъде договорена както трябва, камо ли да бъде прилагана, докато Великобритания и ЕС не оформят окончателно споразумението по Брекзит. Така че дали швейцарците са уверени в бъдещето? \"Уверени може би не е точната дума\", каза Цимерман. \"Знаем, че швейцарското правителство прави всичко, за да гарантира промените да станат гладко (...), но все още има много неизвестни\", допълни той. Краят на март е след четири месеца - не особено дълъг период за преоформяне на търговски отношения, както потвърждават изглеждащите безкрайни преговори между ЕС и Великобритания. Швейцарците не обичат решения в последната минута и не харесват закъсненията. Засега обаче просто ще трябва да наблюдават и да чакат. /БТА", "date": "2018.11.26", "title": "Защо Швейцария се притеснява от Брекзит"}
{"url": "https://www.dnevnik.bg/ot_vas/novini_ot_vas/2018/11/26/3351671_ohridskiiat_chudotvorec/", "text": "На 25 ноември православният ни църковен календар почете паметта на св. Климент Охридски. Ученик и сподвижник на Кирил и Методий, учител и просветител на българите, преводач и автор на старобългарски творби, основоположник на Охридската книжовна школа.", "date": "2018.11.26", "title": "Охридският чудотворец"}
{"url": "https://www.dnevnik.bg/evropa/evropeiski_parlament/2018/11/26/3351735_evropeiskite_zeleni_sa_protiv_sujuz_s_partiiata_na/", "text": "Въпреки че европейските Зелени и партията на френския президент \"Република, напред!\" споделят общи възгледи за европейския проект, те трябва да бъдат насърчавани в партньорство между равни, заяви съпредседателят на групата на Зелените в Европейския парламент Райнхард Бютикофер в интервю за EurActiv. Той коментира статия в германското списание \"Шпигел\", според която френският президент ще търси партньорство със Зелените и социалдемократите след евроизборите през май догодина. \"Питам се какъв вид сближаване би било това\", каза Бютикофер в кулоарите на триденвния конгрес на групата в Белрин, който приключи на 25 ноември. По думите му представител на \"Република, напред!\" се е свързал със съпредседателя на Зелените в Европарламента Ска Келер и е поискал среща в следващите дни. \"Не намирам това за много сериозно\", коментира Бютикофер. Поканата е имала за цел изграждането на широк алианс в Европа след изборите за Европарламент през май догодина. Бютикофер обаче не е съгласен с идеята, която според него ще постави партията на Макрон в центъра на един такъв съюз. \"Макрон не може просто да призове други да се присъединят към движението му и да очаква те да се обединят зад него\", допълни той, като все пак подчерта, че европейските Зелени като цяло са отворени да градят партньорства по всяко време. \"Ние обаче няма да сме спомагателни групи за Юпитер, който сега се превръща в Икар\", настоя Бютикофер. Той отбеляза, че групата му споделя някои от позициите на \"Република, напред!\", например плановете на Макрон за реформа в еврозоната и завършване на банковия съюз. \"Ние също така подкрепяме идеята за европейски бюджет. Има обаче една голяма разлика, защото ние искаме възможността да бъде отворена за държавите членки, които все още не са част от еврозоната, но искат да участват\". А някои идеи, като отбраната и сигурността, се нуждаят от допълнителна дискусия, продължи той, отхвърляйки идеята за напълно автономна европейска отбранителна система. Кой ще се бори за поста на Юнкер По време на партийния конгрес за водещи кандидати,  които да се борят за председателския пост  в Еврокомисията, бяха избрани Ска Келер и Бас Айкхаут. \"Ска и аз принадлежим към ново поколение европейски политици\", заяви Айкхаут. \"Ние не поставяме под въпрос необходимостта от Европейския съюз, а искаме да направим следващата стъпка. Икономическият и социален дневен ред на ЕС трябва да бъдат променени из основи\", посочи Айкхаут. По думите на Келер предизборният манифест на Зелените подкрепа подкрепя по-силно социално ориентиран дневен ред. Едно от предложенията е \"достоен минимален доход\". Германският евродепутат, която вече опита да стане председател на Еврокомисията през 2014 г., каза, че е била изненадана, че ще е единствената жена водещ кандидат в надпреварата за евроизборите. \"Последния път аз отново бях единствената жена кандидат и, честно казано, мислех, че другите партии ще са си взели поука от тази грешка. Изглежда, че не са. Време е да имаме повече жени кандидати за тези позиции\". Тя също е против официален съюз с партията на Макрон. \"По отношение на икономическата перспектива ние сме много различни от либералите  в групата на АЛДЕ . А когато погледнем какво прави Еманюел Макрон във Франция, не се случва нищо от екологична гледна точка, от социална гледна точка, то е точно обратното на това, което ние искаме\", подчерта Келер.", "date": "2018.11.26", "title": "Европейските Зелени са против съюз с партията на Макрон"}
{"url": "https://www.dnevnik.bg/na_put/2018/11/20/3349066_momicheto_koeto_putuva_samo_po_sveta_i_umee_da_riskuva/", "text": "Тя се нарича номад – човек, който е в непрекъснато движение, работещ отвсякъде и на шега – бездомен. Пътуването по света е всекидневието й. Тръгва, без да планира и се оставя на любопитството да я води. Няма да се втурне да посещава музеите и туристическите забележителности, защото целта й е да се слее с живота по улиците, да се запознава с местните и да търси вдъхновяващи бизнес истории. Двадесет и девет годишната Анна Пелова пътува сама по света (случвало се е и на стоп – през цяла Испания, както и в част от Щатите) от години и работи дистанционно за международни стартъпи, още докато следва креативна рекламна стратегия в Лондонския колеж по комуникации. Напълно уверена, че няма невъзможни неща, тя започва да печели парите, от които има нужда още като тийнейджър, а малко по-късно се увлича по писането и разработва няколко проекта, сред които съавторство на книгата \"Селата в България. Посоки за туризъм и култура\", гайд за пътуване на стоп, \"Правилно хранене\" - инициатива за популяризирането на превантивното здраве сред българите и др. Опитът си като дигитален номад - човек, който успява да работи отвсякъде, споделя в страницата Great Nomad ( http://greatnomad.com ), макар и вече не толкова активно. Допреди година беше концентрирана върху събиране на истории за първата си книга – The Founders and The Underdog, с която иска да покаже гледната точка на инвеститори, предприемачи и милионери/милиардери, променили света или страната си. Именно за да срещне тези личности, Анна тръгва без стратегия, предварително уговорена среща и с доза късмет към градове в САЩ, Португалия, Полша, Танзания, Дубай, Сингапур, Индия и други. Докато прави опити да завърши книгата си, младата жена междувременно успява да се запали по криптовалутите – едногодишна бизнес авантюра, съпроводена с трудности, а отскоро е обсебена от нова идея – да създаде платформа за посещение на фитнеси по света от чужденци, или нещо като airbnb за спортуващи. Идеята й хрумва от собствен опит – като човек, който държи на формата си и обича да пътува, самата тя знае какво коства тренировка в зала в чужбина – труднодостъпно, скъпо и вреемко занимание. Gymsix* вече се разработва с помощта на приятели и тепърва ще се тества на пазара. Вярва, че всеки, който иска да опознае света, Така неизбежно се запознаваш с нови хора, за разлика от случаите, в които пътуваш с приятели и общуваш предимно с тях. \"Обстоятелствата те правят по-общителен и отворен към другите, казва тя. На мен винаги ми е било некомфортно да отида сама в бар или в дискотека, но с времето свикнах и се оказа доста забавно. Така тествам себе си – имам ли смелостта да заговоря непознат или да се присъединя към група от хора? Как ще го направя? В началото се чувствах жалко, но когато промених собствената си нагласа, разговорите просто започнаха да се случват естествено и така създадох много интересни нови приятелства.\" В Хонг Конг се запознава с човек, който след това й помага в трудна ситуация. \"Цените на хотелите изведнъж скочиха 10-30 пъти заради националния празник, а аз нямах къде да остана. Той имаше празен апартамент и просто ми изпрати адреса, каза ми къде е скрил ключа и че мога да се настаня там, без да иска нищо в замяна.\" Затова според нея най-ценното нещо е контактът с местните. Те винаги знаят къде са хубавите, скритите и опасните места. \"Аз лично винаги поставям себе си в ситуации, в които да срещам такива – в хостел, чрез платформата Couchsurfing ( http://couchsurfing.org ), чрез събития или в бар. Местните са онези, които винаги са ми давали добри съвети относно моята сигурност. Доверявам им се и изпълнявам. Ако 10/10 кажат: \"не излизай сама, след като се стъмни\", значи има причина да не го правя.\" Едно такова място се оказва Йоханесбург – град, в който нейни приятели са били обирани. \"Аз останах в къщата на гей двойка и те още от вратата ми направиха брифинг по безопасност – остави всички бижута в къщата, остави си раницата с лаптопа, не се разхождай сама дори през деня, ако си извън хубавите квартали и моловете.\" И въпреки вниманието, с което съпроводено прекарването й, констатацията й накрая е, че хората там намират начин да живеят щастливо. Пак благодарение на местните в Бали попада на незабравима церемония. \"Жените носеха даровете на главите си, които приличаха на многоетажни торти – предимно плодове и крекери. Продължи 3 часа, а молитвите включваха различни цветя за всеки различен бог или богиня\", разказва Анна. Тя няма предварително изготвен план и стратегия за точки за посещение в различните градове. Всичко, свързано с организация, й е досадно. \"Може би аз съм единственият пътешественик, който не ползва tripadvisor, откривам си сама интересни точки, или следвам препоръката на местните.\" В раницата, с която пътува, си носи дрехи, бельо, лаптоп, телефон, малко козметика, бански – всичко останало е излишно. Дрехите се свиват на руло и се слагат в плик, който се компресира. Анна дава своя личен пример: \"Наскоро си правих автобиография, за да видя как изглежда на хартия и осъзнах, че сменям работните си занимания през година-две години. Действам както при предприемачите – ако нещо не върви в един момент, понякога няма смисъл да го буташ и продължаваш към следващото. Може би по-младото поколение като моето е по-лесно да разбере това, защото се адаптира по-лесно към промените, разсъждава Анна. Според нея поколението на родителите й е свикнало на друг живот, с по-различен ритъм и промените са стрес за тях, а тя и връстниците й малко или много са родени в него. Шегува се, че дълго време майка и баща й си мислели, че е \"пълен клошар\", но в един момент осъзнали, че онова, което върши, има смисъл и че тя се чувства добре. \"Но им отне 6-7 години Непрекъснато ме питаха няма ли да си намериш сериозна работа, приятел, апартамент, да имаш деца...\", усмихва се тя. А нейните приоритети са да е свободна, да е в движение. \"Аз мога да стоя на едно място и една – две години, но трябва да знам, че в момента, в който някой ми каже – има нещо интересно за правене в Сингапур, мога да тръгна\". Като лош вариант си представя да отиде в някоя компания в Лондон например, да си намери работа и да седи на едно място - възможност, за която се замисля след провала си с криптовалутите. И въпреки че от няколко места, на които праща CV, я канят на интервю, тя отказва. \"Предполагам, че за повечето хора това би било мечта...\" Най-вече в Япония или Америка. Там са местата, на които й остава сърцето. Макар че е била веднъж за две седмици, Страната на изгряващото слънце успява да й въздейства силно. Най-яркото, което си спомня от там е вкусът на сушито. \"Няма нищо общо с това, което ядем тук, коментира Анна. \"Рибата е много прясна и се приготвя с прости съставки – предимно с ориз и водорасли, без никакви специални ефекти, странни сосове, всичко е до качество й\" Мароко е мястото, на което би се връщала пак и пак. Всъщност, вече го е правила, защото там е шарено, интересно, \"все едно живееш друг живот за малко, съвсем различен на фона на нашата култура.\" САЩ също са нейна любима дестинация. Колкото и пъти да отиде там, сякаш ги вижда за първи път. Това в пълна сила се отнася до...Ню Йорк. Където и да попадне, нищо не може да шокира Анна и нищо не приема за драма, защото \"всичко е приключение\". Смята, че ако човек иска да пътува по света, просто трябва... да си го представи. \"Позволете на въображението ви да ви заведе там, където искате да отидете. Всъщност това е въпрос, който всеки сам трябва да си зададе и да си отговори: \"Какво трябва да направя, за да съм свободен да пътувам и да работя откъдето аз искам?\" Правилните отговори идват тогава, когато си зададете правилните въпроси.", "date": "2018.11.26", "title": "Момичето, което пътува само по света"}
{"url": "https://www.dnevnik.bg/video/s_dve_dumi/2018/11/23/3350964_bjudjetut_koi_dava_i_koi_vzema_video/", "text": "Често в България се чуват призиви държавата да плати едно или друго в полза на дадена група хора и така да облекчи финансовото й бреме. Хората в нея често не си дават сметка, че държавата в случая са всички данъкоплатци, които пълнят бюджета. От него управляващите, тоест държавата, плащат. Вижте във видеото откъде идват и къде отиват парите от бюджета. Всички видеа от рубриката \"С две думи\" гледайте  тук . ", "date": "2018.11.26", "title": "Бюджетът: кой дава и кой взема (видео)"}
{"url": "https://www.dnevnik.bg/sviat/2018/11/26/3351739_vuzobnoveno_e_dvijenieto_na_korabi_prez_kerchenskiia/", "text": "Възобновено е движението на граждански кораби през Керченския проток, предаде ТАСС, като се позова на генералния директор на компанията \"Кримски пристанища\" Алексей Волков. Разрешението за движение на корабите е било дадено около 04:00 ч. сутринта местно време, като няколко кораби вече преминават през протока. Движението през протока бе временно преустановено, след като вчера кораби на руския военноморски флот  задържаха три украински плавателни съда  в Керченския проток, а пограничната служба на Федералната служба за сигурност (ФСБ) на Русия обвини Украйна, че нарушава морската ѝ граница. Турция заяви, че \"като държава с излаз на Черно море\" е на мнение, че протокът не трябва да бъде блокиран. Напрежението е такова, че Съветът за сигурност на ООН ще има извънредно заседание днес. Той е поискано и от Украйна, и от Русия, като Москва пожела то да се проведе в 16 ч. по Гринуич. През изминалата нощ Съветът за сигурност и отбрана на Украйна, свикан извънредно, предложи на украинския президент  Петро Порошенко да въведе военно положение за 60 дни . Това решение трябва да бъде одобрено от украинския парламент, чиято извънредна сесия е предвидена за по-късно днес. На заседанието на украинския Съвет за сигурност и отбрана президентът Порошенко осъди \"налудничавия акт на Русия срещу Украйна\" и увери, че \"атаката е била преднамерена\". \"Военното положение не означава обявяване на война\" на Русия и ще бъде \"въведено единствено с цел защита\", допълни той. Напрежението между Украйна и Русия около Азовско море ескалира вчера, когато К иев обвини Русия, че е ударила украински кораб  и е блокирала достъпа до морето, намиращо се между Крим и Източна Украйна. Украйна обвини вчера вечерта руснаците, че са задържали три украински кораба, след като са стреляли по тях в тази стратегическа зона. Корабите - два блиндирани катера - \"Бердянск\" и \"Никопол\" - и влекачът \"Яни Капу\" - се опитваха да влязат от Черно море в Керченския проток, отделящ Крим от Русия, на входа на Азовско море. От общо 23 военни на корабите, шестима са били ранени в конфронтацията, като двама са в сериозно състояние, според украинската армия. Русия потвърди задържането на корабите и \"използването на оръжия\", обвинявайки украинските плавателни съдове, че \"са извършили незаконни дейности в руските териториални води\" и споменавайки за трима ранени украинци. Говорителката на руското външно министерство Мария Захарова разкритикува \"бандитските действия\" на Украйна. Тя каза, че първо е имало провокации, после силен натиск и после обвинения за агресия от страна на Украйна. Украинската флота каза, че е предупредила Русия предварително за маршрута на трите задържани кораба. Според нея корабите са прекарали няколко часа в Керченския проток, докато петролен танкер, разположен под Кримския мост, който преминава над протока, е блокирал достъпа до него. Този проток, който е единственият път по вода между Черно и Азовско море, е стратегическа ос от първостепенно значение както за Русия, така и за Украйна. Русия претендира върху контрола на водите край Крим след анексията на полуострова през 2014 г. Киев и Западът обвиняват Москва, че \"възпрепятства\" умишлено навигацията на търговски кораби през Керченския проток. Трудности се появиха и с изграждането на породилия полемика 19-километров мост в Керченския проток. Разполагането на арките на моста през 2017 г. започна да пречи на преминаването на част от корабите. Тази година руските граничари започнаха да задържат кораби, официално с претекст за проверки. Киев смята, че Москва може да стигне до подготовката на офанзива срещу град Мариупол на брега на Азовско море, който е последният град под контрола на украинските власти в източната част на Украйна. В конфликта в Източна Украйна между украинските сили и проруските сепаратисти загинаха 10 000 души за четири години. Киев и Западът обвиняват Москва, че подкрепя военно сепаратистите. Москва отхвърля тези обвинения въпреки многото доказателства, отбелязва Франс прес./ БТА", "date": "2018.11.26", "title": "Възобновено е движението на кораби през Керченския проток"}
{"url": "https://www.dnevnik.bg/v_pamet/2018/11/26/3351740_izvestniiat_italianski_rejisyor_berbardo_bertoluchi/", "text": "Италианският режисьор Бернардо Бертолучи почина на 77 години след борба с рака, съобщи \"Гардиън\", позовавайки се на неговия издател. Известният с филми като \"Последно танго в Париж\", \"Последният император\", \"Малкият Буда\", \"Открадната красота\", \"Мечтатели\" и \"Аз и ти\" режисьор бе прикрепен към инвалидна количка повече от десетилетие, след като през 2003 претърпява неуспешна операция на дискова херния, която го оставя неспособен да се движи самостоятелно. В кариерата си, която се простира назад до 60-те години, Бертолучи се превръща в ключова фигура на изключителната италианска нова вълна в киното наред с Микеланджело Антониони, Федерико Фелини и Пиер-Паоло Пазолини. В същото време той прави и изключителен пробив в Холивуд, след като през 1987 г. \"Последният император\" му носи девет награди \"Оскар\", сред които за най-добър филм и най-добър режисьор. Бертолучи е роден в Парма през 1940 г. в семейство на поет и учителка и бива отгледан в атмосфера, изпълнена с артистичност и литература. Баща му Атилио е приятел с Пиер-Паоло Пазолини, който тогава е писател и поет. Той наема 20-годишния Бертолучи като асистент във филмовия му дебют от 1961 г. \"Безделник\" (Accattone). След това Пазолини му помага, като го препоръчва като сценарист за \"Сухата кумица\" (La Commare Secca), който се превръща в режисьорския дебют на Бертолучи през 1962 г.. Той продължава да съдейства в кино с идеи и като сценарист. Едно от най-известните му сценарни участия е известният \"спагети уестърн\" на Серджо Леоне \"Имало едно време на Запад\" от 1968 г. с Чарлс Бронсън, Хенри Фонда и Клаудия Кардинале. Режисьорската му кариера продължава със заглавия като \"Преди революцията\" (1964) - разказ за любовната афера на студент марксист с неговата леля, както и с възействащия \"Конформистът\" (1970), с които демонстрира и част от своите радикални леви убеждения. \"Живеех в нещо като сън от комунизъм\", казва по-късно Бертолучи. С \"Конформистът\" започва и съвместната работа на Бертолучи с оператора Виторио Стораро (снимал и \"Преди революцията\"). Двамата създават поредица от визуални шедьоври, сред които \"Стратегията на паяка\" (1970), \"Последно танго в Париж\" (1972) и \"Двадесети век\" (1976). \"Последно танго в Париж\", в който участват Марлон Брандо и Мария Шнайдер, носи на Бертолучи първа номинация за \"Оскар\" за най-добър режисьор и го превръща в международно признат и известен режисьор, което му позволява да привлече в следващите си филми и други големи кинозвезди. Така Робърт де Ниро, Жерар Депардьо и Бърт Ланкастър се включват в епичния петчасов филм \"Двадесети век\". С подкрепата на британския продуцент Джеръми Томас \"Последният императо\" се превръща в най-големия успех на Бертолучи, а за снимките му екипът получава безпрецедентния до тогава достъп да снима във вътрешността на Забранения град в Пекин. Успешната работа на режисьора с продуцента продължава и в \"Чай в пустинята\" (1990) с Джон Малкович и Дебра Уингър, спечелил \"Златен глобус\" за оригинален сценарий, \"Открадната красота\" (1996) с Джеръми Айрънс и Лив Тайлър и \"Мечтатели\" (2003) с Ева Грийн. В последния Бертолучи се връща към смесването на радикална политика и еротика, превърнали се в негова запазена марка десетилетия по-рано. През 2016 г. се появи старо интервю, в което Мария Шнайдер, която почина през 2011 г., споделя, че не е била информирана за сцената с изнасилването в \"Последно танго в Париж\", в която като лубрикант героят на Брандо използа масло. След разкритията и разразилата се дискусия за преживяването, което явно е обидило тогава 19-годишната актриса, Бертолучи публикува изявление, в което сподели, че Шнайдер е била информирана за естеството на сцената и че единственото, което е било изненада за нея, е било маслото. През 2012 г. след близо десетгодишно прекъсване Бертолучи направи филма \"Аз и ти\", адаптиран от романа на Николо Аманити. В него той разказва за интровертен 14-годишен тийнейджър, който казва на майка си, че заминава на ски почивка с класа си, но всъщност прекарва една седмица в семейното мазе заедно със своята доведена наркозависима сестра. През 1978 г. режисьорът се жени за британската сценаристка и режисьор Клеър Пелоу, но от брака си нямат деца. ", "date": "2018.11.26", "title": "Италианският режисьор Бернардо Бертолучи почина на 77 години"}
{"url": "https://www.dnevnik.bg/bulgaria/2018/11/26/3351749_glavniiat_prokuror_e_na_poseshtenie_v_turciia/", "text": "Главният прокурор Сотир Цацаров е на работно посещение в Анкара по покана на турския си колега Мехмет Акарджа, съобщи пресслужбата на държавното обвинение. В турската столица Цацаров е придружаван от заместника си Иван Гешев и от завеждащия отдел \"Международен\" във Върховната касационна прокуратура Цветомир Йосифов.", "date": "2018.11.26", "title": "Главният прокурор е на посещение в Турция"}
{"url": "https://www.dnevnik.bg/sport/2018/11/26/3351746_jitelite_na_cjurih_se_suglasiha_gradut_da_ima_svoi/", "text": "Жителите на Цюрих, където се намира и седалището на ФИФА, гласуваха за построяването на изцяло футболен стадион. Общинският съвет обяви, че 54 процента от гласувалите в референдума са подкрепили идеята за изграждането на 18-хилядно съоръжение. То ще се използва от местните отбори \"Цюрих\" и \"Грасхопърс\". От двата клуба обявиха, че инвестицията ще е частна. Новото съоръжение ще бъде построено на мястото на съборения през 2007 г. стадион \"Хардтурм\".  Оттогава насам \"Цюрих\" и \"Грасхопърс\" играят домакинските си мачове на \"Лецигрунд\". Съоръжението, което е с атлетическа писта, често търпи критики заради голямото разстояние между публиката и игрището и заради липсата на атмосфера. \"Хардтурм\" беше открит през 1929 г., като беше дом на \"Грасхопърс\". \"Скакалците\" са отборът с най-много титли в Швейцария - 27, но нито една от тях не е спечелена по време на престоя им на \"Лецигрунд\". Темата за изграждането на изцяло футболен стадион в града се обсъжда от години. През 2013 г. на референдум жителите на града отхвърлиха предложението за построяване на съоръжение с обществени средства.", "date": "2018.11.26", "title": "Жителите на Цюрих се съгласиха градът да има свой футболен стадион"}
{"url": "https://www.dnevnik.bg/biznes/2018/11/26/3351757_potrebitelite_v_bulgariia_otdeliali_sredno_90-100_lv/", "text": "Българските потребители отделят средно между 90 и 100 лева за покупка на изкуствена коледна елха, показа неформално пазарно проучване на български производител в осем страни, цитирано от БТА. Приблизително толкова плащат за коледно дръвче потребителите в Румъния, Македония, Сърбия и Австрия. С около 20% повече – в Унгария и в Хърватия, а най-много в Словения - 100 евро. Според проучването, най-популярният цвят е зеленият. На второ място са \"заскрежените\" елхи и тези в бяло, които са най-търсени в България, Румъния, Сърбия, Словения, Хърватия. В някои балкански държави – като Македония и Хърватия – се търсят и елхи и в червено. В Австрия пък намират купувачи и сини, розови и оранжеви дръвчета. Първата изкуствена елха в света е произведена от гъши пера в Германия през 1913 г. Малко след това предприемчива американска фирма за четки започва производството на изкуствени дръвчета от пластмаса. Освен пластмасовите имитации на елхи през последните години все по-голямо популярност намират алтернативните конструкции - от бутилки, кенове, кашони и т.н. ДПА съобщава за коледно дърво, високо близо 18 метра и направено от 2790 каси за бутилки в източния германски град Гера. Участниците в построяването му са искали да привлекат вниманието върху бедността сред децата в Германия и значението на доброволческия труд. Затова са подобрили предишния рекорд, който бил 12 метра и 1200 каси.", "date": "2018.11.26", "title": "Потребителите в България отделяли средно 90-100 лв. за изкуствена елха"}
{"url": "https://www.dnevnik.bg/bulgaria/2018/11/26/3351745_vuzmojna_li_e_priiatelska_atmosfera_v_ofisa/", "text": "Приятелската атмосфера в офиса, усмихнати колеги, позитивна обстановка дали е възможно? Разбира се! А може ли \"усмихнатият офис\" да направи една компания по-успешна, а приходите и бизнеса по-устойчиви? Абсолютно да! Как обаче може да бъде постигнато това и толкова ли е трудно? Разбира се, че е възможно, а и никак не е трудно, е, не и ако се положат необходимите усилия (а те никак не са малко). Промените за изграждане на една приятелска атмосфера в офиса трябва да започнат именно от самото ръководство. Ако служителите във фирмата сформират добър екип, синхронизиращ се във всяко действие, то ще се представят много по-добре в своите служебни задължения. В същото време тези промени ще се отразят и на обслужването на клиентите. Защо обаче тази стратегия за развитие на хората в една фирма не е много разпространена в България? Може би повечето компании просто не успяват да намерят точния път за успех. За изграждане на добър екип се изискват доста усилия. Основният фокус трябва да бъде изместен върху самите служители – или по-точно да им се даде глас. Когато те видят, че компанията мисли както за своите, така и за техните интереси, това ще подсили увереността и мотивацията им за работа. Една компания без своите служители е нищо. Нужно е компания, уважаваща себе си, да покаже на всички работещи в нея, че инвестира в тях. Това значи повече средства за обучения, тиймбилдинги, креативни нововъведения в офиса и едно от най-простите, но най-рядко срещаните – добро отношение и уважение. Когато всички тези неща бъдат забелязани от служителите, то демотивацията и \"отчитането на дейност\" ще намалеят в пъти. Ако обаче шефовете в дадена фирма не желаят и целят да направят служителите си по-щастливи, то мисията определено може да се окаже \"невъзможна\". В такъв случай не се двоумете да напуснете и да потърсите по-перспективно място за вас. Ако пък все още не сте набелязали следващата си кариерна цел, разгледайте актуалните топ обяви на  Karieri.bg : търси: Head of Markets Western Europe & MENA  търси: Директор на училище  търси: Digital Manager - Coca-Cola търси: Юрисконсулт търси: PHP програмист  търси: Advisor, Transfer Pricing Human Resources Executive търси: Traineeship program  търси: Financial Instrument Senior Expert търси: Training Professional CCIE IP Network Engineer търси: Ръководител Отдел \"Архив\"", "date": "2018.11.26", "title": "Възможна ли е приятелска атмосфера в офиса"}
{"url": "https://www.dnevnik.bg/evropa/evropeiski_parlament/2018/11/26/3351758_uspehut_s_brekzit_dava_shans_na_barnie_vse_pak_da/", "text": "Лидерите на Европейския съюз в неделя отрупаха с похвали главния преговарящ за Брекзит Мишел Барние за това, че е постигнал  споразумение за \"развода\"  с Великобритания, пише EurActiv. През септември Барние  каза, че няма да се кандидатира  за водещ кандидат на Европейската народна партия – позиция, която би му позволила да стане председател на Европейската комисия догодина, ако ЕНП получи най-много гласове на изборите за Европейски парламент. След това  ЕНП избра  Манфред  Вебер , но според много дипломати от ЕС и официални лица Барние все още не е вън от надпреварата. \"Работата му по Брекзит му позволи да си изгради профил и квалификация. Преди това преговорите все още течаха и не бе времето да напусне кораба. Всички обаче знаем, че той мисли за това и има шанс\", коментира европейски дипломат. Юнкер ще бъде заменен през ноември следващата година. Неговият наследник ще бъде избран от националните лидери на 27-те държави, членки на ЕС. Те може, но не са задължени, да последват препоръката на евродепутатите, която ще бъде направена след изборите за Европейски парламент през май догодина. Основният съперник на Вебер е социалистът  Франс Тимерманс , който в момента е зам.-председател на Еврокомисията. Експерти смятат, че Вебер може да поеме поста на Жозеф Дол, президента на ЕНП, който е на 71 години и се очаква да се пенсионира. След референдума за Брекзит през 2016 г. Барние обиколи ЕС и успя да се срещне дори с най-малките политически играчи, синдикати и лобита. По време на процеса той проявяваше уважение към Европейския парламент, който също трябва да одобри сделката за Брекзит, за да влезе тя в сила преди Великобритания да излезе от блока на 29 март 2019 г. Парламентът ще остане недоволен, ако председателският пост в Еврокомисията бъде даден на някой, който не е бил препоръчан от евродепутатите, но вероятно няма да се противопостави на евентуалната кандидатура на Барние толкова енергично, колкото би го направил за някой друг. По-голям проблем за Барние би бил да получи подкрепата на родната си Франция, където няма да бъде първият избор на президента Еманюел Макрон.", "date": "2018.11.26", "title": "Успехът с Брекзит дава шанс на Барние все пак да участва в надпреварата за поста на Юнкер"}
{"url": "https://www.dnevnik.bg/sport/2018/11/26/3351755_koi_specheli_starta_v_abu_dabi_-_ljuis_hamiltun_ili/", "text": "С тези думи актьорът Уил Смит се обърна към завързания за стол световен шампион във Формула 1 Люис Хамилтън в минутите преди заключителния старт за сезона. Англичанинът публикува видео, с което показва как американецът, облечен в състезателната екипировка на \"Мерцедес\", опитва \"да го убеди\" да заеме мястото му в последния старт. \"Извинявай, извинявай. За мен това е възможност, която излиза веднъж в живота, човече. Ти вече спечели\", казва Смит. Оставеният \"без избор\" Хамилтън се провиква: \"По-добре да спечелиш, по-добре да спечелиш\". В надпреварата все пак участва Хамилтън, който спечели 11-ата си победа за сезона. А доказателството, че наистина е той, дойде от появата на Смит на финала, където развя знамето при преминаването на пилота на \"Мерцедес\". Хамилтън каза, че забавните моменти със Смит преди състезанието са променили подготовката му за старта. \"Беше необичаен уикенд. Той е свръхчовек и създава много енергия около себе си. Записвахме видеа буквално десет минути преди да седна в колата\", каза шампионът. \"Някои от клиповете бяха забавни. Аз никога не съм правил подобно нещо, защото в тези мигове обикновено се подготвям за състезанието. Но след това направих страхотен старт\", продължи той. Хамилтън оцени високо представянето на отбора през годината. \"Свършихме изключителна работа през цялата година. Истинска привилегия е да се работи с тези момчета. Доловен съм да завърша сезона на висота.\"", "date": "2018.11.26", "title": "Кой спечели старта в Абу Даби - Люис Хамилтън или... Уил Смит (видео)"}
{"url": "https://www.dnevnik.bg/sport/2018/11/26/3348583_nikolai_mihailov_e_preminal_v_levski_s_dogovor_do/", "text": "Вратарят Николай Михайлов премина в \"Левски\", съобщи клубът. Договорът на стража е до края на сезона. Михайлов, който е юноша на клуба, игра за \"Левски\" между 2004 и 2007 г., като има 15 мача. Със сините той е двукратен шампион и игра в групите на Шампионската лига, след което беше привлечен в \"Ливърпул\". Михайлов  беше без отбор от лятото, когато се раздели с кипърския \"Омония\" (Никозия). В кариерата си той игра още за \"Твенте\", \"Верона\" и турския \"Мерсин\". Вратарят има 33 мача за националния отбор на България. В последните седмици напрежението на вратарския пост в \"Левски\" се усили след грешки на Божидар Митрев и Мартин Полачек. Това засили и твърденията, че клубът ще се раздели с поне един от тях през зимата. Договорът с Михайлов идва часове след  тежката загуба с 1:3 от \"Ботев\" (Враца) на \"Георги Аспарухов\" .", "date": "2018.11.26", "title": "Николай Михайлов премина в \"Левски\" с договор до края на сезона"}
{"url": "https://www.dnevnik.bg/sviat/2018/11/26/3351794_ruski_bombardirovachi_sa_prehvanali_belgiiski_korab_v/", "text": "Кораб на Белгийските военноморски сили (ВМС) в Балтийско море е бил взет на прицел от два бомбардировача Су-24 на руските военновъздушни сили, съобщават медии в Белгия. Инцидентът е настъпил в четвъртък миналата седмица, но подробностите са били огласени за пръв път снощи. Отбелязва се, че самолетите са прелетели на малка височина и под крилата им е било забелязано въоръжение. Белгийски военни коментират, че руснаците се държат все по-предизвикателно, а случаят показва на какви действия са способни. Белгийският кораб участва в учения на НАТО от миналата сряда и преди този случай недалеч от борда моряците са забелязали изплуването на руска подводница. Според белгийското военноморско командване подобни действия лесно могат да излязат от контрол. В описаното опасно сближаване се е намесило командването на втори белгийски военноморски съд, от чийто борд в момента е било направлявано учение по въздушно нападение в сътрудничество с шведските военновъздушни сили. Шведските самолети са били освободени от учебната задача, за да могат да прогонят руските бомбардировачи. /БТА", "date": "2018.11.26", "title": "Руски бомбардировачи са прехванали белгийски кораб в Балтийско море"}
{"url": "https://www.dnevnik.bg/photos/2018/11/26/3351717_fotogaleriia_sulzotvoren_gaz_i_sblusuci_na_granicata/", "text": "Американските власти затвориха за кратко най-оживения граничен пункт в страната и използваха сълзотворен газ, за да отблъснат мигрантите от Централна Америка, които са до границата, след като американският президент Доналд Тръмп обеща, че търсещите убежище няма да влязат лесно в страната. Мексико ще депортира незабавно мигрантите от групата от около 500 души, които се опитаха вчера насилствено и нелегално да пресекат границата със Съединените щати, заяви мексиканското министерство на вътрешните работи, цитирано от агенция \"Ройтерс\".", "date": "2018.11.26", "title": "Фотогалерия: Сълзотворен газ и сблъсъци на границата на Мексико и САЩ"}
{"url": "https://www.dnevnik.bg/zelen/2018/11/26/3351797_starbuks_spria_upotrebata_na_plastmasovi_slamki_v/", "text": "Южнокорейското подразделение на американската кафе верига \" Старбъкс \" (Starbucks) от днес се отказва от използването на пластмасови сламки, като ще ги замени с хартиени, предаде ТАСС. Както отбелязва пресслужбата на компанията, тази крачка може да допринесе за опазването на околната среда. От днес в заведенията на \"Старбъкс\" посетителите ще получават хартиени бели сламки, които са напоени със соево масло, за да са по-здрави. Освен това студените напитки ще бъдат продавани без сламки. По данни на компанията всяка година в южнокорейските й заведения, които са 1200, се използват 180 милиона сламки. Отказът от  пластмасовите сламки  би позволил съществено да се намали натоварването на околната среда, посочват от пресслужбата на компанията. /БТА", "date": "2018.11.26", "title": "\"Старбъкс\" спря употребата на пластмасови сламки в Южна Корея"}
{"url": "https://www.dnevnik.bg/evropa/2018/11/26/3351795_sud_na_es_othvurli_jalba_osporvashta_zakonnostta_na/", "text": "Общият съд на Европейския съюз отхвърли днес жалбата на 13 британски граждани, живеещи в други страни - членки на блока, срещу решението на ЕС за започване на преговори за Брекзит, предаде ДПА. Жалбоподателите изтъкват, че решението на ЕС от 2017 г. за започване на преговори за Брекзит с Великобритания е било косвено приемане на намерението й да напусне ЕС. Според британските граждани това решение има пряка връзка с техните права като граждани на ЕС, въпреки че те самите не са имали възможност да гласуват на референдума за Брекзит. На него през 2016 г. нямаха право да гласуват британските граждани, които са пребивавали в друга страна членка толкова дълъг период от време, че да загубят избирателните си права във Великобритания, припомня ДПА. Съдът в Люксембург отхвърли аргументите на жалбоподателите и изтъкна, че решението за започване на преговори за Брекзит само по себе си не се отразява на правното им положение и е само \"подготвителен акт, който очертава последиците от Брекзит\". По тази причина жалбата е недопустима, посочи Общият съд в свое постановление. За да бъде жалбата допустима, актът, срещу който е насочена, \"трябва пряко да засяга жалбоподателите и правното им положение\", изтъкват съдиите от Общия съд. Според съда правата на живеещите в ЕС британци ще бъдат засегнати, когато Великобритания излезе от ЕС. Това ще се случи обаче с Брекзит, няма значение дали е постигнато споразумение и няма общо с решението за започване на преговори. Днешното решение на Общия съд може да бъде обжалвано пред Съда на ЕС. /БТА", "date": "2018.11.26", "title": "Съд на ЕС отхвърли жалба, оспорваща законността на преговорите за Брекзит"}
{"url": "https://www.dnevnik.bg/sviat/2018/11/26/3351801_turski_voenen_helikopter_se_razbi_v_istanbul_chetirima/", "text": "Четирима турски войници загинаха, а един бе ранен, след като турски хеликоптер падна в централен район на Истанбул, съобщават местните власти, цитирани от \"Ройтерс\". Хеликоптерът е извършвал обучителен полет, започнал от базата \"Самандъра\", която се намира в града. Причината за инцидента не бе установена в първите часове след нещо, съобщава Анадолската агенция. Кадри, разпространявани  в социалните мрежи , показаха отломки от хеликоптера по улицата на мястото, където той е паднал в района \"Санджактепе\". Той е съседен на \"Картал\", където се намира базата.", "date": "2018.11.26", "title": "Турски военен хеликоптер се разби в Истанбул, четирима души загинаха"}
{"url": "https://www.dnevnik.bg/ot_vas/galeriiotvas/2018/11/26/3351803_chitatelska_fotogaleriia_mikelandjelo_v_rim/", "text": "Встрани от туристическия поток, на десет минути от Колизеума, се намира базиликата \"Свети Петър в окови\", където се намира \"Мойсей\", една от трите най-хубави скулптури на Микеланджело с \"Давид\" и \" Пиета\".", "date": "2018.11.26", "title": "Читателска фотогалерия: Микеланджело в Рим"}
{"url": "https://www.dnevnik.bg/skorost/2018/11/26/3351827_drebnite_narusheniia_na_putia_niama_da_oskupiavat/", "text": "Дребните нарушения на пътя няма да оскъпяват застраховката \"Гражданска отговорност\" след влизането на системата бонус-малус, каза днес на нарочна пресконференция ръководителят на управление \"Застрахователен надзор\" в Комисията за финансов надзор Владимир Савов. Наредбата, която ще въведе новия компонент във формирането на цената на полицата, е в процес на обществено обсъждане, което ще продължи още две седмици.  Тя е изготвена от консултанта \"Ърнст&Янг\" , като МВР, министерството на транспорта и Комисията за финансов надзор са избирали между предложени им 11 различни варианта. \"Глобите за неправилно паркиране, карането в бус лентата, за шофиране без фарове и т.н. няма да се отразяват на стойността на полицата\", уточни Савов. Той допълни, че идеята е застраховката да поскъпва за нарушения, които най-често са причина за катастрофи. Членът на КФН поясни, че списъкът на провиненията е избран след анализ на статистиката, и направи важното уточнение, че ще се взимат предвид само влезли в сила наказателни постановления. Най-лекото нарушение, което оскъпява полицата, е превишаването на скоростта с над 10 км/ч, уточни членът на управление \"Застрахователен надзор\" Николай Петков. То ще носи една малус точка, което ще рече, че на следващата година за колата ще се плати с 10% по-скъпа \"Гражданска отговорност\". Списъкът на всички нарушения, които ще влияят върху цената на застраховката, може да се види в проекта за наредба,  която е публикувана на сайта на КФН  за обществено обсъждане или в прикачения файл. Важна подробност е, че малус точките ще се събират за година и така при пет минимални превишения на скоростта, да речем, полицата ще е с 50% по-скъпа. 44% от водачите ще ползват максималния бонус От КФН повториха , че около 80% от водачите, или около 2 млн. души, ще ползват бонус след влизането на системата в сила, като ще плащат по-малка застраховка за автомобила си. 44 на сто пък ще намалят застрахователната си премия с 25%, колкото е максимумът според предложената схема. В същото време едва 0.6% от водачите ще платят четири пъти по-скъпа застраховка от сегашната заради максималният малус. Разчетите са направени на база статистиката за нарушенията в периода 2014-2017 г. Очакванията са благодарение на промените в наредбата приходите на застрахователите по полицата, която формира около 40% от бизнеса им, да останат същите, но просто да са по-справедливо разпределени. \"В края на всяка година застрахователният надзор ще прави анализ на приходите и цената ще се калибрира\", каза Владимир Савов. Собствениците на автомобили могат да получат първи бонус след първата година функциониране на системата. Той ще е в размер на 10% от цената на полицата. С толкова може да се намали стойността на полицата и през втората. Следват година на по-скромно поевтиняване и при седем години без нарушения собственикът ще може да получи пълният бонус от 25% по-ниска цена. Малусите ще намаляват след една година без нарушение на пътя Що се отнася до изчистването на натрупаните малуси, то ще става след една пълна година шофиране без нарушения, който са част от наредбата. Така сметките показват, че най-големите хулигани на пътя, който плащат с 400% по-скъпа \"Гражданска отговорност\", ще се върнат на базовото й ниво след 12 години примерно шофиране, а максимален бонус ще могат да ползват след 19 години без нарушения. Работи се и по идея за ускорено чистене, срещу заплащане, но тя все още не фигурира в наредбата. Обмисля се и прецизиране на най-спорния текст в наредбата - утежненията върху застраховката да са върху колата. Това се прави, за да не може най-недисциплинираните водачи да регистрират колите си на името на свои роднини без нарушения и да не бъдат обхванати от системата. \"Покупко-продажбата на автомобил е доброволна сделка. Възможно е малусът да е повод за отстъпка от цената\", коментира критиките Владимир Савов. Той допълни, че с номера на рамата на всеки автомобил в сайта на КФН ще може да се провери с колко ще се оскъпи или поевтини \"Гражданска отговорност\". Няма яснота кога ще влезе в сила Николай Петков допълни, че при всички случаи малусът, както и бонусът са свързани с водача и в първия момент, в който той стане собственик на кола, гражданската му отговорност ще поскъпне и поевтинее на база данните в регистрите. Именно техническият въпрос с обмяната на данни и тяхното съхранение не дава възможност да се каже кога ще заработи \"бонус-малус\" факторът върху застраховката. От КФН обясняват, че вероятно наредбата ще бъде готова до края на годината.", "date": "2018.11.26", "title": "Дребните нарушения на пътя няма да оскъпяват застраховката при бонус-малус"}
{"url": "https://www.dnevnik.bg/sviat/2018/11/26/3351819_i_micubishi_uvolni_karlos_gon_ot_rukovodstvoto_si/", "text": "Управителният съвет на японската група \"Мицубиши мотърс\" (Mitsubishi Motors) обяви днес, че е отстранил Карлос Гон от председателския пост, който той изгуби и в \"Нисан\" (Nissan), заради обвинения във финансови злоупотреби, предаде АФП. Според краткото комюнике, което \"Мицубиши\" разпространи днес, управителите на групата са преценили, че е трудно могъщият досега мениджър, който бе арестуван миналата седмица в Токио, да остане на поста. Гон, двигателят зад алианса \"Рено - Нисан - Мицубиши\", е задържан под стража по обвинение, че е укрил част от доходите си пред японските финансови власти и е допуснал други финансови нарушения. Токийската прокуратура подозира, че Гон е декларирал не повече от половината от получените възнаграждения от близо 10 милиарда йени, или 88.5 млн. долара. Скандалът с Гон се разрази на фона на напрежение между \"Нисан\" и \"Рено\" и информация, цитирана от \"Блумбърг\" и \"Файненшъл таймс\", че той планира сливане на \"Рено\" и \"Нисан\". Междувременно президентът на \"Нисан\" (от чийто служител е дошла информацията, довела до ареста) Хирото Саикава заяви, че сегашните съюзни отношения с \"Рено\" са неравноправни. В обръщение към сътрудниците на компанията, цитирано от \"Киодо\", той изрази недоволство от факта, че \"Рено\" има 43.4% от японската корпорация, а тя държи само 15 на сто от акциите на френския си партньор в съюза и няма право на глас при определянето на неговата политика. Сегашното ръководство на \"Нисан\" според данни в медиите иска също да се преразгледа споразумението, според което японската компания трябва да бъде оглавявана от представител на \"Рено\", отбелязва ТАСС, цитирана от БТА. От третия партньор, \"Мицубиши мотърс\" (Mitsubishi Motors), \"Нисан\" притежава 34 на сто.", "date": "2018.11.26", "title": "И \"Мицубиши\" уволни Карлос Гон от ръководството си, \"Нисан\" отправи нападки към \"Рено\""}
{"url": "https://www.dnevnik.bg/evropa/2018/11/26/3351848_mei_zapochva_usilena_kampaniia_za_da_spasi_sdelkata_za/", "text": "След като трудно  постигна споразумение с Европейския съюз за Брекзит , британският премиер Тереза Мей свика днес заседание на кабинета си, а след това ще положи усилия да убеди преди Коледа страната си и парламента, че е договорила  \"възможно най-добрата сделка\" . Мей ще информира депутатите за срещата с европейските лидери, на която бяха одобрени  споразумението за излизане на Великобритания от ЕС  и  политическата декларация  за бъдещите отношения между Великобритания и блока. Тя за пореден път ще изрази \"абсолютната си увереност, че по-добра сделка не е възможна\" и ще ги призове да подкрепят споразумението в името на националния интерес. Отхвърлянето на сделката ще бъде \"завръщане в изходна позиция, което ще създаде още повече разделения и несигурност\", ще предупреди Мей, съдейки по разпространени предварително откъси от речта й. Постигнатото след дълги и мъчителни преговори споразумение трябва да бъде предложено за гласуване на британския парламент преди края на сесията му, вероятно около 10 декември. Освен опозиционната Лейбъристка партия начело с Джереми Корбин привържениците на безусловния и безкомпромисен Брекзит от Консервативната партия на премиера Мей и неуморните и малобройни съюзници от Демократичната юнионистка партия също заявиха, че ще гласуват против споразумението, като по този начин ще лишат премиера от крехкото мнозинство от десетина места, с които разполага в парламента. Тереза Мей призна този уикенд пред лидерите на Европейския съюз, че на този етап не разполага с мнозинство в парламента. Тя подчерта обаче, че се надява да убеди депутатите от Консервативната партия с аргумента, че половината от тях ще загубят депутатските си места на парламентарни избори, до които може да доведе евентуален вот срещу сделката за Брекзит, заяви вчера източник от ЕС. \"Икономически хаос\" \"Към настоящия момент от гледна точка на аритметиката съществува истинско предизвикателство, но много неща могат да се променят през идните две седмици. Мисля, че колегите ми ще помислят преди всичко за националния интерес на фона на особено големите рискове и несигурността, които може да провокира негативният вот\", заяви пред Би Би Си външният министър Джереми Хънт. За привържениците на твърдия Брекзит обаче като бившия лидер на Консервативната партия Иън Дънкан Смит, дал вчера интервю за телевизия \"Скай нюз\", ще бъде \"изключително трудно\" да подкрепят един текст, с който са направени прекалено много отстъпки на Европейския съюз. Дори парламентът да подкрепи споразумението, тревогите на Тереза Мей няма да приключат. Лидерът на Демократичната юнионистка партия Арлийн Фостър, която е категорично против споразумението за Брекзит заради предвидения в него специален статут за Северна Ирландия с цел избягване на физическата граница с Република Ирландия, заплаши, че ще оттегли подкрепата си за правителството, ако сделката бъде одобрена. \"Ще ни се наложи да преразгледаме споразумението за доверие и подкрепа\" на правителството, заяви Фостър, чиито десет депутати гарантират крехкото абсолютно мнозинство на правителството на Мей. \"Писмо до нацията\" Тереза Мей започна освен това и акция за директна комуникация със съгражданите си. Тя написа \"писмо до нацията\" в тържествен тон, което бе публикувано вчера. В него Мей призовава Великобритания да демонстрира национално единство и да подкрепи споразумението, като по този начин бъде постигнато \"помирение\" след годините на вътрешно противопоставяне между еврофили и евроскептици, започнало след референдума през юни 2016 г., на който 52 процента от британците гласуваха за излизане от ЕС. Мей често е критикувана, че няма харизма и се държи доста хладно. Тя обаче използва в петък цялото си обаяние, докато отговаряше на въпроси на слушатели на живо по радио Би Би Си. Проектът за споразумение е \"добър за Великобритания и отговаря на волята на британския народ\", позволявайки на страната да поеме отново контрол над парите си, законите и границите си, повтаря неуморно премиерът. Тереза Мей може със сигурност да разчита на подкрепата на икономическите среди, които нямат нужда от много убеждаване, защото възможността сделката да се провали е най-лошият им кошмар. В този случай би се стигнало до Брекзит \"без сделка\", който ще създаде \"икономически хаос\", заяви в събота министърът на финансите Филип Хамънд. Споразумението предвижда преходен период от 21 месеца след Брекзит (предвиден за 29 март 2019 г.), през който почти нищо няма да се промени между Великобритания и Европейския съюз, като има възможност преходният период да бъде продължен до 2022 г. А после ще дойде време за следващото предизвикателство - договарянето на бъдещите отношения. /БТА", "date": "2018.11.26", "title": "Мей започва усилена кампания, за да спаси сделката за Брекзит"}
{"url": "https://www.dnevnik.bg/bulgaria/2018/11/26/3351852_niama_politicheska_volia_i_resursi_da_se_prekrati/", "text": "Армията продължава да се топи, а все още не намираме необходимата политическа воля и ресурси да се прекрати отливът на хора. Това заяви президентът Румен Радев в тържественото си слово по повод отбелязването на 140 години от началото на военното образование в България и откриването на първото военно училище, съобщава пресцентърът на държавния глава. Той акцентира, че днес военното образование е изправено пред сериозни изпитания. \"Динамичната и непрекъснато изостряща се среда на сигурност и ограничените ресурси ограничават непрекъснато изискванията към вас да определяте точните приоритети, да усвоявате необходимите знания, да изграждате адекватните умения и способности. Професионално подготвените офицери, сержанти и войници са основата на модерната армия – тази армия, от която България има нужда\", каза още президентът. По думите му модерните оръжия и съвременните технологии никога няма да могат да компенсират липсата на хора. \"Трябва да инвестираме повече в подготовката на бъдещите военни лидери. Точно тук е мястото, където се изграждат тези лидери – хора с характер и умения, възпитани в идеалите и ценностите на родолюбието, честта и дълга\", посочи Румен Радев.", "date": "2018.11.26", "title": "Няма политическа воля да се прекрати отливът на хора в армията, заяви Радев"}
{"url": "https://www.dnevnik.bg/biznes/2018/11/26/3351860_dostavkite_na_priroden_gaz_sa_obichaini_vupreki/", "text": "Доставките на природен газ са в обичайния режим и няма основания за притеснения, коментира пред медиите министърът на енергетиката Теменужка Петкова, запитана как напрежението  между Русия и Украйна  в Керченския проток ще се отрази на транзита на природен газ за България. Петкова припомни, цитирана от БТА, че всяка държава-членка на Европейския съюз (ЕС), съгласно регламентите, свързани с енергийната сигурност в рамките на ЕС, е длъжна да има план за действие. България залага на договора за обратен поток от страна на Гърция и на запасите в газохранилището в Чирен. \"Българските граждани трябва да бъдат спокойни, енергийната ни сигурност е гарантирана\", подчерта Петкова. Темата за алтернативните газови доставки беше във фокуса на днешната кръгла маса \"Рискове и перспективи за енергийната сигурност на Югоизточна Европа\". Председателят на парламентарната енергийна комисия Делян Добрев напомни, цитиран от \"Фокус\", че 10 г. след газовата криза от януари 2009 г., когато Русия спря доставките на природен газ през Украйна, а от това най-потърпевша се оказа България, все още не е направена първата копка на газовата връзка с Гърция. Петкова добави обаче, че въпреки многото трудности, проектът е в решаващата си фаза - приключват процедурите по обществените поръчки, а през декември трябва да стане факт договорът с Европейската инвестиционна банка за финансирането му. Работим за междуправителствено споразумение между Гърция и България, което да гарантира устойчивостта на проекта за в бъдеще, увери министърът. България разчита да разнообрази източниците си на природен газ и чрез акционерно участие в бъдещия терминал за втечнен газ в гръцкото пристанище Александруполис. Това ще стане чрез държавната \"Булгартрансгаз\", която ще се включи с 20-процентен дял. По думите на Добрев това няма да натовари финансово държавната компания, а Петкова добави, че така България ще може да доставя газ и от САЩ, и от Катар, и от Алжир. През следващата година България ще може да разчита на доставки на природен газ и от север - от Румъния, изтъкна председателят на Комисията за енергийно и водно регулиране (КЕВР) Иван Иванов, което, по думите му, \"ще постави целия регион в една различна фаза\". Той подчерта, че трябва да се пристъпи към създаването на либерализиран пазар на природен газ в страната и впоследствие в региона на Югоизточна Европа. КЕВР ще създаде устойчива регулаторна рамка за бъдещ пазар на природен газ в страната, която да даде гаранция на инвеститорите и търговците, увери Иванов.", "date": "2018.11.26", "title": "Доставките на природен газ са обичайни въпреки напрежението между Киев и Москва"}
{"url": "https://www.dnevnik.bg/politika/2018/11/26/3351834_sbor_za_edinenie_iska_suvet_na_stareishinite_da_e/", "text": "Инкриминиране на насаждането на остра конфронтация сред обществото, която подкопава националното единство и българската държавност и обслужва единствено чужди интереси, и създаване на Съвет на старейшините, който да е коректив на всяка власт - това са част от предложенията за Национална стратегия за единение на Национален сбор за единение на българите, чиито инициатор е Сдружение \"Единение\" на акад. Стефан Воденичаров. Сборът се проведе днес в Народния театър \"Иван Вазов\", а по данни на организаторите в него са участвали 180 души от 33 организации. Участниците в сбора искат догодина да има национално допитване за приемането на Национална стратегия за единение, което по думите им можело да стане чрез електронните медии, тъй като сегашното законодателство за референдумите у нас не било ефективно. Сред предложенията, които да залегнат в стратегията, са и които са се обогатили от престоя във властта, както и изключване от обществения и политическия живот на носителите на корупция и грабителство. Инициаторите искат законово ограничение от два пълни мандата във властта, важните закони да се приемат с мнозинство от 2/3, както и създаване на индивидуална конституционна жалба. Стратегията според инициаторите трябва да бъде приета от Народното събрание. \"Единение от партия не може да се направи. Ще опропастим всичко. Ние сме движение с неправителствени цели\", обяви акад. Стефан Воденичаров в отговори на въпроси на журналисти дали обединението е политически проект. В съобщението за събитието бе обявено, че на него няма да бъдат канени партийни лидери, президент, премиер и други официални лица, тъй като инициаторите отхвърлят всякаква политическа обвързаност и попечителство. В залата бяха бившият депутат и министър от БСП Петър Мутафчиев и евродепутатът от ДПС Метин Казак. Сред инициаторите са проф. Михаил Неделчев, акад. Дамян Дамянов, акад. Антон Дончев, акад. Благовест Сендов, акад. Георги Марков, бизнесменът Красимир Дачев и други. На сбора присъстваха и журналистите Иван Гарелов и Лияна Панделиева. Инициаторите предлагат да се да се създаде Институт за национална памет, който да направи исторически обективна оценка на дейността и архивите на бившата \"Държавна сигурност\" от 1925 г. досега, като в института се включи и дейността на Комисията по досиетата. Според тях това ще бъде съществена стъпка към национално помирение. Сборът иска да се който да служи като коректив на всяка власт. Идеята е в него да влизат личностни с безспорно признание и авторитет, като се \"издига глас срещу всяка несправедливост\". Съветът трябва да е гарант за спазването на свободата на словото и за осигуряването на обществения интерес. Според акад. Воденичаров съветът ще бъде към движението, а не към която и да е институция. Предложението е в стратегията като цели за развитието на България да бъдат записани разрешаването на демографската криза, качественото образование, борбата с бедността, достъпно и качествено здравеопазване. \"Трудно може да се постигне обединение около цели, но трябва да го направим. Трябва истински да повярваме в себе си и да работим за устойчивото развитие на България. Никога в своята история родината не е била изправена пред такива предизвикателства и опасности. На нас ни трябва единение и толерантност, да загърбим различията и пристрастията, защото нацията е силна, когато е единна\", обяви акад. Воденичаров.", "date": "2018.11.26", "title": "Сбор за единение иска съвет на старейшините да е коректив на властта"}
{"url": "https://www.dnevnik.bg/sport/2018/11/26/3351867_guardiola_sporut_za_titlata_e_kato_borbata_mejdu_nadal/", "text": "Мениджърът на \"Манчестър сити\" Хосеп Гуардиола заяви, че надпреварата за титлата във Висшата лига може да заприлича на борбата между големите в тениса Роджър Федерер, Рафаел Надал и Новак Джокович. Той отговори на въпрос дали сезонът в английското първенство може да бъде като този в Примера дивисион през 2009-2010 г. Тогава \"Барселона\", чийто треньор беше Гуардиола, триумфира с 99 точки, следван от \"Реал\" (Мадрид) с 96. \"Спомням си отлично този сезон, беше много тежък. \"Реал\" с Мануел (Пелегрини) игра невероятно добре. Беше много приятно, защото събрахме тези 99 точки, след като бяхме спечелили требъл с \"Барселона\". Да задържиш това ниво... Събрахме 99 точки, защото имаше кой да ни притиска. Знаехме, че ако изгубим точки, \"Реал\" ще стане шампион\", заяви Гуардиола. \"То е като при Надал, Федерер и Джокович, нали? Имаме нужда от това в спорта. Те (играчите на \"Сити\") го знаят. Не съм им го казвал, но са наясно колко силен е \"Ливърпул\". Знаят, че не можем да изпускаме точки, защото, ако го направим, \"Ливърпул\" ще спечели първенството\", посочи мениджърът на \"гражданите\". Към \"Ливърпул\" той добави \"Челси\", \"Тотнъм\" и дори \"Арсенал\". \"За да се състезаваме, имаме нужда от добри съперници. А този сезон те са налице - тук и в Европа\", добави той. \"Манчестър сити\"  спечели с 4:0 гостуването си на \"Уест хем\"  и продължава победната си серия във Висшата лига. \"Гражданите\" са начело с 35 точки, като имат две повече от \"Ливърпул\".", "date": "2018.11.26", "title": "Гуардиола: Спорът за титлата е като борбата между Надал, Джокович и Федерер"}
{"url": "https://www.dnevnik.bg/sviat/2018/11/26/3351767_bivshiiat_grucki_finansov_ministur_varufakis_shte_se/", "text": "Бившият финансов министър на Гърция  Янис Варуфакис  ще участва на евроизборите от Германия. Варуфакис е кандидат на Движение \"Демокрация в Европа\" 2025 г. ( DiEM25), което той основа през 2015 г. \"Призовавам всички ви да се присъедините в това паневропейско търсене на демокрация в Европа, демокрация в Германия като условие за просперитет и автентична демокрация\", каза той, цитиран от агенция \"Ройтерс\". Варуфакис  стана популярен в пика на икономическата криза, когато участваше в първото правителство на Алексис Ципрас в Гърция. Тогава той описа бюджетните ограничения, наложени на Атина, като \"фискално симулирано давене (waterboarding)\". Варуфакис често влизаше в спорове с тогавашния си германски колега Волфганг Шойбле и напусна през 2015 г. заради несъгласието си с условията на спасителния план. Целта на  движението ще бъде \"да се демократизира Европа\" , като се постигне \"пълна прозрачност на вземането на решенията\" в европейските институции. Бившият финансов министър порица европейските лидери заради \"грандиозния им провал\" в справянето с бежанската криза в Европа и обвини еврогрупата (форума на финансовите министри на еврозоната) в абсолютна недемократичност. Варуфакис придоби популярност с, по думите на колегите му от еврогрупата, безцеремонното си поведение на срещите им, острите реплики, разменени с финансовия министър на Германия Волфганг Шойбле и ексцентричния си външен вид. Той обясни оставката си с това, че се е чувствал притиснат и атакуван от европейските си партньори и че ЕС има \"бюрократичен и технократски процес за вземане на решения\", който е \"авторитаризъм\", а не демокрация.", "date": "2018.11.26", "title": "Бившият гръцки финансов министър Варуфакис ще се яви на евроизборите в Германия"}
{"url": "https://www.dnevnik.bg/biznes/2018/11/26/3351863_komisiiata_za_konkurenciiata_globi_a1_s_800_hil_leva/", "text": "Осем месеца след като веригата за мобилни телефони \"Хенди\" временно спря дейност заради прекратяването на договора й с А1 Комисията за защита на конкуренцията (КЗК) наложи глоба на телекома в размер на 803 хил. лева. Проверката на антимонополния орган е показала, че А1 е злоупотребила с по-силната си позиция спрямо \"Хенди\" при предоговарянето на споразумението между тях, а  след това и прекратяването му . Според комисията това създава реален риск \"Хенди\" да прекрати своята дейности напълно. Веригата \"Хенди\" имаше договор с A1 да продава мобилни устройства и абонаметни планове. През март телекомът прекрати едностранно споразумениято с аргумент, че веригата не е изпълнила заложените в него финансови показатели. Освен това A1 твърди, но КЗК не е открила доказателства за това, че от \"Хенди\" са приканвали абонатите на компанията да прекратяват споразуменията си и след това да ги подновяват при различни условия. \"Хенди\" отричат тези обвинения. От дружеството посочват, че телекомът е поставил веригата под \"под постоянен натиск\" да му предостави част от търговските си обекти с цел тяхното ребрандиране. През пролетта телекомът примени името си от \"Мтел\" на A1.  Размерът на санкцията е 2% от нетните приходи от продажбите на дружеството \"A1 България\" за 2017 г., като според комията тя ще има има и \"възпиращ ефект\" срещу повтаряне на извършеното нарушение. Решението може да бъде обжалвано пред Върховния административен съд в 14-дневен срок.", "date": "2018.11.26", "title": "Комисията за конкуренцията глоби A1 с 803 хил. лева за прекратяването на договора с \"Хенди\""}
{"url": "https://www.dnevnik.bg/razvlechenie/2018/11/26/3351736_fotogaleriia_vnimanie_-_27_mladi_artisti_ot/", "text": "През уикенда в Музея на хумора и сатирата в Габрово бе открита изложбата \"Внимание!\", която представя 27 съвременни визуални творци от града и региона.", "date": "2018.11.26", "title": "Фотогалерия: \"Внимание!\" - 27 млади творци от габровския регион"}
{"url": "https://www.dnevnik.bg/detski_dnevnik/2018/11/26/3351875_bolnichni_lekari_shte_pregledat_bezplatno_decata_ot/", "text": "Екипи от болница \"Пирогов\" и други шест лечебни заведения ще преглеждат децата от общинските столични ясли. Това съобщи д-р Асен Меджидиев от \"Пирогов, съобщи БТА. Инициативата е на Столичната лекарска колегия и Столична община и се осъществява за първи път, съобщи зам.-кметът Дончо Барбалов. В лекарските екипи ще има специалисти по уши-нос-гърло, очни болести, травматолог, детски кардиолог и педиатър. Този вид прегледи не се покриват от Националната здравноосигурителна каса, а са изключително важни за децата от най-ранна възраст, поясни д-р Меджидиев, който е и председател на Столичната лекарска колегия. Когато някое заболяване е открито в ранен етап, вероятността от пълното му излекуване е много по-голяма. В 24-те самостоятелните детски ясли в София се отглеждат общо около 2500 деца. Първите прегледи ще се проведат в 35-та ясла в район \"Триадица\" на 5 и 6 декември. За целта предварително се иска писмено съгласие от родителите. Ако кампанията премине успешно, Столичната община и Столичната лекарска колегия предвиждат подобни профилактични прегледи да обхванат и децата от яслените групи на детските градини, а по-нататък и следващите възрастови групи. Обмисля се за тази цел да се ангажират Диагностично-консултативните центрове, където родителите да водят децата си в определени дни, за да се облекчи процедурата за деклариране на съгласие. Столична община от няколко години организира, финансира или подкрепя различни видове профилактични прегледи на територията на София, които обхващат определени целеви групи. През тази година скрининговите кампании са четири – за рак на млечната жлеза, за рак на простатата, на щитовидната жлеза и на белите дробове, написа Барбалов в социалните мрежи.", "date": "2018.11.26", "title": "Болнични лекари ще прегледат безплатно децата от софийските ясли"}
{"url": "https://www.dnevnik.bg/sviat/2018/11/26/3351882_izrael_iska_diplomaticheski_otnosheniia_s_bahrein_i/", "text": "Израелските власти искат да установят дипломатически отношения с още две арабски страни - Бахрейн и Судан. Това съобщиха местното издание Walla! и телевизия Channel 2, както и в. \"Джерузалем пост\". Информацията дойде ден след историческо посещение на президента на Чад Идрис Деби в Израел. Африканската страна с предимно мюсюлманско население също няма отношения с Израел, чийто премиер Бенямин Нетаняху стана първият министър-председател на страната си от 30 г., започнал обиколки в Африка през 2016 г. От 21 държави в Арабската лига (в която членуват Бахрейн и Судан) обаче 19 не признават Израел или не поддържат отношения със страната. Единствените изключения са Египет и Йордания. Чад пък е сред десетте (от 57) държави в Организацията за ислямско сътрудничество, които заемат същата позиция като мнозинството в Арабската лига. Специално в отношенията със Залива обаче се наблюдава раздвижване от година насам - особено със Саудитска Арабия и Оман. Последната държава бе посетена от Нетаняху преди няколко седмици (първи премиер, гостуващ на султан Кабус от 22 г.), а неин министър каза вчера, че \"арабите ще трябва да приемат... Израел като житейски факт\". Бахрейн пък е единствената арабска държава от Залива с действаща синагога, но според \"Джерузалем пост\" еврейската общност там наброява едва около 40 души. Целта на връзките със Судан според същия вестник би била израелски самолети да могат да прелитат през суданското въздушно пространство по пътя към Бразилия. Маршрутът им по въздух би изисквал сътрудничеството и на Чад, чиито власти решиха през 1972 г. да прекъснат връзките с Израел под натиск от съседните арабски държави, Либия и Судан.", "date": "2018.11.26", "title": "Израел иска дипломатически отношения с Бахрейн и Судан, пишат местни медии"}
{"url": "https://www.dnevnik.bg/sport/2018/11/26/3351869_barselona_razglejda_vuzmojnostta_da_igrae_machove_ot/", "text": "Испанският шампион \"Барселона\" обяви, че е отворен към идеята мачове от Ла Лига да се играят в Китай в бъдеще, съобщи изпълнителният директор на клуба Оскар Грау. Каталунците са един от клубовете, които подкрепиха идеята за  \"изнасяне на мачове\" в чужбина . Ла Лига подписа договор с Relevent Sports в следващите 15 години  САЩ и Канада да приемат мачове от Примера дивисион . Световната футболна федерация ( ФИФА ) вече се обяви против \"изнасяне\" на мачове, а Ла Лига  получи отказ и от Испанската футболна федерация (RFEF) . Според договорката каталунското дерби между \"Барселона\" и \"Жирона\" трябва да се играе в Маями на 26 януари. Възможността това да се случи обаче става все по-малка, след като отговорните органи са против. Ла Лига прибегна до петиция в Интернет, търсейки подкрепа, но за момента и тя не носи успех. \"Мач в Маями изглежда труден за провеждане поне през тази година. Ако имаме повече време, може да се преразглежда идеята за САЩ и да се насочим към Китай. Защо не\", каза изпълнителният директор на каталунците Грау в интервю за South China Morning Post. Според него повече клубове трябва да подкрепят идеята, чрез която да се популяризира испанският футбол. Грау е на мнение, че така клубовете в Ла Лига ще спечелят още повече пари от телевизионни права. \"А и все пак говорим за едва един мач от общо 380. Мисля, че трябва да се съгласим, но да има единодушно решение, да има хармония между клубовете\", каза още Грау. Ла Лига отдавна обръща сериозно внимание на китайския пазар. От години се провеждат мачове в 13 часа местно време, за да може те да се гледат в Китай. През миналия сезон  \"класико\" между \"Реал\" и \"Барселона\"  се проведе на 23 декември по обяд, като това беше съобразено именно с азиатската аудитория.", "date": "2018.11.26", "title": "\"Барселона\" разглежда възможността да играе мачове от Ла Лига в Китай"}
{"url": "https://www.dnevnik.bg/sviat/2018/11/26/3351891_otvoreno_obshtestvo_napuska_turciia/", "text": "Фондацията \"Отворено общество\" на милиардера Джордж Сорос каза в понеделник, че е решила да прекрати работата си в Турция и ще подаде молба да бъде заличена като организация, действаща на територията ѝ, предаде \"Ройтерс\". Организацията казва, че \"неосновани твърдения\" правят работата ѝ в страната невъзможна. Според изявление на \"Отворено общество\" разследвания, водени от вътрешното министерство в Турция, са се опитали да докажат, че има връзка между фондацията и протестите отпреди пет години. \"Отворено общество\" отрича да има такава връзка. Миналата седмица обаче президентът Реджеп Тайип Ердоган приравни участниците в демонстрациите в парка \"Гези\" - прераснали в сблъсъци - с привърженици на забранената Кюрдска работническа партия (ПКК) и членове на мрежата на духовника Фетхуллах Гюлен, сочен за организатор на опита за преврат в Турция. Ердоган освен това обвини \"известния унгарски евреин\", че е поддържал протестите, за да раздели Турция и го свърза с активиста Осман Кавала, който е в затвора от година в очакване на присъда. Само преди половин година фондацията на Джордж Сорос  реши да закрие офиса си в Будапеща  заради подготвяни тогава ограничения за неправителствени организации.", "date": "2018.11.26", "title": "\"Отворено общество\" напуска Турция"}
{"url": "https://www.dnevnik.bg/evropa/2018/11/26/3351873_v_es_bulgarite_nai-chesto_se_opasiavat_ot_kupuvane_na/", "text": "България е страната в Европейския съюз, където най-голям процент хора се опасяват, че в контекста на всякакви избори, провеждани в Европа, могат да бъдат купувани или продавани гласове, показа проучване на Евробарометър, което разкрива очакванията на европейците за изборите за Европейски парламент през май догодина. Като цяло мнозинството анкетирани в ЕС (55% за целия съюз) се безпокоят от тази възможност, но има големи разлики в мненията в отделните страни, като в България (81%), Латвия (80%) и Литва (76%) е най-голям делът на обезпокоените. Най-нисък е във Финландия (34%), Германия (35%) и Холандия и Словения (и двете по 40%). България е на първо място и по процент на притеснените, че е възможно хора да бъдат принуждавани да гласуват по определен начин – 72 на сто от анкетираните са разтревожени при 52% за целия ЕС. След България са Испания (71%) и Румъния (66%), а на другия край на скалата са Германия (31%), Финландия и Естония (и двете по 36%). Според едва 31% от българите страната прави каквото е необходимо, за да предотврати незаконни дейности и измами по време на избори, което поставя България на последно място по този показател. Най-висок процент съгласни с това твърдение има във Финландия (88%), Швеция (87%) и Холандия (86%). В проучването следва въпросът \"Доколко сте удовлетворен/а от следните аспекти на демокрацията в ЕС\", като са дадени резултатите за няколко възможни аспекта. България е единствената страна в ЕС, в която мнозинството от респондентите не са казали, че са доволни от свободните и честни избори. Че са доволни са заявили 38 на сто, а на обратното мнение са 52% от анкетираните. Повечето репонденти във всички страни са посочили, че са доволни от свободата на словото в ЕС, като по този критерий България е на последно място заедно с Румъния. И в двете държави 56% са отговорили, че са доволни, а 39 на сто – че не са. Двете страни са на последно място и по още един въпрос – задоволство от зачитането на основните права в ЕС, като 47% са заявили, че са удовлетворени, а 46% в България и 50% в Румъния – че не са. Българите са последни също така по удовлетвореност от възможността отделни граждани да участват в политическия живот – 45% са удовлетворени, а 44% - не са. Само 32% от българите са доволни от върховенството на закона в ЕС, което отново поставя страната на последно място. Недоволните са 58%, като по-висок е делът им единствено в Словения (62 на сто). Най-нисък е процентът на българите, които са удовлетворени от възможностите за гражданското общество да играе роля в насърчаването и защитата на демокрацията – 39 на сто срещу 50% неудовлетворени. Близо половината българи (43 на сто) и всеки трети от останалите в ЕС би желал за евродепутати да се кандидатират повече млади хора. За ролята на интернет в изборите ясно мнозинство (73% в ЕС и 60% в България) са притеснени от дезинформацията и заблуждаващата информация.", "date": "2018.11.26", "title": "В ЕС българите най-често се опасяват от купуване на гласове по време на избори"}
{"url": "https://www.dnevnik.bg/evropa/2018/11/26/3351928_evrokomisiiata_prizova_rusiia_da_osvobodi_zadurjanite/", "text": "Европейската комисия днес призова Русия да освободи трите украински кораба,  които задържа в неделя  близо до Кримския полуостров, анексиран от Украйна през 2014 г., предаде \"Ройтерс\", цитирана от БТА. Говорител на Еврокомисията изтъкна, че общността не признава анексията на Крим от Москва и каза, че Русия е длъжна бързо да освободи движението през Керченския проток. \"Гледаме много сериозно на това\", каза говорителят. Украинската консултантска агенция в областта на агробизнеса АРК-Inform съобщи, че украинските търговски пристанища в Азовско море работят нормално въпреки напрежението между Украйна и Русия. Украйна има две пристанища в Азовско море, специализирани в превоз на зърно и стомана. По-рано ЕС и НАТО приканиха Русия и Украйна  да действат максимално сдържано , за да се намали напрежението в Азовско море. Турция също призова за спокойствие между двете страни, предаде \"Франс прес\". В изявление на външното министерство се посочва, че турското правителство е обезпокоено от информацията, че украински кораби са били обстрелвани и че има ранени. Подчертава се, че движението през Керченския проток не трябва да бъде блокирано и се настоява за спазване на международното право.", "date": "2018.11.26", "title": "Еврокомисията призова Русия да освободи задържаните украински кораби"}
{"url": "https://www.dnevnik.bg/sport/2018/11/26/3351910_fotogaleriia_ledeniiat_triumf_na_petur_stoichev_na/", "text": "Петър Стойчев  .", "date": "2018.11.26", "title": "Фотогалерия: Леденият триумф на Петър Стойчев на Антарктида"}
{"url": "https://www.dnevnik.bg/evropa/2018/11/26/3351939_brekzit_shte_struva_na_velikobritaniia_100_mlrd_paunda/", "text": "Излизането на Великобритания от Европейския съюз, ако стане според условията на предлаганото споразумение, ще доведе до свиване на брутния вътрешен продукт (БВП) с 4 процента до 2030 година, което се равнява на загуба от 100 млрд. паунда годишно за националната икономика. Това се равнява също така на загуба от 1090 паунда за всеки жител на страната, информира в. \"Индипендънт\", позовавайки се на Националния институт за икономически и социални изследвания (NIESR). Основните ни изводи показват, че ако предложеното  споразумение за Брекзит  бъде изпълнено по такъв начин, че Великобритания напусне митническия съюз и единния пазар на ЕС през 2021 година, то към 2030 г. БВП ще се свие с 4 процента спрямо нивото, на което би бил, ако Великобритания остане в ЕС, се посочва в изследването. Експерти уточняват, че причините за този резултат ще бъдат основно препятствия в областта на услугите, които ще направят този сектор на икономиката по-слабо привлекателен и в крайна сметка ще доведат до свиване на инвестициите от ЕС и намаляване на ефективността на британските работници. Авторите проучват и варианта за излизане на страната от ЕС без споразумение. За Обединеното кралство този вариант се оказва още по-скъп - БВП би се свил с 5.5 процента, или 140 млрд. паунда годишно. През май ръководителят на Bank of England Марк Карни заяви, че процесът на излизане на страната от ЕС е струвал на всяко домакинство около 900 паунда (1000 евро). /БТА", "date": "2018.11.26", "title": "Брекзит ще струва на Великобритания 100 млрд. паунда годишно според проучване"}
{"url": "https://www.dnevnik.bg/skorost/2018/11/26/3351950_eto_koi_sa_finalistite_v_konkursa_avtomobil_na/", "text": "Финалистите в конкурса \"Автомобил на годината в Европа\" са \" Алпин\" A110 ,  \"Ситроен C5 Еъркрос\" , \"Форд Фокус\", \"Ягуар Ай-Пейс\",  \"Киа Сийд\" ,  \"Мерцедес\" А-класа  и  \"Пежо\" 508 , съобщиха организаторите. Те са избрани от 37 излезли на пазара през тази година модели от жури от 60 автомобилни журналисти от 23 страни. Победителят ще бъде обявен на 4 март, ден преди врати да отвори първият за годината голям автосалон в Европа - този в Женева. През тази година автомобил на годината стана \"Волво\" ХС40.", "date": "2018.11.26", "title": "Ето кои са финалистите в конкурса \"Автомобил на годината в Европа\""}
{"url": "https://www.dnevnik.bg/sport/2018/11/26/3351948_nikolai_mihailov_s_levski_triabva_da_sme_iaki_i/", "text": "Николай Михайлов си постави за цел да помогне на \"Левски\" при завръщането си в отбора. 30-годишният вратар  подписа договор със сините до края на сезона  и ще играе отново на \"Герена\" след прекъсване от 12 години. Вратарят благодари на собственика Спас Русев за поканата. Михайлов обясни, че два пъти се е разминавал със сините в предишните години. \"Нямам търпение да започна да тренирам и да влизам във форма с всеки изминал ден и всяка изминала седмица\". Според Михайлов разликата с първия му престой в клуба е липсата на трофеи. \"Всичко друго си е същото, секторът малко се е променил\". \"Не може да се винят само вратарите, че са направили някакви грешки. Всички правят грешки. Ръководството трябва да реши какво да прави от Нова година, мисля че конкуренцията е здравословна\", каза вратарят. Той добави, че колегите му \"трябва да се посъбудят\", след което резултатите ще дойдат. \"За мен е важно сега да вляза във форма, да завърши сезона за \"Левски\" максимално добре и да не се губят точки срещу толкова непретенциозни отбори. От новия полусезон да сме много яки, много мощни и както се казва да се мачка всичко наред\", добави вратарят. Михайлов обясни, че няма какво да се коментира ситуацията преди 12 години, когато напусна тима след грешка срещу \"Вердер\" в Шампионската лига. \"Оттогава постигнах доста неща в чужбина, спечелих трофеи и натрупах опит\". В кариерата си вратарят, който е юноша на клуба, има 15 мача за сините в периода 2004-2007 г. Той е двукратен шампион и игра в групите на Шампионската лига, след което премина в \"Ливърпул\".  Михайлов  беше без отбор от лятото, когато се раздели с кипърския \"Омония\" (Никозия). В кариерата си той игра още за \"Твенте\", \"Верона\" и турския \"Мерсин\". Вратарят има 33 мача за националния отбор на България.", "date": "2018.11.26", "title": "Николай Михайлов: С \"Левски\" трябва да сме яки и мощни и да мачкаме наред"}
{"url": "https://www.dnevnik.bg/evropa/2018/11/26/3351954_italiia_dade_znak_che_moje_da_otstupi_v_spora_s/", "text": "Лихвите по държавните облигации на Италия се понижиха, а борсовите котировки се повишиха днес, след като италианското популистко правителство изрази готовност да вземе предвид  искането на Европейската комисия  за коригиране на големите бюджетни разходи, предвидени за догодина, предаде ДПА. Брюксел  заплаши с наказателни мерки Италия , след като Рим заложи в бюджета си дефицит от 2.4 процента от брутния вътрешен продукт за догодина. Ако като част от преговорите с ЕС дефицитът трябва да бъде намален малко, за нас това няма значение, каза италианският вицепремиер и лидер на Движение \"Пет звезди\" Луиджи Ди Майо пред радио \"Радикале\". След изказването на Ди Майо спредът (разликата в доходността по референтните германски десетгодишни облигации и същите италиански ценни книжа) спадна днес до под 281 базисни пункта спрямо 307 в петък, според финансовия всекидневник \"Соле вентикуатро оре\". Това е най-ниското равнище от близо два месеца. Същевременно основният индекс на фондовата борса в Милано се повиши с 3 процента, подкрепен от поскъпването на акциите на банковия сектор. Ди Майо каза, че би се съгласил с по-нисък дефицит, ако ключовите реформи в бюджета - включително по-високите пенсии и базовия доход за бедните - не бъдат ограничени. Клаудио Дуригон от министерството на труда, член на другата управляваща партия \"Лига\", заяви в интервю за \"Кориере дела сера\", че бюджетните реформи \"ще струват по-малко от очакваното\". /БТА", "date": "2018.11.26", "title": "Италия даде знак, че може да отстъпи в спора с Еврокомисията за дефицита"}
{"url": "https://www.dnevnik.bg/biznes/2018/11/26/3351951_angelkova_opitva_da_privleche_oshte_luksozni_hotelski/", "text": "Министерството на туризма работи усилено за привличане на инвеститори в сектора и световни брандове от най-висок клас хотелски вериги като Four Seasons, индийската Taj и други. Това заяви министърът на туризма Николина Ангелкова по време на работна среща с Асоциацията на индустриалния капитал в България (АИКБ), съобщи пресцентърът на министерството. Тя добави, че световни вериги като Hyatt и Marriott вече изграждат няколко нови луксозни обекта в София и предстои да насочат вниманието си към Черноморието и вътрешността на страната. \"Хаят\" се строи на мястото на разрушеното кино \"Сердика\". Строителството се забави заради откритите археологически останки след събарянето на сградата. Проектът е съвместен с българската \"Тера тур сървисиз\", зад която стои шефът на \"Лукойл България\" Валентин Златев. През 2020 г. се очаква да отвори и \"Мариот\" - в съседство със сградата на КНСБ, в района на площад \"Македония\". Инвеститор е италианската компания Finvis.  В съобщението на ведомството се подчертава, че през трите години самостоятелно съществуване на Министерството на туризма България отбелязва рекордни резултати. Ангелкова сравнява данните за деветмесечието на 2018 г. със същия период на 2015 г. и отчита, че посещенията на чужди туристи са с 31% повече, а приходите са нараснали с 38%.", "date": "2018.11.26", "title": "Ангелкова опитва да привлече още луксозни хотелски вериги в България"}
{"url": "https://www.dnevnik.bg/evropa/evropeiski_parlament/2018/11/26/3352052_kak_armiia_ot_lobisti_poprechi_evropa_da_zategne/", "text": "Армия от лобисти\" е попречила Европа да реформира системата за одобряване на медицински импланти на два пъти в последното десетилетие. В резултат на това милиони изделия – изкуствени бедра, гръдни импланти, стентове, дефибрилатори и пейсмейкъри – разболяват и понякога убиват хората, чийто живот е трябвало да подобрят. Това показва разследване на  Международния консорциум на разследващите журналисти , проведено от 58 партньорски медии в 26 държави. \"Досиетата за имплантите\" (Implant Files) разказват как политици от Европейския съюз са приели подвеждащите твърдения на лобистите на индустрията. Пример за това е 48-годишният германец Юрген Тома. Той е един от милионите европейци, получили американски имплант, който още не е бил одобрен от властите в САЩ. Дясната му бедрена става е заменена с метална такава, производство на Zimmer Holdings (сега Zimmer Biomet), която през 2003 г. е сертифицирана за европейския пазар, без компанията да представи клинични доказателства за безопасността ѝ. Вместо това тя се е позовала на факта, че дизайнът е подобен на други изделия, които вече са били на пазара. Не след дълго Тома се връща в болницата, където хирурзите откриват инфекция в посивялата и омекнала кост. По думите му костта е била толкова проядена, че е изглеждаща като \"пореста гъба, като швейцарско сирене\". \"Чувствам се като опитно зайче\", коментира той пред консорциума. Миналия месец Тома печели делото срещу Zimmer и съдът нарежда той да получи 25 хил. евро обезщетение за понесените щети, влошеното здраве и наложилите се операции. Компанията обжалва. Ставата на Тома не е единствената – други примери са Brio, имплант за третиране на  болестта на Паркинсон , спрял да работи след като телесни течности са проникнали в него; Nanostim,  пейсмейкър  с проблеми с батерията и гръдният имплант Trilucent. Значението на Европа Множество производители на  медицински импланти  опитват да получат разрешения за ползване първо в Европа, където регулациите са сред най-слабите в развития свят. Най-голямата асоциация на бизнеса в региона, MedTech Europe, твърди, че правилата на ЕС са повлияли и тези в Канада, Япония и Австралия. Лобистите притискат и американските регулатори да приемат европейските идеи. Саудитска Арабия, Индия, Филипините, Сингапур, Израел и голяма част от Латинска Америка директно приемат или подлагат на по-леки проверки имплантите, вече одобрени в Европа. В същото време официалните статистики не улавят проблемите на пациентите, както и не всички производители научават за тях. Когато научат, те би трябвало да изпратят на държавата доклад за инцидента, в който да е отбелязано, че устройството може да е опасно. Но обстоятелствата често позволяват компаниите сами да преценяват дали изпращането на доклада изобщо е необходимо. Въпреки ограниченията на тази система, въпросните доклади дават най-добрата информация за потенциално опасните продукти в Европа; но националните власти отказват да ги оповестяват публично. 16 държави са отказали на консорциума достъп до такива данни, 19 обаче са дали информация за общия брой на случаите на неизправности, увреждания и смъртни случаи. През 2020 г. в сила ще влезе Регулацията за медицинските изделия на ЕС, чиято реформа отне два мандата на Еврокомисията, три парламента и 11 смени на председателството на Съвета на ЕС. През това време лобистите са се борили да запазят съществуващия сега лек режим, който позволява частни компании да одобряват високорискови изделия като пейсмейкъри, импланти за гърди, стентове и изкуствени стави, без да имат доказателства от клинични опити върху хора. Първият опит за реформа през 2008 г. пропада. Двата скандала През 2010 г. френските регулатори са открили, че десетки хиляди жени са получили  импланти за уголемяване на бюста , които са склонни към разпад. Те са били незаконно напълнени с индустриален силикон (който е по-евтин от медицинския) от производителя  Poly Implant Prothèse (PIP) . Само във Франция 18 600 жени премахнаха имплантите си след тези разкрития. В същата година няколко производители на стави са спрели производството им заради високия риск от дефекти; разследване на медицинския журнал BMJ и британския в. \"Телеграф\" показаха как словенската компания EVPU, издаваща лицензи, обявява стави със същия дизайн за безопасни. През 2012 г. Европейският парламент иска Комисията да възобнови усилията си за реформа на системата за безопасност; в новите си предложения Брюксел обаче твърди, че слабостите на системата не означават, че регулацията е несигурна, и практиката частни фирми да одобряват имплантите няма нужда да бъде спирана. Според текста не е необходим и централизиран контрол. Нещо повече – Еврокомисията се позовава на проучвания, направени от консултантската фирма Boston Consulting Group, които са платени от индустриални лобистки групи и вече са били отхвърлени от американските регулатори. Миналата година реформата е окончателно приета и приветствана от еврокомисарите за вътрешния пазар Елжбета Биенковска и за здравеопазването Витенис Андрюкайтис. Експерти обаче не са съгласни – преподавателят по медицина в Оксфорд Карл Хенихън нарича регулацията \"стотици страници заблуждение\", а Курт Раке от Германската асоциация на етичните комисии за медицински изследвания смята, че тя няма да направи процеса по одобрение по-безопасен.", "date": "2018.11.26", "title": "Как \"армия от лобисти\" попречи Европа да затегне контрола над медицинските импланти"}
{"url": "https://www.dnevnik.bg/sviat/2018/11/26/3351911_ukrainskiiat_prezident_poiska_voenno_polojenie_v/", "text": "Върховната Рада на Украйна (парламентът - бел. ред.) гласува предложеното по-рано от президента Петро Порошенко въвеждане на военно положение за срок от 30 дни заради инцидента в Керченския проток, съобщи агенция \"Униан\". Първоначално той е обмислял срокът да е 60 дни, съобщиха по-рано местни медии. Решението се взема с гласовете на 276 депутати, 30 са били против, а един се е въздържал. Решено е и че президентските избори в страната ще бъдат на 31 март. Порошенко очакваше парламентът да гласува внесения от държавния глава  законопроект , с който страната ще остане във военно положение за месец. По-рано руските медии съобщиха, че военното положение се отнася за територията на цялата страна, но после информацията бе коригирана. Пред депутатите Порошенко заяви, цитиран от \"Франс прес\" и БТА, че военното положение се въвежда не на цялата територия на страната, а само в тези райони, които непосредствено граничат с Русия, Молдова, включително Приднестровието, а също по крайбрежието на Черно и Азовско море, а \"именно там, където може да бъде нанесен удар\", както уточни той. То е в сила от 28 ноември. По-рано депутати от опозицията, включително от представители на крайнодясната Радикална партия и блока на бившия премиер Юлия Тимошенко, се опитаха да попречат на Порошенко да говори от трибуната. Рускоезичната редакция на Би Би Си твърди, че спорът с опозицията е за това дали военното положение да е 60 дни и да съвпадне с началото на предизборната кампания за президентския вот, или 30. Междувременно националисти пред парламента поискаха да бъдат напълно прекъснати отношенията с Русия. Военно положение не е въвеждано дори след анексията на Крим през март 2014 г. Сега то е факт на фона на един от малкото преки военни инциденти, откакто Русия присъедини Крим към територията си и започна да подкрепя сепаратисти в Източна Украйна. Срещу подобна мярка вече се обявиха трима бивши президенти на страната - първият ѝ Леонид Кравчук, Леонид Кучма и Виктор Юшченко. В открито писмо те предупредиха, че военното положение би било \"заплаха за демокрацията\". Порошенко подписа общо два проекта за военно положение за последните няколко часа. В телевизионно обръщение (записано след инцидента в парламента) той  каза , че то е в сила за 30 дни, считано от 9 ч. сутринта на 28 ноември, за цялата територия на Украйна. В указа, за който първоначално съобщиха украинските институции и медии, се предлагаше крайната дата да е 25 януари догодина (военното положение да продължи два месеца,  както предложи военният кабинет  снощи). Това щеше да постави под въпрос президентските избори на 31 март. В последното си обръщение президентът каза, че 30-дневно военно положение не би засегнало избирателните права, нито би въвело цензура. Мярката последва напрежението в Керченския проток, след като руските власти  откриха огън по три украински кораба, преминаващи през него . Спешни заседания на военния кабинет и Съвета за национална сигурност на Украйна късно снощи доведоха до решението на Порошенко. Русия настоява, че морската ѝ граница е била нарушена, а Украйна - че преминаването на корабите е било планирано. Какво се променя Текстът на документа е недостъпен на парламента на сайта (отваря се единствено първата му страница). Самият указ, подписан от Порошенко, предвижда няколко мерки като възможността да бъде обявена  \"в срок и обем, съответстващи на заплахата за националната сигурност и отбраната на Украйна\" и то ако напрежението ескалира допълнително. Според агенция \"Униан\" обаче украинското законодателство предвижда следните възможности при въвеждането на военно положение: Властта на някои места може временно да се  . Имущество може да се конфискува за нуждите на държавата. Възможно е да  , да се ограничи  , да се   и разглеждат вещи, собственост на украински граждани, без да се изтъква причина. Възможно е властите да поискат   за известно време и да ги използват за разяснителни кампании. Могат  , както и партии и организации по бързата процедура, ако са заплаха за сигурността на Украйна.   - заради това Порошенко поиска да съкрати военното положение на един месец. Реакции Междувременно Великобритания, Норвегия и още няколко западни държави призоваха Русия да освободи задържаните от Русия членове на екипажите на трите кораба (определяни от Киев като заложници). Това поиска и НАТО, чийто генерален секретар Йенс Столтенберг каза, че няма оправдание за действията на Русия. Германия пък предложи да посредничи, за да се намали напрежението. Междувременно Съветът за сигурност на ООН разгледа и блокира искането на Русия да бъде осъдено \"нарушаването на границите на Руската федерация\". Заради инцидента бе свикано извънредно заседание, но заради малкото гласове \"за\" съветът се отказа изобщо да обсъжда темата. Постоянният представител на САЩ поиска от Русия да спазва международното законодателство и да не пречи на украински плавателни съдове да преминават през Керченския проток. Ники Хейли настоя, че действията на Москва трябва да бъде \"осъдена\" за \"ужасяващото нарушение на териториалната цялост на Украйна\". Заместник-представителят на Москва в ООН Дмитрий Полянский от своя страна обвини Украйна, че с поддръжката на САЩ \"подгрява\" милитаризацията на Азовско море.", "date": "2018.11.26", "title": "Парламентът на Украйна реши да се обяви военно положение за 30 дни"}
{"url": "https://www.dnevnik.bg/sport/2018/11/26/3352040_smiana_na_mestata_hamiltun_i_fetel_razmeniha_kaskite/", "text": "Съперници на пистата, приятели извън нея. Двама от най-титулуваните пилоти в историята на Формула 1 Люис Хамилтън и Себастиан Фетел размениха каските си след края на сезона и  последния старт в Абу Даби  като знак на уважение помежду си. Сезонът във Формула 1 започна с историческа битка между двама четирикратни шампионите, а след 21 старта Хамилтън взе своята пета титла. \"За пръв път разменям моя каска и няма по-подходящ човек, с когото да го направя\", обясни Фетел. \"Това е най-голямото уважение, което двама пилоти могат да покажат помежду си, както във футбола е размяната на фланелки. Поздравления за твоя добър сезон\", каза Хамилтън към пилота на \"Ферари\". После британецът се пошегува, че Фетел има много малка глава, а каската му е с размер S и няма да може да я ползва.", "date": "2018.11.26", "title": "Смяна на местата: Хамилтън и Фетел размениха каските си в знак на уважение (видео)"}
{"url": "https://www.dnevnik.bg/bulgaria/2018/11/26/3352056_s_protest_v_sofiia_stotici_poiskaha_prevantivni_merki/", "text": "Правителството да вземе превантивни мерки с промени в Наказателния кодекс, за да не се допуска насилие над жени и деца. Това е едно от исканията, за които днес стотици граждани излязоха на площад \"Орлов мост\" на протест срещу насилието, основано на пола. Повод за протеста бе вчерашния Международен ден за борба с насилието над жени и регистрираните в България убийства на 28 жени и 3 деца от техните съпрузи, партньори и бащи от началото на 2018 г. Протестът бе мирен, като полицията спря за около половин час движението по бул. \"Цариградско шосе\". Организатор на събитието е Български фонд на жените, които обещаха утре да изпратят писмо до министър-председателя Бойко Борисов и президента Румен Радев, в което ще изложат исканията си за реформи. Парламентът трябва да промени отново Наказателния кодекс, където престъпление да бъде всяко насилие, основано на пола, а не само над жените. Освен това протестиращите искат и разширяването на термина \"насилие\", като се допълнят още сексуалният тормоз, преследването, системното психическо насилие и съпружеското изнасилване. Да се отпуснат и повече средства за борбата с домашното насилие, основано на пола, искат още протестиращите. В Министерството на вътрешните работи трябва да бъде създадена база данни за жертвите от домашно насилие и извършителите, която да бъде достъпна както институциите, така и за неправителствени организации.", "date": "2018.11.26", "title": "С протест в София стотици поискаха превантивни мерки срещу домашното насилие"}
{"url": "https://www.dnevnik.bg/sport/2018/11/26/3352053_genua_predloji_da_prieme_otlojeniia_mach_mejdu_rivur/", "text": "Италианският град Генуа предлага да приеме  отложения финален мач в Копа Либертадорес между \"Ривър плейт\" и \"Бока хуниорс\" . Общинските съветници в града от региона на Лигурия са изтъкнали като факт, че именно имигранти от пристанищния град са основатели на двата най-популярни аржентински клуба. От Генуа вече са изпратили становище до президентите на двата клуба - Даниел Анхеличи (\"Бока\") Родолфо Д'Онофрио от \"Ривър\". Запалянковците на \"Бока\" и до ден днешен носят прякора \"генуезците\". От своя страна \"Ривър плейт\" носи цветовете на флага на Генуа – червено и бяло. Финалът в Копа Либертадорес се играе в два мача, като първият на \"Бомбонера\" завърши 2:2. В събота трябва да се проведе реваншът на стадиона на \"Ривър\" \"Монументал\", но той беше отложен. При  пристигането на стадиона автобусът на \"Бока хуниорс\"  беше атакуван от фенове на \"милионерите\" с камъни и сълзотворен газ, което доведе до наранявания и предизвика здравословни проблеми за част от футболистите. В събота вечерта имаше пълна неяснота кога и дали изобщо ще се изиграе мачът. В това време хилядите, изпълнили \"Монументал\", част от които влезли без билети, бяха в очакване. Пренасрочената среща за 24 часа по-късно също не се проведе . Сега остава да се разбере какво ще е бъдещето на големия финал. Във вторник предстои среща на ръководството на КОНМЕБОЛ в парагвайската столица Асунсион, на която ще присъстват и президентите на двата клуба. През миналия уикенд в Генуа се проведе градското дерби между \"Дженоа\" и \"Сампдория\" на \"Луиджи Ферарис\". Мачът мина под надслов за обединение, след трагедията, която градът преживя  пропадането на моста \"Моранди\"  през август.", "date": "2018.11.26", "title": "Генуа предложи да приеме отложения финал между \"Ривър плейт\" и \"Бока хуниорс\""}
{"url": "https://www.dnevnik.bg/photos/2018/11/26/3351957_fotogaleriia_svetovnite_snimki_na_denia_-_26_noemvri/", "text": "Момент преди откриването на сезона по плуване в студена вода в град Саки, Крим. Мъжът в кадър държи знамето на Съветския съюз.", "date": "2018.11.26", "title": "Фотогалерия: Световните снимки на деня - 26 ноември 2018 г."}
{"url": "https://www.dnevnik.bg/bulgaria/2018/11/26/3352074_muzeiat_na_aviaciiata_shte_bude_premesten_v_plovdiv_s/", "text": "С 13 млн. лв. от бюджета Музеят на авиацията в Крумово ще бъде преместен в Пловдив. Това се разбира от решение на правителството от последното му заседание, за което се разбира от стенограмата от него. В сряда бе съобщено само, че ще се отпуснат средства за целта. Зам.-министърът на отбраната Атанас Запрянов обяснява пред министрите, че с парите ще се проектира и изгради цялостната инфраструктура, ще се направи \"иновация на съществуващата сграда и изграждане на съответните вътрешни съоръжения и инсталации и изпълнението на проектирания експозиционен дизайн\". От думите му се разбира, че за съхраняването на летателни средства, които имат части от плат и дърво, тези които са най-стари и едни от най-ценните, е предвидено да има покрита площ не по-малка от 1000 квадратни метра. В новата музейна зала се предвижда да се обособят постоянна експозиция, включително зала за космонавтиката, зала за временни изложби, детски образователен център, фондохранилище, библиотека с читалня, музеен магазин, кафене, домакински склад и помещения за администрацията. \"В новата експозиция на Музея на авиацията се предвижда пространство за представяне на историята и днешния ден на части от българския гарнизон чрез богатия фонд на Националния военноисторически музей – София. Това е продиктувано от позицията, че в този южен регион няма военен музей, който би имал изключително важна роля за възпитанието на младото поколение. Знаете, че сегашният музей е в Крумово и е трудно достъпен\", обяснява още Запрянов.  Подкрепям напълно проекта, това ще е много ценно и за гражданите на Пловдив, които ще имат директен достъп до експозицията. Предлагам да се приеме на вносител или да се даде такава опция, за да се прецизира административният адрес на имота в Пловдив, обяснява финансовият министър. Премиерът допълва, че \"това сме го обещали на гражданите на Пловдив, пък и не само на гражданите, но и на всички, които обичат авиацията\".", "date": "2018.11.26", "title": "Музеят на авиацията ще бъде преместен в Пловдив с 13 млн. лв. от бюджета"}
{"url": "https://www.dnevnik.bg/photos/2018/11/26/3352065_fotogaleriia_istinskite_muje_ne_biiat/", "text": "Правителство да вземе реални превантивни мерки, за да прекрати домашното насилие - това поискаха стотици граждани, които днес излязоха на мирен протест на площад \"Орлов мост\".", "date": "2018.11.26", "title": "Фотогалерия: \"Истинските мъже не бият\""}
{"url": "https://www.dnevnik.bg/sport/2018/11/26/3352072_kovach_izrazi_gotovnost_da_se_bori_za_posta_si_v_baiern/", "text": "Треньорът на \"Байерн\" (Мюнхен) Нико Ковач обяви, че не е притеснен за поста си въпреки колебливото представяне на отбора от началото на сезона. През уикенда баварците  завършиха 3:3  като домакин на \"Фортуна\" (Дюселдорф), независимо че водеха 2:0, а след това и 3:1. На пресконференция преди мача с \"Бенфика\" в Шампионската лига хърватинът обясни, че предпочита да гледа позитивно на нещата. \"Тези, които ме познават добре знаят, че аз съм боец и няма да се откажа. Целият ми живот е една битка и в моя речник не присъства израз \"да развея бялото знаме\", аз винаги се боря\", каза Ковач пред медиите. След двубоя с \"Фортуна\" президентът на баварците Ули Хьонес разкритикува отбора за представянето му. Той обяви, че Ковач със сигурност ще бъде треньор до вторник, но не пожела да коментира след това. \"Критиките са нормално нещо, когато не играем добре и аз съм съгласен с господин Хьонес. В мача с \"Бенфика\" ни е нужна само точка, за да продължим напред, но аз искам победа\", добави треньорът. \"Не мисля, че мачът с \"Бенфика\" ще бъде последен за мен. Аз винаги съм позитивен, а не гледам нещата от негативната им страна\". Ковач добави, че \"Байерн\" има проблеми с контузени. Той разкри, че може да разчита само на 14 полеви играчи и изрази надежда, че \"футболистите ще играят на лимита си\".", "date": "2018.11.26", "title": "Ковач вярва, че има бъдеще като треньор на \"Байерн\""}
{"url": "https://www.dnevnik.bg/biznes/2018/11/26/3352079_inflaciiata_v_evrozonata_vse_oshte_zavisi_ot/", "text": "Поддържането на достатъчно равнище на инфлацията в еврозоната се нуждае от значителна парична подкрепа в контекста на отслабването на конюнктурата, заяви днес президентът на Европейската централна банка (ЕЦБ) Марио Драги, цитиран от Франс прес и БТА. \"За да може инфлацията да продължава да достига трайно нашата цел, ще се поддържа значителна подкрепа чрез паричната политика, дори и след края на нетното изкупуване на активи\", посочи европейският централен банкер на изслушване пред Европейския парламент в Брюксел. Освен забавянето на растежа в еврозоната, Драги подчерта и рисковете, свързани с протекционизма, уязвимостта на нововъзникващите пазарни икономики и резките колебания на финансовите пазари. Той обаче отбеляза, че засега няма опасност от тежка рецесия и подчерта положителния ефект от потреблението и увеличението на заплатите върху покачването на цените. Затова, ако новите данни потвърдят нашите прогнози за инфлацията в средносрочен план, нетното изкупуване на активи ще приключи през декември, потвърди Марио Драги. Изкупуването на активи за близо 2.5 трилиона евро от 2015 година позволи да се смекчат условията за финансиране и да се насърчи покачването на цените. По думите на Драги паричната политика ще остане много експанзивна след декември, тъй като изкупените облигации ще бъдат реинвестирани при техния падеж и лихвите ще се задържат на най-ниско равнище поне до лятото. На следващото заседание по паричната политика на ЕЦБ във Франкфурт на 13 декември институцията ще разполага с нови прогнози за инфлацията и растежа за дълъг период, до 2021 година, за да вземе необходимото решение.", "date": "2018.11.26", "title": "Инфлацията в еврозоната все още зависи от щедростта на ЕЦБ, според Марио Драги"}
{"url": "https://www.dnevnik.bg/sport/2018/11/26/3352044_za_pruv_put_ot_65_godini_pilot_ot_tailand_shte_se/", "text": "Отборът от Формула 1 \"Торо Росо\" обяви втория си пилот за  сезон 2019 , доверявайки се на дебютанта Александър Албън. 22-годишният състезател остана трети в крайното класиране на Формула 2 след драматичен последен кръг в Абу Даби. Той ще си партнира с Даниил Квят, който се завръща в \"Торо росо\" след една година като тест пилот на \"Ферари\". Независимо че е роден в Лондон, Албън се състезава под флага на Тайланд, след като е с корени от южноазиатската страна. Той е едва вторият пилот от Тайланд, който ще участва във Формула 1, и пръв от 1964 г. насам Единственият тайландец дотук в шампионата е Бирабонгзе Банудей Банубанд, познат и като принц Бира, който е внук на краля на Тайланд. Той участва във Формула 1 между 1950 и 1954 г., когато има 19 старта. Семейството на Албън е известно в мотоспорта, след като неговият баща Найджъл е бивш състезател, който участва в Британския шампионат за туристически автомобили и \"Порше Карера къп\". \"Александър имаше впечатляващ сезон във Формула 2, той спечели четири старта и имаше шанс за титлата. Той показа, че е достатъчно зрял, за да му се гласува доверие, и ние сме много развълнувани за предстоящия сезон\", каза шефът на отбора Франц Тост. \"Торо росо\" се разделя и с двамата си досегашни пилот. Договорът на Брендън Хартли не беше продължен, а Пиер Гасли беше повишен и отива в \"Ред бул\" на мястото на Даниел Рикардо. Влизането на Албън във Формула 1 означава, че първите трима в крайното класиране от Формула 2 се изкачват в най-престижната надпревара догодина. Шампионът  Джордж Ръсел получи място в \"Уилямс\" , а  Ландо Норис , който е само на 19 г., ще кара за \"Макларън\" през 2019 г. \"Чувството да знам, че ще съм във Формула 1 догодина, е невероятно. В моята кариера съм имал възходи и падения, знам какво е да се трудиш здраво. Отпаднах от програмата на \"Ред бул\" през 2012 г., а това направи пътя ми малко по-труден, но работех още по-здраво\", каза Албън.", "date": "2018.11.26", "title": "За пръв път от 65 години пилот от Тайланд ще кара във Формула 1"}
{"url": "https://www.dnevnik.bg/sport/2018/11/26/3352086_shokirashto_remi_izprati_macha_za_za_shahmatnata/", "text": "Носителят на световната корона в шаха ще бъде определен след тайбрек. Шампионът Магнус Карлсен и Фабиано Каруана записаха реми и в последната партия помежду си. Мачът влезе в историята, след като двамата не успяха да се победят нито веднъж. Те завършиха с по шест точки след 12-те партии. В последната от тях специалистите, сред които и бившият световен шампион Гари Каспаров, оцениха ремито като \"шокиращо\". Основание за това им даде решението на Карлсен да предложи реми на 31-вия ход, макар да беше в по-добра позиция и с повече време.  \"Не търсех непременно максимума\", заяви Карлсен в Лондон, цитиран от \"Гардиън\". \"Исках позиция, при която да имам сигурност, но и в която да го притискам. Ако ремито не беше удовлетворителен резултат, бих подходил различно\", каза норвежецът, който игра с черните. Каруана заяви, че е останал \"малко изненадан\" от предложеното реми. Сега следва ден почивка, а в сряда ще се проведат партии по ускорен шах, които ще определят шампиона. \"След това шокиращо предложение за реми от Магнус, който беше в по-добра позиция с повече време, преоценявам мнението си, че той е фаворит за (партиите в) ускорения шах. Тайбрекът изисква невероятни нерви, а изглежда, че той ги губи\", написа Каспаров в \"Туитър\".", "date": "2018.11.26", "title": "\"Шокиращо\" реми изпрати мача за шахматната корона в тайбрек"}
{"url": "https://www.dnevnik.bg/politika/2018/11/26/3352094_borisov_prizova_rusiia_i_ukraina_kum_razum_i_sdurjanost/", "text": "От профила си във \"Фейсбук\" премиерът Бойко Борисов призова Русия и Украйна към разум и сдържаност. Малко по-рано парламентът на Украйна взе решение от 28 ноември в страната да бъде въведено военно положение. Всичко за решението и мерките, следващи от него четете  тук . Мярката последва напрежението в Керченския проток, след като руските власти  откриха огън по три украински кораба, преминаващи през него .", "date": "2018.11.26", "title": "Борисов призова Русия и Украйна към разум и сдържаност"}
