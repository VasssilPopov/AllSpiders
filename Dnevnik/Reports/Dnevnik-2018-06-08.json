{"url": "https://www.dnevnik.bg/sport/2018/06/08/3197401_fifa_otstrani_vremenno_shefa_na_ganaiskiia_futbol_v/", "text": "Президентът на Ганайската футболна федерация Куеси Нянтачи подаде оставка. Той беше и временно отстранен от поста си в съвета на ФИФА, обяви международната федерация. Решението идва в разгара на корупционния скандал в африканския футбол. Преди ден  Би Би Си излъчи филм, показващ как съдии и официални лица приемат подкупи . Работата по филма е отнела две години на ганайския разследващ журналист под прикритие Анас Аремея Анас и негови сътрудници. Част от кадрите показват как Нянтачи приема подарък от 65 000 долара от хора, които се представят за участници в преговори за подготвяна спонсорска сделка. Ганайското правителство разпусна местната футболна федерация. Нянтачи, който оглавяваше футбола в страната си от 2005 г., се извини на президента Нана Акуфо-Адо и на правителството. Министърът на информацията Мустафа Абдул-Хамид заяви, че правителството е шокирано. За момента ФИФА не е коментирала дали ще предприеме действия след разпускането на ганайската федерация. Международната федерация забранява намесата на държавата във футбола.", "date": "2018.06.08", "title": "ФИФА отстрани временно шефа на ганайския футбол в разгара на корупционния скандал"}
{"url": "https://www.dnevnik.bg/bulgaria/2018/06/08/3197366_sudut_opravda_bivshiia_kmet_na_trun_za_blusnatoto_dete/", "text": "Катастрофата, при която бившия кмет на Трън Станислав Николов блъсна с джипа си 6-годишно дете до училище в града, е станала случайно. С такъв мотив трънският районен съд оправда Николов за инцидента. След удара детето остана без далак и с половин черен дроб. Според магистратите бившият кмет не е имало как и не е бил длъжен да предвиди, че детето ще се появи на пътното платно. Разследването срещу бившия вече кмет беше прекратено след  становище на МВР , че детето самò се е блъснало в джипа, самò си е причинило разкъсване на черния дроб и самò си е спукало далака. След служебна проверка, разпоредена от главния прокурор Сотир Цацаров,  случаят бе иззет от разследващите в града  и предаден на прокуратурата в Перник. Там обвинителите намериха доказателства срещу Николов и го предадоха на съд. През лятото на миналата година Станислав Николов, който бе издигнат от ГЕРБ, подаде оставка като кмет на Трън.", "date": "2018.06.08", "title": "Съдът оправда бившия кмет на Трън за блъснатото дете"}
{"url": "https://www.dnevnik.bg/bulgaria/2018/06/08/3197380_novite_zakoni_za_dvijenie_po_putishtata_predizvikaha/", "text": "Разпалени дискусии предизвика в Бургас  общественото обсъждане на новите закони за движение по пътищата , съобщи БНР. Представители на неправителствения сектор обявиха предложените промени за повторение на сега действащия закон. \"Разделили сме закона на три части - за пътищата, превозните средства и за водачите, за да може всяко министерство да поеме своята отговорност\", коментира вътрешният министър Валентин Радев. \"Не може да продължават да загиват толкова хора по пътищата, за миналата година - 682, и това нещо трябва да се получи някъде около 350, не че и толкова са ни много, въобще не искаме да има, ако може, но трябва да намалим поне на половина\", каза още той. Владимир Попов от Фондация \"Безопасни улици от Валя\" контрира, че почти няма промени спрямо предишния закон. \"Самият закон допуска компромиси. Натъкнах се на текстове с пожелателен характер. Имаше и текстове, които се повтарят\", заяви той. \"Докато шофирахте към Бургас, някой от вас спазва ли това правило за дистанция - за 70 метра? Абсолютно ненужно правило. А съответният контролен орган как ще прецени и как ще санкционира водач, ако той не е спазвал тази дистанция?\", попита Стоян Кирязов от Института по пътна безопасност министър Радев и заместник-министъра на транспорта Ангел Попов. Вносителите призоваха предложенията да им бъдат дадени, а обществените обсъждания продължават. Следващите ще са във Варна.", "date": "2018.06.08", "title": "Новите закони за движение по пътищата предизвикаха разпалени дискусии в Бургас"}
{"url": "https://www.dnevnik.bg/sport/2018/06/08/3197377_hari_kein_se_obvurza_s_totnum_do_2024_g/", "text": "Капитанът на английския национален отбор по футбол Хари Кейн подписа дългосрочен договор с \"Тотнъм\". Нападателят се обвърза с \"шпорите\" до 2024 г. Досегашният договор на Кейн с клуба от Лондон беше до 2022 г. Той беше представен през декември 2016 г., като според британските медии до момента нападателят е получавал над 100 хил. паунда седмично. Футболистът, който вкара 30 гола във Висшата лига миналия сезон и имаше заслуга за третото място на отбора си, изрази задоволство, че \"шпорите\" вече редовно играят в Шампионската лига. \"Наистина съм развълнуван, че ще имаме нов опит там, а във Висшата лига и Купата на Англия ще се постараем да стигнем възможно най-напред\", заяви Кейн пред сайта на \"Тотнъм\". Подновяването на договора му идва в много важен момент в навечерието на световното. Нападателят получи капитанската лента и ще има ключова роля в  младия състав, избран от селекционера Гарет Саутгейт . \"Развълнуван съм за световното първенство, така че се радвам, че финализираме сделката преди него\", посочи Кейн. Той завърши календарната 2017 г. като най-резултатния английски футболист с 56 гола за \"Тотнъм\" и националния отбор. Нападателят  подобри рекорда на Алън Шиърър за най-много голове в една календарна година във Висшата лига , като се разписа 39 пъти. Това е вторият важен договор за \"Тотнъм\" в последния месец, след като наскоро  мениджърът Маурисио Почетино подписа до 2023 г .", "date": "2018.06.08", "title": "Хари Кейн се обвърза с \"Тотнъм\" до 2024 г."}
{"url": "https://www.dnevnik.bg/photos/2018/06/08/3197087_fotogaleriia_svetovnite_snimki_na_denia_-_8_juni_2018_g/", "text": "Обитател на зоопарка във Виена, Австрия.", "date": "2018.06.08", "title": "Фотогалерия: Световните снимки на деня - 8 юни 2018 г."}
{"url": "https://www.dnevnik.bg/bulgaria/2018/06/08/3197397_izliazoha_rezultatite_ot_maturite_na_zrelostnicite/", "text": "Изпитните работи от държавните зрелостни изпити през май 2018 г. са проверени и резултатите са публикувани на  https://zamaturite.bg , съобщиха от министерството на образованието. Всеки зрелостник може да провери оценките си с въвеждане на входящия си номер и кода за достъп. На задължителната матура по български език и литература се явиха 55 190 зрелостници. След провеждането му родители  оспориха седма задача в теста , в която дванадесетокласниците трябваше да открият граматични грешки и която предизвика полемики. Два дни по-късно от министерството на образованието решиха, че  тя няма да се зачита . Какъвто и отговор да са дали дванадесетокласниците на задачата, те ще получат една точка. Втората задължителна матура за зрелостниците беше по предмет по избор. На нея се явиха над 55 хил. ученици, които избираха от 13 предмета.", "date": "2018.06.08", "title": "Излязоха резултатите от матурите на зрелостниците"}
{"url": "https://www.dnevnik.bg/sport/2018/06/08/3197384_germancite_se_nasochiha_kum_svetovnoto_s_pobeda/", "text": "Германският национален отбор по футбол се запъти към защитата на световната си титла с победа. В последната си приятелска среща преди световното в Русия бундестимът спечели с 2:1 срещу Саудитска Арабия. Това беше първата победа за водения от Йоахим Льов състав в последните шест срещи. В контролата в Леверкузен отборът видимо не показа най-високото си ниво. Германците пропиляха куп чисти положения, а в края можеха да изпуснат и победата. Те поведоха рано с гола на Тимо Вернер, а в края на първата част съперникът си отбеляза автогол. В последните минути на мача Ал Джасим се оказа на правилното място и вкара след пропуснатата от Ал Сахлави дузпа. За втори пореден мач  на вратата на германците застана Мануел Нойер , който преди това девет месеца не беше играл заради контузия и последвала операция. В игра се завърна и Жером Боатенг, който се възстановяваше от мускулна травма. В осмата минута след центриране Марко Ройс свали към Вернер и той отблизо даде преднина на отбора си. Последваха пропуски за домакините, а в 43-ата Хавсави си вкара автогол. След почивката германците изпуснаха още положения. В 84-ата резервният вратар Мар-Андре тер Стеген спаси дузпа, но след това Ал Джасим намали. В добавеното време Ал Сахлави пропусна да изравни. Германците започват на световното с мач срещу Мексико на 17 юни. Саудитска Арабия среща домакина Русия в двубоя на откриването на 14 юни на \"Лужники\". В други приятелски срещи Полша направи 2:2 с Чили. Хърватия се наложи с 2:1 срещу Сенегал, а Иран с 1:0 срещу Литва. Швейцария стигна до 2:0 срещу Япония.", "date": "2018.06.08", "title": "Германците се насочиха към световното с победа срещу Саудитска Арабия"}
{"url": "https://www.dnevnik.bg/politika/2018/06/08/3197128_citat_na_denia_kogato_stane_carstvo_shte_razgovariam_s/", "text": "Така вицепремиерът Валери Симеонов отговори на въпрос дали е разговарял с премиера за сигналите, които подаде за нарушения при строителство на заведения и хотели по Южното Черноморие, които според министъра на туризма Николина Ангелкова  са законни . Още миналата година сме коментирали тези въпроси и съм получил пълна подкрепа, включително и публична, добави Симеонов.", "date": "2018.06.08", "title": "Цитат на деня: Когато стане царство, ще разговарям с Бойко Борисов по всички въпроси"}
{"url": "https://www.dnevnik.bg/evropa/2018/06/08/3197127_kipur_zapochna_stroeja_na_nai-golemiia_kazino_kompleks/", "text": "Кипърският президент заяви, че нов казино комплекс, който има претенцията да бъде най-големият в Европа, ще има централна роля в стратегията на средиземноморския остров да се превърне в луксозна туристическа дестинация, предаде \"Асошиейтед прес\", цитирана от БТА. Президентът Никос Анастасиадис заяви на церемонията по откриването на строежа на стойност 550 милиона евро, че инвестиционният проект е най-големият изобщо в Кипър досега. След като започне да функционира през 2021 г., комплексът \"Град на мечтите\" ще създаде работни места на около 6500 души и ще започне да привлича по около 300 хиляди посетители допълнително към острова всяка година. Това ще влива в икономиката на страната ежегодно по около 700 милиона евро, сочат изчисленията. Комплексът ще бъде построен от консорциум на \"Мелко ризортс енд ентъртейнмънт\" и \"Сайпръс Фасури\". Според \"Мелко\" това ще е най-големият по рода си казино комплекс в цяла Европа. Той ще включва 136 игрални маси и 1200 игрални машини, петзвезден хотел с 500 стаи, 11 ресторанта и кафенета и експо център. Ще може да бъде посещаван само от лица над 21 години.", "date": "2018.06.08", "title": "Кипър започна строежа на най-големия казино комплекс в Европа"}
{"url": "https://www.dnevnik.bg/kultura/2018/06/08/3197088_do_kraia_na_godinata_agenciia_arhivi_shte_publikuva/", "text": "До края на тази година държавна агенция \"Архиви\" ще публикува архива на българския политик д-р Георги М. Димитров. Документите са основно кореспонденция и са предоставени на агенцията от Анастасия Мозер - негова дъщеря. Днес тя и ръководителят на агенция \"Архиви\" Михаил Груев подписаха споразумение за безвъзмездно предоставяне на архива. Документите ще бъдат публикувани в два тома, като работното заглавие е \"Из личния архив на д-р Г. М. Димитров\". Груев съобщи и че агенцията е публикувала свой представителен албум – \"България и Европа\". Той събира документи, снимки, гравюри и кадри от държавните архиви, посветени на европейското влияние в България. Изданието е  качено на сайта на агенцията , като има CD на английски и български. На сайта на агенцията вече има и  нова рубрика - \"Еврейската общност в България\" . В нея са включени над 9000 нови документа, даващи информация за евреи, преминавали през границите на държавата в периода 1939 ‒ 1945 г. По думите на Груев те ще са в помощ на наследниците, които 70 години след края на Втората световна война продължават да търсят информация за предците си. Д-р Георги Димитров (1903 - 1972 г.), лидер на БЗНС \"Пладне\". Поддръжник на Отечествения фронт след преврата на 9 септември 1944 г. Умира във Вашингтон, където успява да избяга с помощта на американския посланик в България, защото е бил заплашен от политически процес.", "date": "2018.06.08", "title": "До края на годината агенция \"Архиви\" ще публикува документи на д-р Георги М. Димитров"}
{"url": "https://www.dnevnik.bg/politika/2018/06/08/3197106_simeonov_se_moli_na_gospod_oshte_tova_liato_da_se/", "text": "Горещо се моля на Господ това да стане. Така вицепремиерът Валери Симеонов отговори на въпрос дали се надява предложените от него  промени в Закона за устройство на териториите , които забраняват преместваемите обекти да са над 15 кв.м, да бъдат приети до края на парламентарната сесия и да влязат в сила още това лято. Симеонов каза, че незаконните заведения нямат статут и конструктивно са изградени така, както беше изградена  Златна перла , която беше бутната, когато регионален министър беше Лиляна Павлова. Той е убеден, че министър Николай Нанков има необходимите качества и смелост да ги премахне, защото те не са трайно изградени на земята, а са поставени върху пясъка и просто трябва да бъдат демонтирани. Симеонов отказа да коментира министър Ангелкова, с която има \"разминаване по някои въпроси, кое е законно, кое не е законно. Аз съм подал сигнал по въпроси, които  тя смята, че са законно решени . Аз съм убеден, че са в нарушение на закона, нека да изчакаме какво ще реши прокуратурата и съответно съд след това\". Симеонов добави, че настоява \"да се спазват законите в туризма и закона за устройство на териториите и да се премахнат тези незаконни и изключително опасни заведения, които имат размерите на изключително огромни универсални магазини, а всъщност са построени без разрешение\". \"Това са незаконни строежи. Абсолютно незаконни строежи, в които се събират по 3000 - 4000 човека\", добави вицепремиерът. \"Това е страшно опасно и не дай си боже близкото бъдеще да докаже моите опасение. Виждате, че климатът се променя драматично, все повече климатът на България започва да се доближава до субтропичния климат. Има рискове от внезапни пориви на вятъра, от торнадо, на което бяхме свидетели миналата седмица в Куманово, Варненско. Ако това стане там,  \", обясни опасенията си Симеонов. Вицепремиерът каза, че не може да стои и да гледа безучастно \"как някой, който десетки години е нарушавал закона с прикритието на управляващите и пасивността на местните власти, трупа стотици хиляди на вечер, рискувайки живота на децата, които са там\". , каза Симеонов, особено в южната част на Слънчев бряг. \"Това са наследници на бивши активни деятели на ВИС, каза Симеонов. В собствеността на едното заведение участва съпругата на Таки. Има един Радослав Бързанов, т.нар. Радо Слънцето, които е известен деец на ВИС\", каза още Валери Симеонов. Той добави, че не е въпросът откъде са произлезли, а дали техния бизнес е законен. \"Те са заобиколили закона за устройство на териториите с учтивото и пълното съдействия на държавни институции и общинските власти\", убеден е Валери Симеонов. Симеонов припомни, че е подал сигнал за хотел \"Оазис\", който е построен на плажа, и според него сега се прави опит да бъде продаден незаконният му паркинг и пътят към него с искането на Ангелкова те да бъдат извадени от списъка с обекти с изключителна държавна собственост и да бъдат направени частна държавна собственост. Хотелът е узаконен със съдебни решения, но това не го прави законен според вицепремиера. Той добави, че там е отклонено течението на цяла река – Хаджийска, което създава екологична бомба, тъй като се е заблатила и е развъдник на комари. \"Само и само тези да могат да удовлетворят лакомията си и да заграбят някъде около 300 - 400 м, с колкото е изместено течението на реката на север\". \", обобщи Симеонов. Това не означавало, че не може съдът пак да бъде сезиран.", "date": "2018.06.08", "title": "Симеонов се моли на Господ още това лято да се бутат незаконни заведения"}
{"url": "https://www.dnevnik.bg/evropa/regioni/2018/06/08/3197142_durjavite_netni_platci_v_bjudjeta_na_es_sa_poniakoga/", "text": "Държавите нетни платци са понякога доста арогантни. Германия е нетен платец, но е и бенефициент от вътрешния пазар, защото получава много поръчки от страни като България за машини и оборудване. Това заяви еврокомисарят по бюджет и човешки ресурси  Гюнтер Йотингер на конференцията  на високо ниво, посветена на \"Кохезионната политика на ЕС: Перспективи за конвергенция и устойчиви региони след 2020 г.\" в НДК. Според него освен това промяната на броя на комисарите няма да реши проблема с бюджета. Той отговори на въпрос на заместник-министъра на регионалното развитие и благоустройството Малина Крумова за предложението на канцлера Ангела Меркел за намаляването на броя на еврокомисарите и преместването на европарламента изцяло в Брюксел. Според Йотингер бюджетните проблеми не се решават с намаляване на броя на комисарите. По думите му комисарите на по-малките държави служат като мост между столиците и Брюксел. Комисарят посочи, че Европейската комисия трябва да работи последователно и упорито, и допълни, че тя не работи във вакуум. Мисля, че е много интелигентен подходът да има заместник-председатели без портфейл, каза още Йотингер. Ефектът \"Брекзит\" По думите му еврокомисията полага усилия при подготовката на новата бюджетна рамка да затвори празнотата от Брекзит и да продължи да изпълнява досегашните си задачи, както и тези, свързани с новите предизвикателства. Той изтъкна, че двете програми в европейската бюджетна рамка, насочени към политиката за сближаване и за селското стопанство, преди са били 70 на сто от бюджета. Ако трябва да се направят съкращения заради Брекзит, съкращения ще има в тези две политики, отбеляза еврокомисарят. Той напомни, че се предвижда за новия програмен период кохезионната политика да \"покрива\" 373 млрд. евро, колкото и през сегашния, но само за 27 страни членки. Косвено хората получават повече, но няма да бъде компенсирана инфлацията и  в действителност се говори за съкращения , но номинално такива няма да има, каза еврокомисарят. Той посочи, че има редица държави членки, които продължават да са уверени, че трябва да се запази таванът от един процент, но по думите му \"такъв таван няма да може да финансира онова, което ще трябва да се прави в Европа занапред\". \"Ако успеем да постигнем позиция, че 1.0 не е библията, ще можем да доразвием нашето предложение\", заяви еврокомисарят. Той коментира, че основната причина, поради която на някои от страните са предложени по-малко средства, е фактът, че политиката за сближаване е постигнала успех през последните пет или десет години по определени показатели - например БВП на глава от населението. Еврокомисарят изтъкна, че през новия програмен период се предвижда опростяване на процедурите, заложени в единната нормативна база и одит, включен е и предпазен механизъм, като няма да има загуби повече от 25 процента. Сред акцентите в изказването му беше и това, че новият бюджет се подготвя в усложнена ситуация - преди изборите за европарламент. Той допълни, че тази тема ще бъде продължена на 28 юни на среща в Брюксел, а и от следващото председателство на Съвета на ЕС - това на Австрия.", "date": "2018.06.08", "title": "Държавите - нетни платци в бюджета на ЕС, са понякога доста арогантни, каза Йотингер"}
{"url": "https://www.dnevnik.bg/bulgaria/2018/06/08/3197161_zaharieva_predlaga_s_obsht_isk_da_se_tursi/", "text": "Турция е предложила претенциите на България за обезщетение на тракийските бежанци да бъдат поискани с индивидуални искове от всеки засегнат. Външният министър Екатерина Захариева заяви по време на днешния парламентарен контрол, че страната категорично е отхвърлила предложението. По думите ѝ този спор може да бъде решен само с един колективен иск. Тя подчерта, че въпросът е много сложен и премиерът  Бойко Борисов е повдигнал темата при посещението на турския президент Реджеп Ердоган  във Варна през март, след като пет години тя не е била засягана. Захариева допълни, че двете страни са се разбрали да организират пета комисия по въпроса, като все още няма конкретна дата за нея. Най-вероятно разговорите ще се проведат в Турция. Външният министър обясни, че южните ни съседи са на коренно различно мнение за тракийските бежанци, като според тях те сами са поискали да се изселят. Също така турските власти изисквали нотариални актове за имотите, което според Захариева трудно може да стане. Тя все пак уточни, че спорът може да бъде решен и чрез други документи, но не уточни какви. Захариева, която е и вицепремиер по съдебната реформа, добави, че за обезщетението на тракийските бежанци се работи по мандат, който не е променян от 2012 г. Именно заради това тя предложи да се организира заседание на парламентарната външна комисия, на което да се говори повече и по-спокойно по темата, тъй като мандатът е с гриф за класифицирана информация. Тя каза още, че след  думите на Ердоган за духовните граници на Турция,  в които попаднаха и части от Южна България, той повече не е правил подобни изказвания. Това тя отдаде на забележката на Борисов към президента. Турският държавен глава е подчертал, че думите му не означават намерение по отношение на границите.", "date": "2018.06.08", "title": "Захариева предлага с общ иск да се търси обезщетение от Турция за тракийските бежанци"}
{"url": "https://www.dnevnik.bg/sport/2018/06/08/3197141_voleibolistite_prekusnaha_seriiata_ot_zagubi_s_pobeda/", "text": "Мъжкият национален отбор по волейбол прекъсна серия от три поредни загуби в турнира Лигата на нациите след успех срещу Япония. Възпитаниците на Пламен Константинов победиха с 3:0 (25:14, 25:21, 29:27) азиатския си съперник след 1.40 часа игра в Осака. Националите показаха друго лице в сравнение с домашния турнир в София. Преди седмица волейболистите се представиха слабо, като  загубиха всичките си мачове в зала \"Арена армеец\"  срещу Сърбия (2:3), Австралия (0:3) и Русия (0:3). Успехът е трети за българите в Лигата на нациите, която тази година замества Световната лига. Българите са с отрицателен баланс, като имат и четири загуби. Най-резултатен в мача беше Николай Учиков. Диагоналънт завърши с 16 точки, като записа 52% успеваемост в атака. Валентин Братоев добави 12 за успеха на българите. При японците най-резултатни бяха Южи Нишида и Акихиро Ямаучи съответно с 11 и 10 точки. В голяма част от двубоя възпитаниците на Константинов превъзхождаха съперника си, който показа сърцата игра в защита. Националите реализираха 38 от атаките си срещу 33 за японците. Българите записаха още осем блока и шест аса, като азиатците се отчетоха с по четири по тези показатели. Българите не срещнаха трудности в първия гейм, който спечелиха с 25:14. Силна серия в средата на втората част увеличи аванса на националите след 25:21. Интрига имаше единствено в третия гейм, като националите затвориха мача при шестия си мачбол. \"Представянето ни в предишния турнир беше слабо, така че беше важно да победим днес, за да имаме шансове да се класираме за финалната шестица. Японците подобриха много играта си през последните години и беше вълнуващо да играем срещу тях\", каза Братоев след победата. В събота от 6.40 часа националите продължават участието си в третия кръг в Япония с мач срещу Италия. В неделя от 5.10 часа българите ще играят с Полша.", "date": "2018.06.08", "title": "Волейболистите прекъснаха серията от загуби с победа срещу Япония"}
{"url": "https://www.dnevnik.bg/evropa/2018/06/08/3197174_brekzit_moje_da_se_provali_no_ne_se_panikyosvaite/", "text": "Първият дипломат на Великобритания - евроскептикът Борис Джонсън, спомена за възможен \"провал\" на Брекзит и сподели възхищението си от категоричните методи, използвани от американския президент Доналд Тръмп, предаде \"Франс прес\", цитирана от БТА. Агенцията цитира сайта \"Бъзфийд нюз\" и изказване на Джонсън на частна вечеря, организирана от консервативна група за натиск. Борис Джонсън заяви, че министър-председателят Тереза Мей \"ще навлезе във фаза, в която ще се държим далеч по-нападателно с Брюксел\". \"Трябва да приемете, че сега нещата може да се провалят. Окей? Не искам никой да изпадне в паника, докато се провалят. Без паника (. . .) Накрая всичко ще се уреди\", добави британският външен министър. Брекзит ще бъде \"необратим\", но \"може би няма да е такъв, какъвто го искаме\", допълни Джонсън. Според него има голям риск кралството да приеме споразумение, което нарушава много \"червени линии\" в очите на радетелите за безкомпромисен Брекзит, какъвто е и той. По думите му документът може да задържи страната \"в орбита около ЕС, в митническия съюз и до голяма степен в общия пазар\". \"Ако нямате куража да настоявате за независима политика, няма никога да получите икономическите изгоди от Брекзит. Никога няма да получите политическите изгоди от Брекзит\", каза той. Според първия британски дипломат Доналд Тръмп използва твърди методи в отношенията си с Брюксел. \"Представете си Доналд Тръмп да направи Брекзит. Той би се заловил с това, действайки крайно твърдо\", отбеляза министърът.", "date": "2018.06.08", "title": "Брекзит може да се провали, но не се паникьосвайте, заяви Борис Джонсън"}
{"url": "https://www.dnevnik.bg/sport/2018/06/08/3196783_angliia_specheli_poslednata_kontrola_predi_nachaloto/", "text": "Седмица преди откриването на световното първенство Англия спечели последната си проверка преди турнира. Тимът надделя с 2:0 над друг участник в Русия – Коста Рика, а головете вкараха Маркъс Рашфорд и Дани Уелбек. За пореден път тимът на Гарет Саутгейт показа две лица, след като на моменти играеше много силно, а след тов ав определени периоди се случваше точно обратното. Селекционерът на \"Трите лъва\" започна с променен състав, давайки шанс на Трент Александър-Арнолд, Рубен Лофтъс-Чийк, Хари Магуайър и Фабиан Делф да играят. Те се отплатиха и бяха едни от най-активните за Англия. \"Доволен съм от старанието на отбора, от желанието, с което играха много от момчетата. Това не е първи или втори отбор, всеки един, който отива на световното има своето място и е повикан, защото може да помага\", каза Саутгейт пред ITV след мача. Според него седмица преди световното Англия е на прав път и \"трябва да направи съвсем леки корекции\". Англичаните поведоха след 13 минути игра с прекрасен гол на Рашфорд. Нападателят на \"Манчестър юнайтед\" стреля от около 25 метра без подготовка, а параболата, която топката описа не остави никакви шансове на Кейлор Навас, прехвърляйки го за 1:0. До края на първата част Англия беше по-активният отбор, но срещна много подреден състав на Коста Рика. Тимът не остави никакви празни пространства и макар да нямаше положения пред себе си, ограничи щетите. След почивката Коста Рика погледна малко по-смело в атака и това изненада английския отбор. Играта беше изравнена, притежанието на топката почти еднакво и за двата тима, а това доведе и до не толкова чисти положения за англичаните. След 60-ата минута Саутгейт направи и много промени, пускайки Дани Уелбек, Деле Али, Киърън Трипиър, третият вратар Ник Поуп, както и опитния Гари Кейхил. Вторият гол падна в 76-ата минута, когато се разписа Уелбек. Той засече с плонж центриране на друга от резервите Деле Али. Тимът е в група G на световното първенство с Тунис, Панама и Белгия. Първият мач на англичаните е на 18 юни с африканците. Коста Рика е в група Е, където стартира със Сърбия на 17 юни, а след това ще играе с Бразилия и Швейцария. В друга контрола, играна преди световното европейските шампиони от Португалия победиха с 3:0 Алжир. Две попадения отбеляза Гонсало Гедеш в 17-ата и 55-ата минута, а веднъж се разписа и Бруно Фернандеш в края на първата част. Звездата на Португалия Кристиано Роналдо игра 74 минути, след като се присъедини по-късно към лагера на тима след финала в Шампионската лига. Нападателят беше много активен и опита късмета си няколко пъти, но не успя да вкара гол. След осем дни Португалия играе първия си мач с Испания, а след това среща Мароко и Иран в другите си два двубоя от груповата фаза.", "date": "2018.06.08", "title": "Англия победи Коста Рика в последната си контрола преди световното първенство"}
{"url": "https://www.dnevnik.bg/politika/2018/06/08/3196695_boiko_borisov_shte_bude_na_parlamentaren_kontrol_za/", "text": "Парламентарният контрол днес ще започне с изслушване на премиера Бойко Борисов, който не е отговарял устно на въпроси на депутати от 14 юли миналата година. От началото на този мандат (4 май 2017 г.) Борисов е идвал да отговаря на депутатски въпрос само веднъж - на 9 юни миналата година. Въпросите към него винаги са били отклонявани като противоречащи на правилника от председателят на парламента Цвета Караянчева и Димитър Главчев преди нея. Зададените към премиера въпроси от началото на този парламент са общо 20, като на четири от тях е отговорено писмено. Борисов ще отговори на двадесетия по ред въпрос, който му е зададен от депутата от БСП Антон Кутев и е за разговорите по енергийни теми при официалното  посещение на премиера в Москва , и срещата му с президента на Русия Владимир Путин. Борисов не уважи дори дебатите по първия вот на недоверие срещу правителството, който беше заради провал в борбата с корупцията на 23 януари, тъй като имал срещи.", "date": "2018.06.08", "title": "Бойко Борисов ще бъде на парламентарен контрол за първи път от 11 месеца"}
{"url": "https://www.dnevnik.bg/zelen/2018/06/08/3190938_poveche_cvetni_konteineri_po_ulicite_ili_kakvo/", "text": "Повече цветни контейнери за разделно събиране на отпадъците по квартали и повече хора, които да ги използват, вместо да хвърлят боклука накуп. Това е основният ефект, който се цели с промени в Наредбата за опаковките и отпадъците от опаковки, подготвени от Министерство на околната среда и водите. Сега обичайното обяснение на хората, които не изхвърлят разделно, е, че нямат удобно място с цветни контейнери близо до жилищата си. Проектът е публикуван за обществено обсъждане  на сайта на ведомството. Крайната дата за получаване на становища е 18 юни, след което предстои промените да бъдат одобрени от Министерския съвет. Целта е да се подобри разделното събиране, като системата се разшири и се подобри ефективността й, посочват вносителите.  Нужда от повече места с цветни контейнери в кварталите, особено в по-големите градове е налице, както и необходимост от въвеждане на система за разделно събиране на отпадъци в повече населени места. Според проучване на \"Дневник\" обаче, промените в наредбата няма да доведат до съществено увеличение на цветните кофи. По сегашната система в София би трябвало да има около 1837 места с контейнери за различни отпадъци, а с измененията тези локации с цветни кофи ще станат 1919, т.е с около 100 повече за общо 24-те столични района.  Целта на измененията, която министърът на околната среда и водите Нено Димов посочва в доклада си до кабинета, е да се подобри системата за разделно събиране на отпадъци от опаковки в страната, както и да се повиши ефективността й. Затова изискванията към организациите, отговорни за разделянето и оползотворяване на тези отпадъци, стават по-високи, се обяснява в доклада.  Предложените промени са съобразени с препоръките от доклад на ООН, оценяващ резултати в политиките на околната среда на България и с пакета мерки \"Кръгова икономика\" на Европейския съюз. Тези препоръки залагат по-амбициозни цели за рециклиране и оползотворяване на отпадъци от опаковки – както по вид на материала, така и общо. Три са основните акценти, които ще се отразят върху системата за разделно събиране в страната. Променя се начинът на изчисляване на населението, което е включено в системата за разделно събиране на отпадъците. Сега се отчита само населението, регистрирано по постоянен адрес. С изменения (в чл.23, ал.2) ще се взимат предвид хората по настоящия им адрес. Резултатът от тази промяна ще е, че повече граждани ще имат възможност да се възползват от системата за разделно събиране, а ефектът за организациите, отговорни за събиране и рециклиране е, че това ще увеличи съществено делът население, което трябва да обслужват като му подсигуряват цветни контейнери, където да изхвърлят разделно отпадъците си, по-голям ангажимент и капацитет за извозването и рециклирането им . Така една от тях – \"Екопак\", от която отговориха на запитването по темата на \"Дневник\", ще трябва да осигури възможност на още 200 000 жители да изхвърлят боклука разделно.  Увеличава се броят на жителите, обхванати от разделно събиране (чл.24, ал.1). За населени места с под 50 000 жители една локация с цветни контейнери ще обслужва 350 жители; за градове от 50 000 до 100 000 жители – те са за всеки 550 жители, аз по-големи градове – над 100 000 жители: за всеки 750 жители.  Затова ще се увеличат цветните контейнери по общини. Ръстът ще е различен за всяка община. С колко точно ще са повече кофите, зависи от това с колко ще нараснат жителите по регистрация с настоящ адрес. Организацията \"Екопак\"* подкрепя тези поправки, защото смята, че обществото има нужда от повече цветни контейнери по улиците и има воля да ги осигури. Според последните проучвания на организацията над 60 % от гражданите събират разделно, което е знак за повишаване на културата на потребителите, но и за нарастваща нужда от развитието на системите за разделно събиране.  Поправка в чл. 33 от Наредбата задължава общината да подписва договор само с една организация по оползотворяване. Изключение правят общините с районно деление, т.е. София, Пловдив и Варна. От \"Екопак\" са съгласни и с тези изменения. Организациите по оползотворяване ползват различни цветове и брой цветни контейнери и когато една община се обслужва от повече от една такава организация, се получават много недоразумения сред гражданите. \"Екопак\" например работи с три цвята контейнери, а всички останали организации – с два цвята. Така ползвателите в една община се объркват, защото едната страна на булеварда има сини контейнери, а от другата няма. \"Много по- ефективно се управлява една система в един град, когато има само една организация, включително и при провеждане на информационните кампании,\" смятат от \"Екопак\". * ", "date": "2018.06.08", "title": "Повече цветни контейнери по улиците, или какво предвиждат промени в наредбата за отпадъците"}
{"url": "https://www.dnevnik.bg/sport/2018/06/08/3196780_grandovete_i_tehnite_chujdestranni_trenyori_ruska/", "text": "Имаме един модерен \"Боинг\" и е много важно кой ще го управлява. Затова треньорската смяна, която предприемаме, е много важна. Тя показва постоянният стремеж на \"Лудогорец\" да се развива. Преди време много хора не вярваха, като говорихме, че искаме да излезем от групите на Шампионската лига, но го постигнахме.\" Думите  на изпълнителния директор на \"Лудогорец\" Ангел Петричев  показват насоката, в която клубът иска да се развива. Те дойдоха при  представянето на новия треньор Пауло Аутуори , който пое пълното управление на първия отбор на седемкратния шампион. Точно ден по-късно ЦСКА също повдигна завесата и обяви треньора, с който ще продължи опитите за свалянето на \"Лудогорец\" от трона, както и за успешен път в Европа. Нестор Ел Маестро  идва със стремежа да гради името си и да помогне на червените в мисията им . Изберете чуждото В един момент трите водещи отбора в българския клубен футбол се оказаха с треньори от чужбина. \"Левски\" пръв се насочи към този вариант, като преди година изненадващо реши да инвестира смело и избра специалист с име и опит в лицето на Делио Роси. Италианецът се озова в позиция да води отбор, сглобен наново, а през зимата дойде ред на поредната мащабна селекция. Това беляза серия колебливи игри и резултати, но постепенно в края на сезона \"Левски\" започна да показва различен облик. Сините дори бяха на крачка от мечтаното първо отличие след близо десетгодишно прекъсване, но загубата от \"Славия\" след дузпи във финала за Купата на България им попречи. Дори така, Роси заяви, че е поставил основите. Италианецът неколкократно каза, че вярва твърдо във философията си и че е уверен, че с постоянство резултатите ще дойдат. Толкова еднакви и толкова различни В навечерието на старта на процеса по подготовката за новия сезон \"Лудогорец\" и ЦСКА се впуснаха в същото предизвикателство. Двата клуба се спряха на чужденци - толкова сходни, но и толкова различни. Всъщност сходството е в това, че са чужденци, че са целеустремени и че са привлечени с амбицията на клубовете да ги изведат на следващо ниво. А също и че не са били футболисти, а директно са се насочили към треньорската професия. Виждат се и съществени разлики, най-голямата от които е опитът. \"Имам може би 32 мача като треньор. Има хора, които имат повече години като треньори, отколкото аз мачове в кариерата си. Но съм уверен, че мога да свърша добра работа\", каза Ел Маестро при представянето си на \"Българска армия\". Думите му могат да бъдат отнесени към сравнение с Аутуори. Треньорът на ЦСКА е роден през 1983 г., когато бразилецът вече е имал осемгодишен треньорски стаж. Ел Маестро за първи път е старши треньор едва през миналия сезон, но пътят му започва с немислимото - шампионска титла със \"Спартак\" (Търнава) в Словакия. Преди това 11 години той е бил помощник в \"Шалке\", \"Хановер\", \"Хамбургер\" и \"Аустрия\" (Виена). Риск печели, риск губи В \"Лудогорец\" са наясно, че са постигнали всичко в Първа лига и в последните години печеленето на титлата се превърна в навик. Целите в Разград са много по-високи и са свързани с надграждане на добрите постижения в евротурнирите. Това е жизненоважно за клуба заради големите приходи от международната сцена. Още повече, че от тази година предизвикателството е много по-голямо заради въведените промени и  силно усложнения път към групите в Шампионската лига . Тъкмо тук ще е ролята на Аутуори. С богатия си опит и увереността от постигнатите успехи 61-годишният бразилец трябва да поведе отбора към следващата стъпка. \"Лудогорец\" следва своята стратегия да надгражда. Поставяме си все по-високи цели. На много от вас ви се видя доста смело, когато казахме, че целта ни е да излезем от групите на Шампионската лига, но го постигнахме. Нашата цел е да се мерим с отборите над средното европейско ниво. Защо да не бъде постигнато това с отбор от България\", каза Петричев. \"Лудогорец\" има обеца на ухото от единствения си предишен опит с треньор от чужбина. Всичките си успехи отборът постигна с български специалисти, а идването на португалеца Бруно Рибейро се оказа фиаско и завърши с кошмарното отпадане от \"Милсами\" в ранните летни кръгове. Сега ръководството прави нов опит, като този път изглежда, че той е по-добре премислен. Рискът съществува, но надеждата на \"Лудогорец\" е, че Аутуори ще бъде най-добрият пилот за \"модерния \"Боинг\". Риск, при това по-голям, предприе и Гриша Ганчев. Покрай пресния спомен за Едуард Йорданеску собственикът на ЦСКА се спря на имащия минимален опит Ел Маестро. Румънецът - също млад и амбициозен - застана начело на червените през 2016 г., но не успя да постигне желаните резултати и бързо си тръгна. \"Идването ми в този голям клуб е предизвикателство. Със сигурност е риск за клуба и за мен. Ще видим как ще се развият нещата\", заяви треньорът. И добави: \"За мен е голяма чест да бъда в ЦСКА. Това е един от големите клубове в тази част на света. ЦСКА е най-добрият отбор в страната и съм сигурен, че всички искат само едно. Но \"Залцбург\" в Австрия, \"Байерн\" в Германия, \"Селтик\" в Шотландия... това е \"Лудогорец\" в България. Никой не става шампион седем-осем пъти поред по случайност. Но ние ще дадем най-доброто от себе си.\" Задачата пред Ел Маестро ще бъде много трудна, защото предстои изграждане на селекция. Отборът  се раздели с петима футболисти  и ще трябва да попълва състава на ключови постове. А миналият сезон показа, че ЦСКА има прекалено голяма зависимост от ядро от няколко играчи, в основата на които е голмайсторът Фернандо Каранга. Ключов фактор, по който червените изостават значително от \"Лудогорец\". Доверие за избрани Изборът на чуждестранни треньори изисква задължително търпение и проява на доверие в очакване на желаните резултати. Така, както показва примерът с Делио Роси в \"Левски\". В случая на \"Лудогорец\" наличието на добър отбор, възможностите да се привличат класни футболисти и опитът на Аутуори са предпоставка за бързо задействане на машината. За ЦСКА ще е по-трудно и там ключово значение ще има и селекцията. А това носи със себе си изискване за още време в очакване на резултатите. В цялата картина се оказа, че време и доверие към българските треньори няма. Димитър Димитров напусна \"Лудогорец\" заради принципни различия и в несъгласие друг да определя селекцията му. В същото време на \"Българска армия\" на въпрос защо ЦСКА е избрал треньор без опит спортният директор Пламен Марков заяви, че това е важен компонент, но не най-важният. \"В противен случай - имаме Димитър Пенев\", каза той. Последва и въпрос защо в такъв случай клубът не е дал път на младия и амбициозен Христо Янев. Марков отвърна, че Янев има бъдеще като треньор, но изборът на треньора е направен от Ганчев и не е редно той да отговаря от името на собственика. Така с чуждестранни треньори трите водещи отбора дават заявка за интересен сезон в преследване на завишени цели. Което би трябвало да е добра новина. Остава да се види дали рискът си е струвал.", "date": "2018.06.08", "title": "Грандовете и техните чуждестранни треньори: руска рулетка или изстрел в десетката"}
{"url": "https://www.dnevnik.bg/evropa/regioni/2018/06/08/3192276_sofiia_dnes_e_domakin_na_purvoto_publichno_obsujdane/", "text": "В рамките на българското председателство на Съвета на ЕС днес София ще бъде домакин на конференция на високо ниво, посветена на бъдещето на политиката по сближаване в следващия програмен период, съобщиха от правителствената пресслужба. За пръв път на високо равнище ще бъдат обсъдени бъдещите приоритети и  ролята на кохезионната политика  в проекта за Многогодишна финансова рамка на ЕС за периода 2021-2027 г., обявен от Европейската комисия през месец май тази година. Срещата ще бъде открита от министър-председателя Бойко Борисов и ще се води от вицепремиера Томислав Дончев. В дискусията ще участват също европейският комисар по бюджет и човешки ресурси Гюнтер Йотингер, а от българска страна - министърът за българското председателство на Съвета на ЕС Лиляна Павлова, министърът на финансите Владислав Горанов и министърът на регионалното развитие и благоустройството Николай Нанков. Участие ще вземат и представители на Европейската комисия, Европейския парламент, Комитета на регионите, министри от държавите членки, социални партньори и др. Подробности за програмата, темите и участниците можете да видите на  сайта на българското европредседателство .", "date": "2018.06.08", "title": "София днес е домакин на първото публично обсъждане на дългосрочния бюджет на ЕС"}
{"url": "https://www.dnevnik.bg/bulgaria/2018/06/08/3191679_tvorci_artisti_programisti_shte_obsujdat_kak_da/", "text": "                        24  творци, артисти, писатели, програмисти, инженери  от Унгария, Полша, Румъния и България се събират днес в София. И в рамките на три дни ще мислят как да съберат силите си, да направят общи социално ангажирани проекти, с които да привлекат общественото внимание върху ключов проблем – свиващото се влияние, поле за действие и роля на гражданския сектор в региона. Инициативата е на платформата Fine Acts, която цели да събира хора от двата спектъра – артисти и хора, занимаващи се с високи технологии. И обединява техните усилия в съвместни проекти по социално-значими теми. Освен онлайн платформа, Fine Acts вече правят и общи съвместни срещи \"на живо\", по време на които в рамките на няколко дни се разработват проекти по предварително зададена тема. А жури награждава една от идеите и я разработва подробно. Предишното издание на Fine Acts Labs беше фокусирано върху домашното насилие и насилието над жени. Така се появи  проектът Beat . Който беше продължен и със социален експеримент, при който от Fine Acts наеха апартамент, съседен на такъв, в който жена е била пребивана до смърт в продължение на часове, но никой от съседите не е реагирал на виковете за помощ. По време на експеримента в апартамента беше поставен барабан, за да се види колко бързо ще реагират съседите на шума от него. Опитът показа, че за разлика от виковете в следствие на домашно насилие, на които не е било реагирано повече от един час, съседите позвъняват на вратата на апартамента, където някой свири шумно на барабани, почти веднага. Сегашният Fine Acts Labs ще се фокусира върху  свиващото се влияние, роля и възможности за действие на гражданския сектор . Сред менторите на участниците ще са Джон Далхаузен, който 10 години беше директор на Амнести интернешънъл за Европа и Централна Азия (2007-2018), както и Тодор Гардос, анализатор на Human Rights Watch в Унгария. Напътствия ще дава и съостователят и директор на Fine Acts Яна Бюрер Тавание. Най-добрият идеен проект, разработен през уикенда по време на дискусиите във Fine Acts Labs, ще получи 5000 евро и ще бъде доразвит в бъдеще. Кандидатите за сегашнто издание на форума са били над 130 души. \"Свидетели сме на масирани репресии и натск върху гражданския сектор в световен мащаб. Неправителствените организации, защитниците на правата на човека и активни граждани все повече биват демонизирани и ограничавани чрез закони, политики и практики. Това саботира тяхната важна функция по контрол за отчетност на правителствата, както и срещу злоупотреби и несправедливости\". Така мотивират организаторите избора на тема за сегашното издание на Fine Acts Labs. Терминът \"свиване на гражданското пространство\" (или \"свиващо се пространство за гражданското общество\") се отнася до формални и неформални механизми, насочени към ограничаване на ангажираността на гражданското общество. Затварянето на гражданското пространство в едно общество е тревожен сигнал за всяка демократична държава, че тя може да потъне в авторитаризъм, отбелязват организаторите. Те посочват основни проблеми, свързани със свиването на гражданския сектор – клевети, принизяване, сриване на имиджа и престижа на непарвителствените организации и защитници, заплахи, физическо насилие над активисти, свиване на свободата на изразяване, сдружаване, събиране, на свободата на медиите. Като резултат се раждат също фалшиви новини, интернет-тролове, засилва се ролята на крайни националистки и хомофобски организации и партии. \"Сплашването, унижението или дори забрана на гражданското общество не е нищо ново. Но напоследък придобива изцяло ново измерение: пространството, предоставено на участниците в гражданското общество, е предмет на безпрецедентно свиване - не само от авторитарни или полуавторитарни режими, но и от демократичните правителства\", отбелязват още от Fine Acts. В резултат на тези атаки в региона има силна тенденция гражданите да виждат гражданските организации като представляващи елит или като високо професионализирани и отделени от \"реалните\" проблеми. Затова в рамките на близо три дни ще бъдат обединени усилия в опит да се набележат успешни кампании и проекти за излизане от този порочен кръг.", "date": "2018.06.08", "title": "Творци, артисти, програмисти ще обсъждат как да привлекат внимание върху проблемите на гражданския сектор (видео)"}
{"url": "https://www.dnevnik.bg/evropa/2018/06/08/3192188_jizep_borel_-_ubedeniiat_evropeec_ot_katalunia_nachelo/", "text": "Бивш председател на Европейския парламент, 71-годишният Жозеп Борел,  назначен в сряда  за министър на външните работи в испанското правителство на Педро Санчес, е убеден европеец и каталунец, който твърдо се противопоставя на независимостта на родния си регион. Назначаването начело на испанската дипломация на белокосия социалист бележи връщането на преден план на човек, който през 1999 г. се отказа от бляскавата си национална кариера заради финансов скандал. През 1984 г. той бе назначен за държавен секретар по финансовите въпроси в правителството на социалиста Фелипе Гонсалес, а през 1991 г. стана министър на транспорта и благоустройството. Борел е представител на лявото крило на Испанската социалистическа работническа партия (ИСРП). През април 1998 г. той привлече вниманието на медиите, когато с подкрепата на първичните организации, съблазнени от чара му, се кандидатира срещу лидера на партията във вътрешнопартийните избори за кандидата на социалистите за премиер на парламентарните избори през 2000 г. Възходът му бе кратък, защото през май 1999 той се оттегли от политическата сцена, след като беше опетнен в скандал за данъчни измами, в които бяха замесени двама негови бивши сътрудници от държавния секретариат по финансите. След като не постигна успех на националната сцена, Борел - любител на дългите туристически преходи, който често казва за себе си, че е \"бегач на дълги разстояния\" - се насочи към европейската проблематика. Представител на испанския парламент през 2002 г. в Европейския конвент за бъдещето на Европа, той става председател на Европейския парламент и заема този пост от 2004 до 2007 г. Противник на независимостта Борел демонстрира през последните години много силното си противопоставяне на  движението за независимост в Каталуня  и миналата година държа речи в Барселона на демонстрации за единството на Испания. \"Това е война, в която не може да се използва оръжие, но в сърцевината й е пропагандата\", каза той през октомври пред чуждестранни журналисти в Мадрид. Застъпниците на независимостта \"я използват много добре, а испанското правителство - много лошо\". \"Отровата вече е насадена в умовете на хората по такъв начин, че смятат другите за \"испански боклуци\". Отнасят се с другите като към чужденци, които подценяват. Говорят за революция на усмивката, но в социалните мрежи  насилието е ужасно \", добавя той. Борел е и съавтор на книга, публикувана през 2015 г., \"Цената на независимостта и детските приказки за нея\", в която громи политическите и икономическите аргументи на радетелите за независимост. Те подкрепиха в парламента новия премиер Педро Санчес,  за да бъде свален Мариано Рахой , но бяха разочаровани от назначаването на Борел на водещ пост в изпълнителната власт. \"Това ли е жестът, с който искате да ни изпратите послание за деескалация?\", реагира в понеделник в \"Туитър\" бившият председател на изпълнителната власт в Каталуня Карлес Пучдемон, като го обвини, че подхранва \"омразата\" на каталунците. Роден на 24 април 1947 г. в Побла де Сегур - селце в каталунските Пиренеи, Жозеп Борел е син на хлебар и често придружавал баща си, докато разнася на гръб хляба по селата. Получава много стипендии и е блестящ студент. След като завършва авиационно инженерство в Мадрид, получава магистърска степен в университета \"Станфорд\" в САЩ, магистърска степен от Френския институт за петрола и новите енергийни източници и докторска степен по икономика. Баща на две деца от първия си брак с французойка, която е срещнал, докато работи в кибуц в Израел, Борел живее от 20 години със социалистката и бивш министър на околната среда Кристина Нарбона. /БТА", "date": "2018.06.08", "title": "Жозеп Борел - убеденият европеец от Каталуня, начело на испанската дипломация"}
{"url": "https://www.dnevnik.bg/sviat/2018/06/08/3196711_liderite_na_g-7_shte_pritisnat_trump_no_vuzpitano/", "text": "Лидерите на Г-7 ще притиснат американския президент Доналд Тръмп за митата върху вноса на метали, но цивилизовано – това заяви френският държавен глава  Еманюел Макрон  преди срещата на водещите световни сили. Макрон, който пристигна в Канада преди срещата, за да посети премиера  Джъстин Трюдо , каза още, че останалите шест държави, членки на групата, са мощен блок, който ще оцелее, дори САЩ да се откажат от глобалната си роля. \"В тази обстановка трябва преди всичко да останем вежливи, продуктивни и да се опитаме да ги убедим (САЩ, бел. ред.) да останат с нас, тъй като са исторически партньор и са ни нужни\", каза Макрон, цитиран от \"Ройтерс\". Срещата в Квебек ще бъде първата възможност за лидерите на Г-7 да говорят с Тръмп лично, след като той въведе  мита върху вноса на стомана и алуминий  от ЕС, Канада и Мексико. Канада и Мексико отвърнаха веднага, ЕС също заплаши да го направи. Тръмп ще има двустранни срещи с Макрон и Трюдо. В групата Г-7 са още Япония, Великобритания, Италия и Германия, ЕС също участва. Разговорът между канадския и американския лидер вероятно ще бъде особено тежък, тъй като Тръмп остро критикува канадските търговски практики, а Отава се разгневи, задето Вашингтон оправда действията си с националната сигурност. Противоречията между САЩ и останалите държави са толкова големи, че е възможно групата да пропусне традиционното общо комюнике след срещата.", "date": "2018.06.08", "title": "Лидерите на Г-7 ще притиснат Тръмп, но възпитано, обеща Макрон"}
{"url": "https://www.dnevnik.bg/sviat/2018/06/08/3192111_putin_otiva_v_kitai_v_tursene_na_po-dulboki_otnosheniia/", "text": "Само месец след като започна новия си мандат, руският президент Владимир Путин заминава на държавно посещение в Китай, което подчертава как нарастващият американски натиск все повече сближава двете страни. Русия и Китай отвръщат на стратегията за национална сигурност на САЩ, посочила ги като главни противници на Америка, обещавайки още повече да разширят своето икономическо, политическо и военно сътрудничество. Те също така се стремят да подсилят Шанхайската организация за сътрудничество, създадената от тях регионална организация. Сближаването между Пекин и Москва се дължи и на силните лични отношения между Путин и китайския президент Си Цзинпин, смятан за най-могъщия китайски лидер след управлението на Мао Цзедун. Според външнополитическия съветник на Путин Юрий Ушаков двамата са се срещали 25 пъти - пет пъти само миналата година. Посещението на Путин започва днес. Подчертавайки близките си лични отношения със Си, Путин каза в излъчено вчера интервю за китайска държавна медия, че китайският президент е единственият световен лидер, когото е канил на рождения си ден. Ще бъда откровен с вас, надявам се той да не ми се разсърди: изпихме по чашка водка, просто си нарязахме някакъв салам в края на работния ден, каза Путин. Той похвали Си като \"спокоен партньор, добър и надежден приятел\". Двамата лидери разчитат на строг контрол и мерки за сигурност, за да блокират предизвикателствата срещу своето управление, и укрепиха властта си тази година - Си, като подготви ход, чрез който  да остане на власт  за неопределено време, а Путин, който е най-дълго властвалият лидер на Русия след управлението на Йосиф Сталин, като спечели още един шестгодишен мандат. \"Изглежда, че те отлично се разбират\", каза базираният в Москва водещ външнополитически експерт Фьодор Лукянов. \"Те имат сходен мироглед и обща визия.\" Общи интереси и попарени надежди Путин бе подтикнат към сближаване с Китай от рязкото влошаване на отношенията със Запада след анексирането на Крим от Москва през 2014 г. и подкрепата й за сепаратисткия бунт в Източна Украйна. Москва все повече гледа към Пекин за търговия и инвестиции след вълната от западни санкции, засегнали жизненоважния й енергиен сектор, военната ѝ промишленост и ограничили достъпа на страната до световните финансови пазари. \"През последните десетилетия развиваме отношения, които нямат аналог в съвременния свят\", каза Путин в интервюто, имайки предвид Китай и Русия. \"Тези отношения се основават на отчитане на общите интереси.\" Надеждите на Русия за подобряване на отношенията със САЩ при управлението на президента Доналд Тръмп бяха попарени, а напреженията между Китай и Вашингтон се изостриха заради възможната търговска война и американските критики срещу претенциите на Пекин към територия в стратегическото Южнокитайско море. Новоназначеният китайски министър на отбраната - генерал Вей Фънхъ, каза в необичайно откровено изявление през април, че е избрал Русия за първото си пътуване в чужбина, за да изпрати сигнал до Вашингтон за все по-близките военни връзки между Москва и Пекин. \"Просто казано, всичко, което правят САЩ, опитвайки се да санкционират Русия и да спрат Китай, ще накара Китай и Русия да засилят сътрудничеството във всички области\", каза директорът на Центъра за изследване на Русия и Централна Азия към Шанхайския институт за външнополитически изследвания Ли Син. Русия и Китай до голяма степен имат сходни позиции в ООН, противопоставяйки се на намеса в Сирия и парирайки опитите за критикуване на поведението им в областта на човешките права. И двете се стремят да отстояват своите интереси в преговорите със Северна Корея, а Москва подкрепя съпротивата на Пекин срещу операциите за свобода на корабоплаването, провеждани от американския военен флот в Южнокитайско море. Русия и Китай проведоха съвместни военни маневри, включително учения в Южнокитайско море и съвместни военни игри миналото лято в балтийския регион. През декември армиите на двете държави организираха учения по противоракетна отбрана за отработване на съвместен отговор на ракетни заплахи от други страни, което отразява общата им тревога от американската програма за противоракетна отбрана. Русия също така сподели своите най-модерни военни технологии с Китай, като го снабди с батареи зенитни ракети с голям обсег С-400 и най-новите си изтребители Су-35. Трудностите Но въпреки че сътрудничеството в политиката и сигурността процъфтява, икономическите връзки изостават. Китай е главен търговски партньор на Русия, а Русия се нарежда на 10-о място в списъка на Пекин. Износът на петрол, дървен материал и други суровини съставляваше по-голямата част от руския износ за Китай, а китайският износ се състоеше основно от промишлени стоки, заменяйки вноса на западни продукти, спрян от санкциите. Двустранната търговия спадна от почти 100 милиарда долара през 2014 г. на около 60 милиарда долара следващата година заради рязко обезценяване на руската валута. Оттогава тя частично се възстанови след засилването на рублата, достигайки почти 90 милиарда долара миналата година. За сравнение, търговията между САЩ и Китай възлизаше на 636 милиарда долара миналата година при американски дефицит от 375 милиарда долара. Москва и Пекин обещават да увеличат своята търговия на 200 милиарда долара до 2020 г. - цел, която изглежда прекалено амбициозна, като се има предвид бавният растеж на руската икономика и продължаващите ограничения, затрудняващи търговията между двете страни. Предвижда се при посещението на Путин да бъдат подписани нови споразумения, а то също така ще включва участие на двамата лидери в младежки хокеен мач. Пекин също така показва подновен интерес към железопътни и други инфраструктурни проекти в Русия, като същевременно преследва своята инициатива \"Един пояс, един път\", имаща за цел да насърчи развитието в бившите съветски републики в Централна Азия. Политологът от университета \"Уитънбърг\" в Охайо Ю Бин вижда \"нарастваща асиметрия в тяхната национална сила\" в момент, когато икономиката на Китай продължава да се развива, а армията му, особено флотът, бързо се разраства. Все пак според Ю различията между страните са преодолими и за разлика от отношенията им със САЩ рядко са политизирани. Москва продължава да смята Централна Азия за част от своята сфера на влияние и още от самото начало имаше резерви към икономическата експанзия на Китай в региона - това донякъде отразява все още съществуващото подозрение, датиращо от съперничеството им за водачество в комунистическия блок през епохата на Студената война. Оттогава обаче двете държави, изглежда, са постигнали съгласие за общото си присъствие там, а страните от региона също така, изглежда, се застраховат, като с готовност развиват икономическото сътрудничество с Китай, но продължават да разчитат на тесни връзки с Русия в областта на сигурността. \"Изграждането на сътрудничеството с Китай е стратегически приоритет за Русия\", каза Лукянов, който ръководи Съвета за външна и отбранителна политика. \"Но има и разбиране, че всяка страна има собствени интереси.\" /БТА", "date": "2018.06.08", "title": "Путин отива в Китай в търсене на по-дълбоки отношения"}
{"url": "https://www.dnevnik.bg/sviat/2018/06/08/3192159_ako_iordaniia_se_srine_shte_ima_posledici_i_izvun/", "text": "През последните години в Йордания се наблюдава едно малко чудо. Малката пустинна държава е заобиколена от всички страни от война и терор: на север се намира разкъсаната от войни Сирия, на изток - събуждащият се след десетилетна анархия Ирак, на югоизток - Саудитска Арабия, която дълги години, а може би и до днес си остава най-големият световен износител на отровен религиозен екстремизъм. На Запад гори близкоизточният конфликт между Израел и палестинците, който е най-мощният ускорител на масови протести в целия арабски свят. А на северозапад се намира Ливан - средище на направляваното от Иран движение \"Хизбула\". И двете сили са решени да прокарват своите интереси в региона с цената на нови напрежения. Всички изброени огнища на размирици не възпламениха ситуацията в Йордания. Те повлияха единствено на едно малобройно, но радикално малцинство, което симпатизира на т.нар. Ислямска държава. Болшинството йорданци не пожелаха да бъдат инструментализирани в името на различни политически и идеологически страсти. По време на посещението си в Йордания през април тази година германският външен министър Хайко Маас дори нарече страната \"Глас на разума в Близкия и Средния изток\". Протест срещу икономическата политика  Сега обаче гражданите на Йордания излязоха на протест, подгонени от една крайно убедителна и уважителна причина: те настояват страната да запази поне сегашното си ниво на икономическо развитие. А то е застрашено - не на последно място и от някои условия, които МВФ постави за отпускането на кредит на тази страдаща от хроничен недоимък страна. Въпросните условия предвиждат увеличение на данъка общ доход (ДОД) с пет процента за всички годишни доходи, надвишаващи 11 000 евро. Предвидено е и увеличение на корпоративния данък. Още в началото на 2018 г. пък бе увеличен данъкът добавена стойност (ДДС), а държавните субсидии за хляба бяха отменени. Огромно повишение има и на цените на основните хранителни продукти. Това развитие удря основно по джоба на бедните йорданци и на тези от средното съсловие. Тъкмо те сега излизат на протест. И то далеч по-масово, отколкото през 2011 - годината на т.нар. Арабска пролет. За разлика от тогава днес исканията на демонстрантите засега са чисто икономически и политически: така например те настояват за по-голяма ефективност и прозрачност в работата на администрацията, както и за пресичане на корупцията. НЕ на популистките игрички! Гражданите на Йордания успяват и до днес да запазят своя достоен за възхищение прагматизъм, който освен всичко останало им помага да спасят и държавата си от разпадане. Съществен принос за това има и мъдрата политика на краля, който неизменно се опитва да намери баланс на интересите. Това само по себе си е достатъчна причина за Запада да окаже на страната цялата помощ, на която е способен. Защото ако и в Аман се разклати политическата стабилност, последиците от това ще бъдат изключително тежки и ще се усетят далеч извън пределите на Близкия изток. Не бива да се забравя, че в момента в Йордания са подслонени над един милион сирийски бежанци. Евентуален срив на страната би изправил и целия ЕС пред тежко изпитание. Ангажиментът в полза на Йордания е крайно наложителен и поради друга причина: населението на тази страна стоически вярва в доброто бъдеще независимо от всевъзможните трудности, пред които е изправено. Тъкмо това е и причината, поради която то отказва да бъде впрегнато в името на чужди религиозни и етнически каузи, от които популистите в съседните страни търсят лични изгоди. Така населението на Йордания дава личен принос за превръщането на страната в пример за успешно развиваща се държава в арабския свят. Ако този пример се срине, голяма част от арабите биха могли да се откажат от повелите на политическия разум с необозрими последици и за Европа, която в днешните глобализирани времена вече е непосредствен съсед на арабския регион.", "date": "2018.06.08", "title": "Ако Йордания се срине, ще има последици и извън Близкия изток"}
{"url": "https://www.dnevnik.bg/sport/2018/06/08/3196844_vashington_kepituls_specheli_purvata_si_titla_v_nhl/", "text": "Вашингтон кепитълс\" е новият шампион в Националната хокейна лига (НХЛ). Столичаните спечелиха драматична победа с 4:3 като гост на \"Вегас голдън найтс\" и след 4:1 победи във финалната серия вдигнаха купа \"Стенли\" за пръв път в своята история. Тимът от Вашингтон стигна до трофея двадесет години след първото си и досега единствено участие във финалите. Александър Овечкин и компания загубиха и двата си мача с \"Вегас\" през редовния сезон, след което започнаха с поражение и битката за купа \"Стенли\". \"Кепитълс\" обаче отговориха с четири поредни победи и 16 попадения, за да обърнат серията. \"Това е невероятно. Не знам какво да кажа. Просто е невероятно. Толкова съм щастлив. Вероятно в момента съм най-щастливият човек. Щастлив съм за съотборниците си и за нашите фенове във Вашингтон\", каза Овечкин, който беше избран за най-полезен играч във финалите. Петият двубой премина през няколко обрата, а \"Вашингтон\" губеше с 2:3 преди последните 10:08 минути. С попадения на Деванте Смит-Пели и Ларс Елер в рамките на две минути и половина столичаните стигнаха до победата. \"Вашингтон\" и \"Вегас\" не успяха да си отбележат попадение в първата третина на двубоя, но вкараха цели пет във втората. Якуб Врана даде аванс на столичаните след 26:24 минути игра след асистенция на Том Уилсън. Нейт Шмид обаче успя да изравни резултата три минути по-късно. Овечкин имаше нужда от едва 34 секунди, за да върне аванса на \"Вашингтон\". Капитанът на \"Вашингтон\" вкара 15-ия си гол в тазгодишните плейофи и подобри клубния рекорд за най-много попадения в директните елиминации, поставен от Джон Дрюс през 1990 г. \"Вегас\" обаче направи обрат до края на втората част. Дейвид Перън изравни след 33 минути игра, а само 29 секунди преди сирената за края на третината Райли Смит отбеляза за 3:2 в ситуацията на числено предимство. Десет минути след началото на последната част Смит-Пели възстанови равенството, а Елер отбеляза победното попадение седем минути и половина преди края на двубоя. Всеки от четирите гола на \"Вашингтон\" дойде след грешка в дефанзивната зона на \"Вегас\". \"През тези плейофи, ако бяхте в нашата съблекалня в почивките, щяхте да усетите, че сме готови и способни да направим всичко. Този тим е много специален\", каза вратарят на \"Вашингтон\" Брейдън Холтби, който завърши мача с 28 спасявания. Toй отрази 142 от 154-те точни изстрела на \"Вегас\" във финалите. Тимът от Лас Вегас разби всички очаквания и стигна до битката за купа \"Стенли\" още в дебютния си сезон. Това се случи за втори път в цялата история на НХЛ. Първият е през 1969 г. със \"Сейнт Луис блус\", който също губи във финала - 0:4 срещу \"Монреал канейдиънс\". \"Със сигурност сме много разочаровани. Днес работихме здраво, борихме се здраво, но просто не успяхме да ги победим. Те са много добър отбор и заслужават титлата\", каза старши треньорът на \"Вегас\" Джерард Галант. \"Никой не очакваше от нас да стигнем дотук. След няколко дни ще се почувствам по-добре, но просто загубата днес е много болезнена. Борихме се здраво през целия сезон, създадохме един страхотен хокеен отбор, стигнахме до финала за купа \"Стенли\" и показахме от какво сме направени\", допълни той.", "date": "2018.06.08", "title": "\"Вашингтон кепитълс\" спечели първата си титла в НХЛ"}
{"url": "https://www.dnevnik.bg/evropa/2018/06/08/3196847_germanskite_deputati_othvurliha_iskane_za_razsledvane/", "text": "Германските парламентаристи отхвърлиха вчера  исканията на \"Алтернатива за Германия\" и Свободната демократическа партия  за разследване на имиграционната политика на канцлера Ангела Меркел, предаде ДПА, цитирана от БТА. Германската агенция за бежанците, която обработва молбите за предоставяне на убежища, от няколко седмици е обвинявана, че е дала погрешно положителен отговор на подобни искания в повече от 1200 случая  в офиса си в Бремен , както се предполага, в замяна на подкупи. Правителството заяви вчера, че разследване не е необходимо, тъй като парламентарната комисия, натоварена със скандалния случай, ще работи по-бързо. Свободната демократическа партия и \"Алтернатива за Германия\" настояват за по-строг контрол върху имиграцията и в политиката по депортиране. Въпросът за бежанците е ябълката на раздора в германската политика от 2015 г., когато Ангела Меркел отвори границите на страната за над един милион мигранти от конфликтни зони в Близкия изток и Северна Африка.", "date": "2018.06.08", "title": "Германските депутати отхвърлиха искане за разследване на бежанската политика на Меркел"}
{"url": "https://www.dnevnik.bg/evropa/2018/06/08/3196849_london_predloji_plan_kak_da_se_izbegne_tvurdata/", "text": "Британското правителство публикува вчера резервния си план за уреждане на въпроса с ирландската граница след излизането на страната от Европейския съюз, в който се предвижда прилагане на митническите правила на ЕС до края на 2021 г., предадоха \"Франс прес\" и \"Ройтерс\", цитирани от БТА. Оповестяването на плана идва в обстановка на напрежение в британското правителство по въпроса, тъй като поддръжниците на Брекзит без отстъпки се опасяват, че това решение ще се проточи във времето и ще обезсмисли Брекзит. Сякаш в отговор на тревогите им в публикувания вчера документ се подчертава, че това резервно решение ще трябва да е ограничено във времето и ще трае, докато не бъдат постигнати бъдещи договорености с ЕС, които според Лондон ще влязат в сила в края на 2021 г. Тази дата надхвърля с една година вече договорения от Лондон преходен период за смекчаване на икономическите въздействия от Брекзит, който свършва през декември 2020 г. - 21 месеца след излизането на Великобритания от ЕС на 29 март 2019 г. През този период Великобритания ще остане извън общата търговска политика, тоест правителството й ще може да сключва свои споразумения за свободна търговия с други страни. Уточнява се също, че резервният план важи за цяла Великобритания, а не само за Северна Ирландия. Новият документ освен това допуска продължаващо влияние на Съда на ЕС върху британското законотворчество, което може да разгневи някои евроскептици в управляващата Консервативна партия. \"Ако като част от бъдещото партньорство парламентът приеме закон, който е идентичен със съществуващ в ЕС закон, може да е разумно британските съдилища да проверят какви са съответните отсъждания на Европейския съд\", се казва в документа. Резервният вариант ще се използва само в случай че не бъде одобрено никакво друго решение за избягване на връщането на физическа граница в Ирландия. Главният преговарящ на ЕС по Брекзит Мишел Барние приветства в \"Туитър\" публикуването на предложението, като уточни, че то трябва да бъде проучено, за да се установи дали спазва целостта на общия пазар и митническия съюз. Според координатора на Европейския парламент за Брекзит обаче предложението очевидно е недостатъчно. \"Един временен резервен план не е резервен план, освен ако окончателното споразумение не е идентично на резервния план\", аргументира се той. Демократичната юнионистка партия, ултраконсервативната северноирландска партия, която осигурява мнозинство на правителството на Тереза Мей в Камарата на общините, приветства предложението като напредък, който отразява ангажимента на премиера да зачита целостта на Обединеното кралство. Според ирландската републиканска партия \"Шин Фейн\" обаче резервният план просто \"удължава преходния период\". Министърът на външните работи на Република Ирландия Саймън Ковъни заяви, че страната му ще проучи предложението на британското правителство. Ирландският въпрос е един от най-деликатните в преговорите по Брекзит заради опасенията от евентуално връщане на физическа граница между Северна Ирландия, която е част от Обединеното кралство и напуска ЕС, и Република Ирландия, която остава член на ЕС, отбелязва \"Франс прес\".", "date": "2018.06.08", "title": "Лондон предложи план как да се избегне \"твърдата граница\" с Ирландия след Брекзит"}
{"url": "https://www.dnevnik.bg/sviat/2018/06/08/3196855_problem_vuv_feisbuk_zasegnal_lichnite_danni_na_14_mln/", "text": "Социалната мрежа \"Фейсбук\" съобщи, че погрешка е направила обществено достояние личните съобщения на 14 млн. потребители в периода между 18-27 май, съобщи БТА като цитира \"Асошиейтед прес\" и \"Франс прес\". Инцидентът се дължи на компютърен дефект, който бил открит неотдавна и превръща автоматично в публични съобщенията на някои хора, разказа Ерин Игън, отговаряща за въпросите на неприкосновеността на личния живот във \"Фейсбук\".. Проблемът бил отстранен още на 22 май, но на компанията били нужни още пет дни, за да превърне отново в лични всички направени обществено достояние съобщения.Това е моментът, в който социалната мрежа работи по нов начин на споделяне на някои елементи от профила на потребителите, като например снимки. \"Решихме проблема и започнахме от вчера да предупреждаваме засегнатите хора и да ги караме да проверяват съобщенията, които са постнали през този период\", казва Игън. 14-те млн. засегнати потребители ще видят при влизането си в социалната мрежа известие, което ще ги прикани да посетят отделна страница, на която ще могат да прегледат постовете, засегнати от дефекта. Проблемът се случва в момент, в който \"Фейсбук\" се оказа забъркан в няколко скандала с лични данни. Компанията е силно критикувана заради това, че е допуснала лични данни на десетки милиони потребители без тяхното знание, да се озоват в ръцете на аналитичната компания \"Кембридж Аналитика\".  Тази седмица \"Фейсбук\" отново стана обект на критики , след като потвърди, че китайският производител на смартфони \"Хуавей\", който е смятан за близък до властта в Китай и забранен от доставчиците на американската армия, фигурира след производителите, на които е разрешено да използват личните данни на потребителите.", "date": "2018.06.08", "title": "Проблем във \"Фейсбук\" засегнал личните данни на 14 млн. потребители"}
{"url": "https://www.dnevnik.bg/evropa/2018/06/08/3196853_merkel_e_gotova_za_kompromis_s_franciia_za_reformata_v/", "text": "Германия трябва да е готова за компромис с Франция по реформата на еврозоната, заяви вчера германският канцлер Ангела Меркел, цитирана от \"Ройтерс\". Мисля, че ще се приближим един към друг с реформата на валутния съюз, но тези реформи на валутния съюз наистина не са единствените реформи, от които се нуждаем, каза тя, споменавайки политиката за мигрантите, развитието и сигурността. По думите й пред телевизия Ве Де Ер реформата ще бъде договорена само с компромиси. В интервю за в. \"Франкфуртер алгемайне цайтунг\" през уикенда Меркел  представи най-подробния си досега отговор  на идеите на френския президент Еманюел Макрон за реформа на Европа, опитвайки се да предотврати опасен разрив в отношенията с Париж в момент на безпокойство около ситуацията в Италия и нарастващо трансатлантическо напрежение. От месеци Меркел  е разкъсвана между компромис с Макрон  и удовлетворяване на позициите на германските твърдолинейни консерватори, които обвиняват френския лидер, че иска съюз, в който страните, които отказват реформа, да бъдат награждавани с германски пари. Лично аз не виждам някакви прекалено големи средства, които трябва да се управляват на междуправителствено равнище, както предвижда френското предложение, каза тя пред Ве Де Ер. Меркел обаче добави, че трябва да се направи повече по въпроса за сближаването в еврозоната. Макрон призовава за единен бюджет на еврозоната и общ финансов министър, както и спасителният фонд на еврозоната да бъде превърнат в механизъм да предотвратяване на заплахите от финансова нестабилност. Меркел, чийто политически капитал значително намаля след изборите през септември, е изправена пред жестоката съпротива на консерваторите, които са против всяка реформа, която би принудила германските данъкоплатци да плащат дълговете на други страни. /БТА", "date": "2018.06.08", "title": "Меркел е готова за компромис с Франция за реформата в еврозоната"}
{"url": "https://www.dnevnik.bg/na_put/2018/06/08/3178621_praznik_na_kafeto_v_zlatograd_kani_gosti_za_treti_put/", "text": "Традиционният празник \"На кафе и бяло сладко в Златоград\" предстои утре - 9 юни, събота, в Етнографския ареален комплекс в града. На 9 юни Старият град отново ще се потопи в аромата на кафе, връщайки атмосферата на някогашните кафенета като място за общуване, раздумка и срещи от времето преди виртуалните социални мрежи. Известното златоградско кафе, приготвено на пясък, ще бъде основен акцент в празничната програма. Наред с \"въртяното\" кафе на пясък, сервирано с бяло сладко, гостите ще имат възможност да опитат и други варианти - еспресо, лате, турско, капучино, фрапе и др. Музикалната програма е от стари градски песни, италиански канцонети и френски шансони.  Празникът \"На кафе и бяло сладко в Златоград\" се провежда за трета поредна година, организиран от Общината и Етнографския комплекс. С кафената фиеста домакините напомнят, че пътят на кафето по българските земи тръгва от Златоград. Кафето е пристигало преди векове най-напред в Златоград, тук е била първата спирка на керваните с камили, пренасяли стоките от пристанището в Порто Лагос.  Празникът на ароматната горчива напитка се очаква да привлече хиляди гости от страната и съседна Гърция.", "date": "2018.06.08", "title": "Празник на кафето в Златоград кани гости за трети път"}
{"url": "https://www.dnevnik.bg/sport/2018/06/08/3196857_istoriiata_na_svetovnite_purvenstva_chudoto_ot_bern/", "text": "Четири години след емоциите на \"Маракана\" трофеят \"Жул Риме\" се връща в Европа в много по-спокойната атмосфера на Швейцария. И този път обаче на терените се разиграват невероятни драми. В годината, в която ФИФА празнува 50 години от основаването си, Швейцария е избрана за домакин, защото главната квартира на световната футболна централа се намира именно в тази страна. Петото световно първенство е незабравимо заради сензационно големите резултати в мачовете и изненадващата победа за Федерална Република Германия (ФРГ) срещу един от най-великите отбори в цялата историята на футбола - Унгария. Това е и първият мондиал, в който всички футболисти имат номера на фланелките си, а мачовете се излъчват по телевизията. Турнирът, който се провежда в подножието на Алпите, издига световното до нови измерения. В квалификационния кръг участват повече отбори от когато и да било преди това - 37, като в същата година е основана и Азиатската футболна федерация. Тя има два представителя в пресявките - Япония и Корея, а Африка участва чрез Египет, като това дава на събитието наистина глобални измерения. Във финалния турнир участват 16 отбора - с три повече, отколкото в Бразилия четири години по-рано. Швейцария като домакин и Уругвай като световен шампион се класират директно. Бразилия печели квалификациите в Южна Америка, в които Аржентина не участва. Мексико печели битката със САЩ в Северна Америка. Европа е представена от Австрия, Белгия, Чехословакия, Англия, Франция, Унгария, Италия, Шотландия, Швейцария, Турция, Западна Германия и Югославия. България също участва в квалификациите, но остава на последно място в група с Чехословакия и Румъния. Българският отбор губи първия си мач с 1:3 в Букурещ, след което допуска две домакински поражения с по 1:2, преди да вземе точка като гост на Чехословакия (0:0) в мач без значение за крайното класиране. Първенството в Швейцария предлага на зрителите футбол от наистина високо качество по терените на четирите града домакини - Базел, Берн, Лозана, Цюрих и Женева. В 26 мача са отбелязани невероятните 140 гола, средно по 5.38 гола на мач - рекорд, който остава недостижим за финалите и до днес. \"Могъщите маджари\", водени от Ференц Пушкаш, Шандор Кочиш, Золтан Цибор, Йозеф Божик и Нандор Хидегкути, нямат загуба от май 1950. В този период те изиграват 31 мача и записват 27 победи. Печелят олимпийската титла през 1952 г. и Централната европейска международна купа през 1953 г. Записват редица впечатляващи победи, включително два паметни успеха срещу Англия - с 6:3 на \"Уембли\" през 1953 г. и със 7:1 в Будапеща три седмици преди световното. Впечатляващата игра на унгарците се пренася и по терените в Швейцария. \"Могъщите маджари\" побеждават с 9:0 изтощения тим на Корея, който е пристигнал предния ден след шестдневно пътуване с военни самолети, след което размазват и Западна Германия - 8:3. Следва паметен четвъртфинал с Бразилия, останал в историята като \"Битката в Берн\". Унгарците печелят с 4:2 под проливен дъжд и подгизнал терен. Трима футболисти са изгонени, а за пръв път в историята и двата отбора вкарват голове от дузпи. След мача се стига до масов бой между играчи, треньори и членове на делегациите на двете страни в съблекалните. На полуфиналите Унгария се изправя срещу действащия шампион Уругвай, който продължава да няма загуба на световни първенства. Южноамериканците печелят група с Австрия, Чехословакия и Шотландия, а в четвъртфиналите елиминират Англия (4:2). Цибор дава аванс на Унгария в 13-ата минута, а минута след началото на втората част Хидегкути отбелязва за 2:0. Уругвай обаче прави страхотно завръщане в мача и стига до равенство с попадения на Хуан Хохберг в 75-ата и 86-ата минута. В продълженията силите напускат уругвайските футболисти и Кочиш праща Унгария на финал с голове в 111-ата и 116-ата минута.  Големите изненади в турнира поднасят два европейски отбора. Първо Швейцария нанася унизително поражение на Италия в първия кръг, но след това отпада в епичен двубой срещу Австрия. Мачът се играе на 26 юни в Лозана и завършва 7:5 за австрийците, като става най-резултатната среща в историята на финалите. Домакините повеждат с 3:0, но в отпадат физически в жегата и в крайна сметка губят мача. Четири дни по-късно австрийците са разбити от Западна Германия (1:6) в полуфиналите, но си тръгват от турнира с утешителна награда - бронзовите медали, след победа с 3:1 над Уругвай.  На 4 юли в Берн Унгария и Западна Германия се изправят в битката за титлата. Всички очакват поредната футболна фиеста от \"могъщите маджари\" и началото оправдава тези очаквания, след като Пушкаш и Цибор вкарват два бързи гола в шестата и осмата минута. Германците обаче успяват да изравнят само за десет минути чрез Макс Морлок и Хелмут Ран. Сензацията тепърва предстои. Унгарците улучват греда, а Хелмут Ран отбелязва победния гол за Западна Германия само шест минути преди края, след като вратарят на съперника Гила Грочиш се подхлъзва на мократа трева и не успява да улови топката. Така на 4 юли 1954 г. стадион \"Ванкдорф\" в Берн се превръща в сцена на една от най-големите изненади в историята на световните финали. Трета част: Завръщането на мондиала и бразилската трагедия", "date": "2018.06.08", "title": "Историята на световните първенства: Чудото от Берн"}
{"url": "https://www.dnevnik.bg/evropa/2018/06/08/3196856_makron_gotvi_edinen_front_sreshtu_trump_na_g-7_i/", "text": "Френският президент Еманюел Макрон отбеляза, че никой лидер не е вечен, което намеква за по-конфронтационно отношение към президента на САЩ Доналд Тръмп  на започващата днес среща на върха  на Г-7 в Канада, предаде \"Ройтерс\", цитирана от БТА. На журналистически въпрос дали проблемът с Тръмп е, че \"не го е грижа дали ще бъде изолиран\", Макрон отвърна: \"Казвате, че президента на САЩ хич не го е грижа. Може и така да е, но никой не е вечен. Шестте страни от Г-7 без САЩ, взети заедно, са по-голям пазар от американския.\" \"Няма да има световна хегемония, ако знаем как да се организираме. А ние не искаме да има\", каза френският президент на съвместна пресконференция с канадския премиер Джъстин Трюдо в Отава. Досега Макрон се държеше по-сговорчиво с Тръмп,  когото нарича свой приятел . Вчера обаче той заяви намерение да е в единен фронт с другите лидери от Г-7, макар и да посочи, че е важно да се запази учтивост, отбелязва \"Ройтерс\". \"Може би американския президент не го е грижа, че ще бъде изолиран днес, но ние нямаме нищо против да останем шест страни, ако се наложи. Защото тези шест страни представляват ценности, представляват икономически пазар и най-вече представляват реална сила на международно ниво днес\", заяви френският президент. Макрон съобщи, че ще събере днес лидерите на Германия, Великобритания и Италия и представителите на ЕС преди началото на срещата на върха на Г-7 с цел укрепване на съюза пред Тръмп, предаде \"Франс прес\". Той припомни разногласията с американския президент за промените в климата,  иранското ядрено споразумение  и  въведените мита върху вноса на стомана и алуминий  от европейски страни в САЩ. . В подготвителната среща преди началото на форума на Г-7 ще участват германският канцлер Ангела Меркел, британският министър-председател Тереза Мей,  новият италиански премиер Джузепе Конте  и председателите на Европейския съвет и на Европейската комисия, Доналд Туск и Жан-Клод Юнкер, уточни френският президент. Според германски представител, цитиран от \"Ройтерс\", европейските държави ще представят единна позиция по въпроси, обхващащи теми от Иран до климатичните промени, на започващата днес среща на върха на Г-7, която може да приключи без традиционната заключителна декларация. В такъв момент е много важно да имаме такива срещи. Дали ще има декларация или не, не знам, каза източникът на \"Ройтерс\". Необичайно би било за срещата на върха да приключи без заключително комюнике. Целта ни е да имаме обща декларация, но имаме своите позиции, от които няма да се откажем, допълни той.", "date": "2018.06.08", "title": "Макрон готви единен фронт срещу Тръмп на Г-7 и предупреди: \"Никой лидер не е вечен\""}
{"url": "https://www.dnevnik.bg/evropa/2018/06/08/3196860_sudbata_na_es_shte_se_reshi_ot_zashtitata_na_vunshnite/", "text": "Съдбата на Европейския съюз ще бъде решена от защитата на неговите външни граници и от способността на блока да извърши широки реформи, заяви австрийският канцлер Себастиан Курц, цитиран от БТА и ДПА. \"Никаква защита на външните граници е началото на края на свободната откъм вътрешни граници Европа\", каза Курц на събиране на Европейската народна партия в Мюнхен. Той призова за бюджет на ЕС, който да е насочен към превенцията на незаконната миграция и за масивно увеличаване на ресурсите и на правомощията на европейската агенция за охрана на границите \"Фронтекс\". По-рано пред участниците в същия форум германският канцлер Ангела Меркел каза, че европейците трябва да намерят \"общ отговор на въпросите за незаконната имиграция\". Вчера Курц изрази подкрепа за намаляване на Европейската комисия и за премахване на едно от двете седалища на Европейския парламент, това в Страсбург, позиции, които Меркел също изрази. Курц е начело на коалиционно правителство на консерваторите и крайната десница, което неколкократно заяви желанието си да намали имиграцията. Австрия е начело на  оформящия се в ЕС лагер  за създаване на центрове за мигранти извън ЕС. Страната на 1 юли  ще поеме от България ротационното председателство на Съвета на ЕС .", "date": "2018.06.08", "title": "Съдбата на ЕС ще се реши от защитата на външните му граници, каза канцлерът на Австрия"}
{"url": "https://www.dnevnik.bg/sviat/2018/06/08/3196871_turciia_moje_da_otmeni_izvunrednoto_polojenie_sled/", "text": "Турският президент Реджеп Тайип Ердоган заяви, че извънредното положение в страната, въведено след опита за преврат през юли 2016 г., може да бъде вдигнато  след изборите , които ще се проведат на 24 юни, предадоха световните агенции. \"След изборите ще сложим закона за  извънредното положение  на масата и ще го преразгледаме\", каза Ердоган в интервю за телевизия \"Си Ен Ен Тюрк\". \"Нещо като отмяната му може да се случи\", допълни той, предаде ДПА. \"Тези неща няма да се отлагат прекалено дълго. Тези неща ще бъдат свършени бързо и ще се придвижат напред\", добави той. След опита за преврат по време на извънредното положение около 150 хил. души бяха уволнени от държавните институции и армията. Турция обвинява намиращия се в САЩ проповедник и едно време съюзник на Ердоган - Абдуллах Гюлен, че е организирал опита за преврат. Гюлен отрича да има вина. В интервюто Ердоган каза, че Турция ще нанесе удар на кюрдски бунтовнически лагери в планините на Северен Ирак, в Кандил, Синджар и Махмур, ако иракското централно правителство не прочисти района от тях, предаде \"Ройтерс\". \"Ако Багдад не може да реши проблема с тероризма, ние не смятаме да чакаме разрешение от когото и да е било. Ние можем да нанесем удар по Синджар и Кандил. Казвам това за първи път. Махмур също е много важен район, ние можем да ударим и него\", заяви турският лидер, предаде ТАСС. \"Можем да дойдем във всеки момент\", каза Ердоган, предаде \"Франс прес\". Турският президент редовно споменава Кандил и Синджар, но за първи път говори за Махмур, намиращ се южно от Мосул, за който се смята, че подхранващ тиловите бази на Кандил, предаде \"Франс прес\". Турската армия, както изглежда, умножи в последните седмици акциите в зоната на Ирак по границата с Турция, която редовно е бомбардирана от нейните самолети. Миналата седмица Турция съобщи за четирима убити военни в сблъсък с ПКК в Северен Ирак. Анкара редовно говори за възможност да започне трансгранична офанзива по модела на двете военни операции, водени срещу \"Ислямска държава\" и кюрдските бунтовници  в Северна Сирия  от 2016 г. Тонът, както изглежда, ескалира с приближаването на изборите на 24 юни, отбелязва \"Франс прес\". Същевременно при среща с представители на младежки организации, състояла се в президентския дворец в Анкара, Ердоган каза, че Турция се готви да изпрати астронавт в Космоса, предаде ТАСС. \"Вече работим по изстрелване на спътник и е възможно именно благодарение на нашата младеж да стигнем до този етап, в който ще можем да отправим в Космоса и астронавт\", каза Ердоган. /БТА", "date": "2018.06.08", "title": "Турция може да отмени извънредното положение след изборите, каза Ердоган"}
{"url": "https://www.dnevnik.bg/detski_dnevnik/2018/06/08/3196897_podgotven_e_sbornik_s_nad_400_recepti_za_detskite/", "text": "Нов рецептурник с 433 рецепти за детските градини подготвя Националният център по обществено здраве и анализи. Всички рецепти, които са включени в досега действащия сборник, остават, но са допълнени с нови. Отпадат пържените храни, но баничките остават и то с голямо разнообразие. В рецептурника са 7-8 с нехарактерни за България суровини,  между които киноа, елда , но не и чиа, защото тя не търпи кулинарна обработка, коментира авторът на сборника проф. Веселка Дулева пред \"Нова телевизия\". Предвидено е да има чисто месо, изключени са колбасите като основна храна. Изключени са имитиращите млечни продукти, както и продуктите, в които има изкуствени консерванти, подсладители и оцветители. Предстои рецептурникът да бъде обсъден в Министерство на здравеопазването. Следващата седмица е предвидено обществено обсъждане", "date": "2018.06.08", "title": "Подготвен е сборник с над 400 рецепти за детските градини"}
{"url": "https://www.dnevnik.bg/bulgaria/2018/06/08/3196869_kratki_novini_uoltopiia_podkrepi_oficialno_sofiia_praid/", "text": "Последното обсъждане на новия Закон за движение по пътищата ще е във Варна  След общественото обсъждане на новия Закон за движение по пътищата във Варна ще започне обобщение и анализиране на всички предложени нови текстове, каза днес в Бургас министърът на вътрешните работи Валентин Радев. Той посочи, че предложените промени имат една единствена цел да се съхрани човешкия живот. \"Не може толкова хора да загиват по пътищата, непрекъснато търсим начини, за да променим това\", поясни Радев. Преди днешното обсъждане в Бургас проектът за закон беше дискутиран в София, Стара Загора и Благоевград. Фонд \"Земеделие\" плати 46 млн. лв. за биологично земеделие Парите са получили общо 3 625 земеделски стопани с одобрени заявления по направления \"Биологично растениевъдство\", \"Биологично пчеларство\", \"Биологично животновъдство\". Подпомагането е във вид на годишно компенсаторно плащане за земеделски стопани, които доброволно извършват биологични практики. 75% от средствата се осигуряват от Европейския земеделски фонд за развитие на селските райони (ЕЗФРСР), а 25% - от националния бюджет. Информационни табели на български език може да се появят в Рим В италианската столица Рим може да се повяват информационни табели на български език. Външният министър Екатерина Захариева обясни по време на парламентарния контрол, че ще предложи на местната власт да сложи такива табели, които да насочват туристите към гроба на св. Константин-Кирил Философ. Според нея обаче подобни табели са излишни и едва ли общината ще се съгласи да ги постави. Предложеният за почетен консул на България в Македония ще финансира турне на български театър Известният македонски бизнесмен Йордан Камчев,  който беше предложен за почетен консул на България в Македония , ще финансира турнето на театър \"Българска армия\" в страната. Артистите ще поставят постановката \"Железният светилник\", като столицата Скопие е първият град, който ще посетят, обясни външният министър Екатерина Захариева по време на днешния парламентарен контрол. Тя добави, че Камчев все още не е избран за почетен консул, като това може да стане само след потвърждение от Македония, на която България е изпратила официална нота. По думите на Захариева в страната има недоброжелатели, които не искат Камчев да става почетен консул. До два месеца България ще има генерален консул в Мюнхен До два месеца България ще изпрати генерален консул в Мюнхен. В главния град на най-голямата германска провинция, в която живеят около 85 хил. българи, няма консул от една година, след като заемащата тази позиция Антоанета Байчева стана началник на кабинета на външния министър Екатерина Захариева. До 1 юни в българската мисия в Мюнхен са работили двама души и един местен човек, като ще бъдат командировани още трима души, подчерта Захариева по време на днешния парламентарен контрол. Консулството ще бъде ремонтирано, като ще му бъде направено още едно гише в зоната за посетители, но за да стане това, собственикът на сградата трябва да даде разрешение. Двама граждани на Холандия са задържани във Варна за контрабанда Прокуратурата ги обвинява в контрабанда на три вида прекурсори с общо тегло над 16 тона. Престъплението е в особено големи размери и представлява особено тежък случай. Вносът, регистриран като международен казус, е ставал с фалшиви документи в три отделни пратки в рамките на 15 месеца. В разкриването на участвали агенти на ДАНС и прокурори от Международния отдел на Върховната касационна прокуратура. Асоциация иска защита на 2 специалности Асоциация на индустриалния капитал в България предлага на Министерство на образованието да включи две специалности от \"Машиностроене\" и \"Дървообработване\" в Списъка със защитените от държавата специалности от професии. Според организацията към изготвения вече списък трябва да бъдат добавени специалностите \"Машини и системи с ЦПУ\" и \"Мебелно производство\", тъй като е налице очакван недостиг от специалисти на пазара на труда. \"Уолтопия\" подкрепи официално \"София Прайд\"  Компанията \"Уолтопия\" - световен лидер при катерачните стени, обяви официална подкрепа за 11-то издание на \"София Прайд\", което ще се състои утре. Ще бъде направено финансово дарение за кампанията, а служителите ще участват в шествието срещу сексуалната дискриминация. Дълго 21-метра знаме в цветовете на дъгата - символ на движението, украсява фасадата на офис сградата на компанията в \"София Тех Парк\" . \"Сексуланата ориентация не е много по-различна от цвета на косата. Те не се чувстват щастливи. Според мен трябва да приемем едни непречещи хора\", коментира изпълнителният директор на \"Уолтопия\" Ивайло Пенчев пред Нова телевизия. Жители на \"Борово\" протестират срещу застрояване на градинка Жителите на софийския квартал \"Борово\" излязоха на протест тази сутрин срещу застрояването на зелена площ. Предвижда на нейно място да бъде построен девететажен блок със 120 апартамента. Теренът е частен, а опасенията са, че освен намалението на зелените площи ще липсват паркинги и места в детските градини. Теренът, който включва и запустял магазин, е приватизиран през 2006 г. , съобщи кметът на район \"Красно село\" Христо Апостолов пред Би Ти Ви. Според него преди да се строи, трябва да се направи анализ на трафика.", "date": "2018.06.08", "title": "Кратки новини: До два месеца България ще има генерален консул в Мюнхен"}
{"url": "https://www.dnevnik.bg/sviat/2018/06/08/3196877_gurciia_obvini_makedoniia_che_igrae_igri_za_imeto_zaev/", "text": "Напрежението между институциите в Гърция и Македония нарасна, след като външното министерство в Атина обвини Скопие, че \"играе игри\", като отказва да направи последната крачка в договора за името. От няколко дни се очаква македонският премиер Зоран Заев и гръцкият премиер Алексис Ципрас да проведат телефонен разговор, с който да сложат край на продължилия 3 десетилетия спор за името. Неофициална информация на гръцки и македонски издания гласи, че  до края на днешния ден  Заев трябва да е приел окончателния договор за името, а текстът съдържа  решение за име Северна Македония . \"Може би ние ще звъннем на Атина и се надявам това да е много скоро\", каза вчера Заев по същото време, по което външното министерство в Скопие обяви, че целта няма да е да се гонят \"срокове\", а да се постигне \"качествено решение\" и няма да се бърза. Именно това предизвика гневната реакция на Атина, чието външно министерство публикува публикува кратко изявление. \"Имаме добър договор на масата, който, както каза премиерът на (Македония), трябва да се затвори много скоро. За жалост някои настояват да се играят игри\", каза представител на институцията. Македония се надява да приключи въпроса този месец, за да разчита на решение за  начало на преговорите с Евросъюза  на срещата на върха този месец, както и на покана за членство в НАТО.", "date": "2018.06.08", "title": "Гърция обвини Македония, че \"играе игри\" за името, Заев \"може би\" ще звънне на Ципрас"}
{"url": "https://www.dnevnik.bg/biznes/2018/06/08/3196900_prokuratura_ne_e_zabeliazala_nad_100_dokumenta_za/", "text": "В делото за КТБ има десетки и дори стотици документи, които свидетелстват, че депутатът от ДПС Делян Пеевски  от години е имал близки бизнес отношения с Цветан Василев. А фирми, които в КТБ са приемали за контролирани от Пеевски и неговата майка Ирена Кръстева, са сред най-големите кредитополучатели. Това съобщава  \"Капитал\" . Изданието припомня думите на ръководителя на специализираната прокуратура Иван Гешев, който обясни защо името на Пеевски не е сред обвинените за фалита на банката. \"В хода на разследването не сме установили някакви неща, които да са свързани с г-н Пеевски и които да касаят описаната от мен схема, затова не сме го посочили в това изложение.\" През май и юни 2014 г. между Цветан Василев и Делян Пеевски се разрази сериозен конфликт, който публиката видя през медийни престрелки и взаимни обвинения в готвени покушения, но той прозира и измежду документацията по делото, се посочва в публикацията. Прокуратурата не отговаря на медията защо не изследва колко общо е финансирането от КТБ за депутата и дали той го е декларирал. Отговор не дават и самият Пеевски, както и Цветан Василев. Фигурата на депутата от ДПС се прокрадва като едва забележима нишка из материалите, които прокуратурата е внесла в съда по делото за КТБ. Очевидно е обаче старанието на разследващите да не се акцентира на Пеевски и неговата роля в работата, а след това и на фалита на банката, посочва изданието. С цялото си име, това на майка си или с инициалите ДП депутатът присъства в редица документи, сред които и резолюции на самия Василев по изпратени мейли с искане за финансиране на проекти. От таблици за раздадени кредити се вижда, че към пролетта на 2014 г. парите, дадени на Делян Пеевски под една или друга форма, се изчисляват на малко над 575 млн. лв. В последните месеци от съществуването на банката групата на ДП присъства всекидневно във вътрешната кореспонденция на мениджмънта на КТБ. От нея се вижда, че се следи дейността на дружествата, като се правят всеки ден справки. Най-голямо внимание в периода от последните три седмици преди затварянето на банката се обръща на задлъжнялостта на \"Булгартабак холдинг\" и дъщерните дружества, за което има изрични справки до Цветан Василев и обратни инструкции от него, повечето обаче заличени в електронното копие.", "date": "2018.06.08", "title": "Прокуратура не е забелязала над 100 документа за връзката на Пеевски с КТБ"}
{"url": "https://www.dnevnik.bg/evropa/2018/06/08/3196902_avstriia_shte_zatvori_7_djamii_i_shte_izgoni_imami/", "text": "Австрия ще изгони имами, които получават средства от чужбина като част от мерки за борба с \"политическия ислям\". Това съобщиха канцлерът Себастиан Курц и вицеканцлерът Хайнц-Кристиан Щрахе, цитирани от в. \"Ди Пресе\" и агенция \"Франс прес\". Според Курц решението е следствие от разследване на изображения, които показват деца, които играят ролите на мъртъвци и пресъздават битката при Галиполи от Първата световна война в джамия, финансирана от Турция. Въпросните снимки показват момчета в камуфлажни униформи с турски знамена, а по-късно в сцената с \"мъртъвците\" телата им са увити в знамената. \"Паралелните общества, политическият ислям и радикализацията нямат място в страната ни\", каза Курц. Джамията се управлява от Турско-ислямските културни асоциации (ATIB), базирани в град Кьолн, и отдел на турската дирекция по религиозни въпроси, известна като Дианет. ATIB, която е ставала неведнъж обект на критики за връзки с турските власти, също осъди снимките, като ги обяви за \"достойни за съжаление\". Религиозна свобода, но \"без злоупотреби\" Разследването се съсредоточи върху организации и джамии,  свързани с ATIB . Според в. \"Ди Пресе\" Курц и Щрахе са назовали конкретно седем места, които са свързани със салафити, а едно от тях, във Виена, има връзки и с крайнодясната организация \"Сивите вълци\". Броят на имамите, за които става дума, не се уточнява. \"Знаете, че Австрия е страна на разнообразието\", затова религиозната свобода е на високо ниво, но тя е и правова държава, в която политическият ислям \"няма място\", каза още Курц. В съвместното им изявление Щрахе допълни, че е важно с тази свобода \"да не се злоупотребява за индоктриниране\". Важно е мюсюлманите да не бъдат подозирани по принцип, но е вярно и че много терористи са се позовавали на Корана в последните години и тези тенденции са \"дългосрочно опасни за държавата\", каза още той. По-рано министърът без портфейл от Народната партия на Курц Гернот Блюмел каза, че \"няма противоречие между това човек да е вярващ мюсюлманин и горд австриец\". Според вътрешния министър от Партията на свободата Херберт Кикл проблемът е в ислямизма, който \"отрича правовата държава\" и всяка демократична страна има право да вземе мерки срещу такава опасност.", "date": "2018.06.08", "title": "Австрия ще затвори 7 джамии и ще изгони имами, финансирани от чужбина"}
{"url": "https://www.dnevnik.bg/sport/2018/06/08/3196914_selekcionerut_na_iran_poiska_namesa_ot_fifa_sled/", "text": "Селекционерът на иранския национален отбор Карлос Кейрош призова ФИФА да се намеси в казуса с \"Найки\". Американският производител на спортни стоки отказва да осигури футболни обувки за играчите от състава като част от санкциите на САЩ. \"Футболистите са свикнали с тяхната екипировка и не е правилно да тя да се променя седмица преди толкова важни мачове. Призоваваме ФИФА да ни помогне в този казус\", заяви Кейрош пред иранската Press TV, цитиран от \"Синхуа\". Около  60% от всички футболисти на световното ще използват бутонки на \"Найки\" . Иранците обаче засега са принудени да търсят друго решение. Първият мач на отбора е срещу Мароко на 15 юни в Санкт Петербург. \"Найки\" обоснова решението си със  санкциите, наложени от президента на САЩ Доналд Тръмп през май .", "date": "2018.06.08", "title": "Селекционерът на Иран поиска намеса от ФИФА след бойкота на \"Найки\" преди световното"}
{"url": "https://www.dnevnik.bg/biznes/2018/06/08/3196943_evrodeputat_ot_gerb_obeshta_da_reshi_problema_s/", "text": "Евродепутатът от ГЕРБ Андрей Новаков обеща да реши проблема с текстовете за каботажа в пакета за \"Мобилност\". . Преди дни той обяви, че българската позиция по пакета е победила, но се оказа, че  това не е така . Водачите ще могат да прекарват седмична почивка в кабината на превозното средство, когато то е паркирано на място, което отговаря на определени изисквания, но държавите членки ще могат да прилагат това изискване без значение дали на тяхна територия има такива паркинги или не, е гласувано още на заседанието на комисията по транспорт в европарламента. И още - приравнява се автомобилният превоз с каботажа, когато е извършен на територията на една държава, но е част от международен комбиниран превоз. Има проблеми, които са поставени след гласуването на текстовете. Точно както казах в началото - успехите са успехи\", заяви Андрей Новаков в парламента днес. \"Франция има три национални катастрофи – загубата при Ватерло, при гола на Емил Костадинов през 1993 г. и сега е вече третата загуба, която Макрон получи директно от генерал Новаков, който нанесе съкрушителен удар върху френското национално достойнство. И както примерно Криско казва: \"Шапка ти свалям\". Трябва да бъдем внимателни, когато отчитаме победи над Макрон, защото всякакви изказвания за капитулация не помагат в такива ситуации\", критикува го колегата му от БСП Петър Курумбашев по-рано. ", "date": "2018.06.08", "title": "Евродепутат от ГЕРБ обеща да реши проблема с каботажа на превозвачите"}
{"url": "https://www.dnevnik.bg/skorost/avtopremiera/2018/06/08/3196960_noviiat_mercedes_sprinter_veche_moje_da_se_porucha_v/", "text": "Третото поколение на най-продавания ван на \"Мерцедес\" - \"Спринтер\", направи своята премиера на специализираното изложение TRUCK EXPO, което продължава до събота на летище \"Лесново\". Освен с дизайна новата генерация на впечатлява с функции за комфорт и безопасност на ниво, характерни за леките автомобили. Новите мрежови услуги на Mercedes PRO connect в съчетание с напълно новите мултимедийни системи дават възможност за управление на заданията онлайн и за извличане почти в реално време на информацията за превозните средства, като например местоположение, ниво на горивото или интервали за поддръжка. \"Спринтер\" се предлага като частично остъклен товарен ван, пътнически ван, пикап, шаси, автобус или кемпер-ван. Наред с трите конфигурации на задвижването, дължината на каросерията, товароподемността и характеристиките на оборудването това позволява да бъдат конфигурирани повече от 1700 различни версии на автомобила. Доказаната концепция със задно задвижване и задвижване на всички колела сега е допълнена с нова система за задвижване на предните колела. Техническите акценти на новия \"Спринтер\" включват и две новоразработени трансмисии за версиите с предно предаване. Деветстепенната автоматична трансмисия с преобразувател на въртящия момент е първата в широкия сегмент на вана. Новата 6-степенна ръчна трансмисия впечатлява с максимален комфорт на скоростния лост и без дразнещи вибрации по ръкохватката му. Работното място на шофьора е без излишни детайли, практично и предназначено да отговаря на съответните транспортни изисквания. Подобренията включват ергономично оформени седалки, стартиране без ключ и подобрена климатична система. Максималният полезен обем е 17 кубични метра, като общият товар достига 5.5 тона. В България цените на \"Мерцедес Спринтер\" тръгват от 23 482 евро без ДДС.", "date": "2018.06.08", "title": "Новият \"Мерцедес Спринтер\" вече може да се поръча в България в над 1700 версии"}
{"url": "https://www.dnevnik.bg/evropa/2018/06/08/3196942_stachka_na_prevodachite_shte_narushi_plenarnata_sesiia/", "text": "Пленарното заседание на Европейския парламент в Страсбург следващата седмица може да бъде нарушено заради серия от стачки на преводачите, които ще спират да работят за \"един или два часа\" на ден, заявиха няколко официални лица и членове на синдикати, цитирани от \"Политико\". Служителите, които превеждат на живо по време на парламентарните заседания на всички 24 официални езика в ЕС, протестират срещу \"едностранното\" решение за промяна на работното им време. Повечето специалисти ще спрат да превеждат по време на срещите във вторник, сряда и четвъртък в знак на протест срещу взети през 2017 г. - по думите им без консултация - решения от генералния секретар на европарламента Клаус Веле за удължаване на времето, което те трябва да прекарват в кабините за превод. Според член на SFIE, един от основните синдикати, представляващи служителите в евроинституциите, промените включват увеличаване от седем на осем часа на максималното време, което преводачите прекарват в кабините си, за да превеждат по време на парламентарните срещи. \"Това е твърде много\", каза член на синдиката. Той отбеляза, че \"преводаческата дейност е много специфична професия, която води до много стрес и след осем часа не можем да гарантираме качеството на услугата\". По думите му в ООН лимитът на работното време е шест часа на ден. Освен това Веле поискал шест часа превод на месец по време на срещи, продължаващи до късно през нощта в Страсбург и Брюксел. Преводачите обаче искат те да бъдат ограничени до четири часа на месец. Няколко синдиката отбелязаха, че специалистите вече са предложили \"значителни отстъпки\" от 2016 г. досега – обедната почивка е била намалена до 45 минути, въпреки че международната норма е час и половина.", "date": "2018.06.08", "title": "Стачка на преводачите ще наруши пленарната сесия на европарламента идната седмица"}
{"url": "https://www.dnevnik.bg/politika/2018/06/08/3196973_parlamentut_odobri_proekti_za_326_mlrd_lv_za/", "text": "Парламентът одобри двата проекта за 3.26 млрд. лв. за модернизация на армията. \"За\" гласуваха 151, 7 бяха против и един депутат се въздържа. Общо 1.46 млрд. лв. се предвижда да струват 150 бойни машини за пехотата. Те трябва да бъдат изплащани до 2029 г., а първите машини да пристигнат още през 2019 г. За \"поне 8\" многоцелеви изтребителя са приготвени 1.8 млрд. лв., които ще бъдат разсрочени за 9 години. На втория етап от проекта трябва да се купят още 8. Очакванията са и двата договора  да бъдат подписани до края на годината . БСП се съгласи с условия Ние сме \"за\" модернизацията на Българската армия при две условия, каза лидерът на БСП Корнелия Нинова по време на дебатите по гласуването на проектите за модернизация. \"Първото ни условие е да не се надхвърлят 2% от БВП. Проектите на министър Красимир Каракачанов не ги надхвърлят. Второто ни условие е да бъдат ангажирани фирмите от българската военна индустрия и българската икономика. В проектите има такива ангажименти\", аргументира се Нинова. Не разходи, а приходи Владимир Тошев (ГЕРБ) каза, че България има опита, добри традиции, подготвена, работеща индустрия, която може да помогне при въоръжаването с бойни машини на пехотата и в ремонта на самолети. За това Тошев смята, че \"парите, които сега гласуваме, няма да бъдат разходи, а приходи.\" Той призова Министерския съвет бързо да внесе решение за одобрение и на третия проект за нов кораб за военноморските ни сили. \"На гол кръст, чифте пищови\" според \"Воля\" Елена Аксиева (\"Воля\") попита: \"Защо плащаме данъци и осигуровки, а нямаме пенсии, доплащаме в болниците – няма да има пенсии, няма да има работещи болници, няма да има образование за децата ни? Защото с вашите пари трябва да се купят самолетите на Каракачанов. Коя армия може да бъде спряна с три самолета?.\" Според нея трябвало да се насочат повече средства към МВР и специалните сили, които нямат с какво да заредят гориво. \"На гол кръст, чифте пищови\", каза Аксиева. Юлиян Ангелов (\"Обединени патриоти\") поправи Аксиева, че \"не се казва кръст, а тумбак, ако не ви е известно\". И разказа виц:  Председателят на парламента Цвета Караянчева добави: \" Марешки каза, че министърът на отбраната \"Каракачанов държи химикала и бърза да направи тази сделка, защото след това няма да държи химикала\". Според Марешки Искрен Веселинов от ВМРО бил против проектите. Милен Михов (ВМРО) отговори: \"Уважаеми г-н Марешки, временно депутат, със свален имунитет и повдигнати обвинения. Прочетете си предизборната програма\". \"Пищовите не се носят на гол кръст, а в едни силяхлъци, а силяхлъците на ВМРО никога не са оставали празни\", каза Миков. Веселинов уточни, че никога не е бил против. По-късно ще е по-скъпо Пламен Манушев (ГЕРБ) призова депутатите, че трябва да направят усилията по модернизацията, защото преди години 8 самолета F-16 са стрували 480 млн долара, а сега струват почти 2 млрд. лв. \"4 корвети щяха да струват колкото сега 2. Изостанахме много, дължим го на българската армия, трябва да направим това усилие, защото след време ще ни струва много повече\", каза Манушев. Валери Жаблянов (БСП) отговори, че ескалацията на цените не важи само за военни стоки. Той припомни, че проектът за купуване на изтребители миналата година беше спрян от специална парламентарна комисия по искане на ГЕРБ. \"Сринахте един проект, почти завършен, по политически и икономически причини. Играта е толкова прозрачна, че няма как повече\", каза Жаблянов. Цветан Цветанов препоръча на Жаблянов да прочете доклада на комисията и опитите от тогавашното ръководство на ВВС и правителството да не бъде допуснат един участник. Според него тогавашното решение на служебното правителство е било политическо решение. Веселин Марешки, на когото му изтече времето, премина в \"декларация от името на групата\", за да чете коментар на \"Дойче веле\" в който се казва, че избирателите на \"Обединени патриоти\" ще бъдат излъгани, защото няма да се изпълнят предизборните им обещания. За да не е по темата на дебата, Марешки говори за това \"трябва ли да се закупуват фрегати или не трябва\". Цитира и Корнелия Нинова, която имала противоречия с президента за модернизацията на армията. Според Марешки промяната на позицията на БСП била заради среща на Нинова с американския посланик. Той смята, че купуването на фрегатите трябвало да стане след решаването на проблемите с ниските пенсии, в здравеопазването и \"полицай във всяко село\". Не виждам нито едно нападение, заради което да се купуват фрегати, завърши Марешки. От БСП използваха повода на заобикаляне на процедурата и няколко техни депутати, за да протестират по начина на водене на заседанието. Юлиян Ангелов (\"Обединени патриоти\") също поиска декларация от името на групата и припомни, исканията за  оставка на Андон Дончев  (\"Воля\") от председателското място на комисията за българите в чужбина.  \", завърши Ангелов. И изкрещя: \"Оставка\".", "date": "2018.06.08", "title": "Парламентът одобри проекти за 3.26 млрд. лв. за модернизация на армията"}
{"url": "https://www.dnevnik.bg/sviat/2018/06/08/3196961_trump_shte_pokani_kim_chen-un_v_beliia_dom_ako/", "text": "Доналд Тръмп каза днес, че е готов да покани севернокорейския лидер  Ким Чен-ун  в САЩ, ако тяхната историческа среща на 12 юни в Сингапур премине добре. Той допълни, че се надява на нормализация на отношенията между двете страни. Тези изявления Тръмп направи след среща с премиера на Япония Шиндзо Абе, предадоха световните агенции. Тръмп също така каза, че писмото, което му е изпратил севернокорейският лидер, е \"топло и приятелско\" и че той е оценил много това. Писмото не казвало нищо друго освен: \"Очакваме с нетърпение да се видим и очакваме с нетърпение срещата на върха и се надяваме, че ще се случат страхотни неща\", разказа Тръмп, предаде \"Франс прес\". Той допълни, че вярва, че срещата на върха ще има \"голям успех\". \"Мисля наистина, че Ким Чен-ун иска да направи нещо страхотно за народа си и също за семейството си и за себе си\", каза още Тръмп. Той пое ангажимента да повдигне по време на срещата на върха въпроса за японските граждани, отвлечени от Северна Корея през 70-те и 80-те години. От своя страна Абе каза, че е готов да говори директно със Северна Корея по този въпрос. Абе каза, че няма промяна в японската политика, целяща да се постигне истински мир в Североизточна Азия. Той добави, че ако Северна Корея поиска да направи стъпка в правилната насока, то тя ще има светло бъдеще. Тръмп каза, че на срещата с Ким е възможно той и севернокорейският лидер да могат да подпишат споразумение  за край на Корейската война , предаде \"Ройтерс\". \"Може да стане, можем да подпишем споразумение и както знаете, това ще бъде първата стъпка\", каза Тръмп и допълни, че това вероятно ще е \"лесната част, а трудната част ще остане след това\". Тръмп също така заяви, че той засега не се отказал да използва понятието \"максимален натиск\" по отношение на Северна Корея заради предстоящите преговори с Ким, предаде ТАСС. \"Максималният натиск напълно точно продължава да действа. Ние не използваме повече този термин, защото започваме приятелски преговори. Възможно е след тях да го използвам отново\", каза Тръмп. Той припомни и съдбата на американския студент Ото Уормбиър, който получи мозъчни увреждания, докато беше в севернокорейски затвор, и който бе върнат в САЩ, но почина. Тръмп каза, че неговата смърт не е била напразна, предаде \"Асошиейтед прес\". По въпроса с двустранните американско-японски отношения Тръмп каза, че работи с Абе за тяхното подобряване, предаде \"Ройтерс\". \"Работим усилено за намаляване на нашия търговски дисбаланс, който е много съществен, за намаляване на бариерите пред американския износ и за постигане на честно и взаимноизгодно икономическо партньорство\", каза Тръмп. Тръмп съобщи, че Абе му е казал, че Япония купува допълнителни продукти за милиарди долари, в това число военни самолети, самолети от \"Боинг\" и много селскостопански продукти. Япония е сред редицата страни, засегнати от данъците върху металите на Тръмп. Администрацията на Тръмп също така заплашва с налози вноса на японски коли. Тръмп даде ясно да се разбере, че предпочита двустранна сделка за намаляване на американския дефицит спрямо Япония. Правителството на Абе обаче казва, че многостранните договори биха били по-добрият вариант. /БТА", "date": "2018.06.08", "title": "Тръмп ще покани Ким Чен-ун в Белия дом, ако срещата в Сингапур е успешна"}
{"url": "https://www.dnevnik.bg/biznes/2018/06/08/3196971_promishlenoto_proizvodstvo_prez_april_se_sviva_s_08_za/", "text": "По предварителни данни през април 2018 г. промишленото производство се свива с 0.8% на годишна база, показват данните на НСИ. Спрямо март намалението е още по-голямо - 2%. На годишна база спад на промишленото производство, изчислен от календарно изгладените данни, е отчетен в производството и разпределението на електрическа и топлоенергия и газ - с 3.6%, в добивната промишленост - с 2.4%, и в преработващата промишленост - с 1.1%. По-значително намаление в преработващата промишленост спрямо предходната година се наблюдава при производството на метални изделия, без машини и оборудване - с 24.8%, производството на тютюневи изделия - с 19.2%, производството на химични продукти - с 9.8%, производството на облекло - с 9.2%. Увеличение е отчетено при производството на превозни средства, без автомобили - с 55.9%, производството на автомобили, ремаркета и полуремаркета - с 22.9%, ремонта и инсталирането на машини и оборудване - с 15.4%, производството на лекарствени вещества и продукти - с 13.7%. През април 2018 г. намаление спрямо предходния месец е регистрирано в производството и разпределението на електрическа и топлоенергия и газ - с 6.4%, в преработващата промишленост - с 2.1%, и в добивната промишленост - с 0.6%. По-значителен спад в преработващата промишленост се наблюдава при производството на метални изделия, без машини и оборудване - с 12.5%, производството на хранителни продукти - със 7.4%, производството на компютърна и комуникационна техника, електронни и оптични продукти - със 7%, обработката на кожи; производството на обувки и други изделия от обработени кожи без косъм - с 6.2%. Ръст е регистриран при производството на тютюневи изделия - с 4.6%, производството на дървен материал и изделия от него, без мебели - с 4.3%, производството на машини и оборудване с общо и специално предназначение - с 4.0%, производството на автомобили, ремаркета и полуремаркета - с 3.5%.", "date": "2018.06.08", "title": "Промишленото производство през април се свива с 0.8% за година"}
{"url": "https://www.dnevnik.bg/skorost/2018/06/08/3197011_dnes_i_v_nedelia_magistrala_ljulin_niama_da_se_zatvaria/", "text": "За улеснение на трафика в края на работната седмица днес в 15 часа се преустановяват предприетите аварийни дейности, свързани с обрушването на скатовете при 9-и км на магистрала \"Люлин\", съобщиха от Агенция \"Пътна инфраструктура\". В неделя също няма да се работи и всички превозни средства ще могат да пътуват по автомагистралата без ограничение. В събота от 13 ч. до 18 ч., когато трафикът не е интензивен, ще се спре движението на леките автомобили по \"Люлин\" в участъка от пътен възел \"Даскалово\" до пътен възел \"Мало Бучино\", както беше през цялата седмица. За пътуващите за София обходният маршрут е през Владая, а в посока Перник през Владая и Мало Бучино. Камионите над 12 тона ще бъдат спирани на интервали от два часа и ще изчакват на място. Първото спиране е от 13 ч. до 15 ч. Следващата седмица магистралата пак ще е затворена за леки коли В понеделник ще продължат аварийно-възстановителните дейности при 9-и км на \"Люлин\". До приключването им всеки ден от 10 ч. до 18 ч. движението на леките автомобили по автомагистралата в участъка от пътен възел \"Даскалово\" до пътен възел \"Мало Бучино\" ще бъде спирано, като ще се ползва същият обходен маршрут. Камионите над 12 тона ще бъдат спирани на интервали от два часа и ще изчакват на място.", "date": "2018.06.08", "title": "Днес и в неделя магистрала \"Люлин\" няма да се затваря"}
{"url": "https://www.dnevnik.bg/politika/2018/06/08/3196867_borisov_za_vizitata_si_v_moskva_tova_koeto_trasira/", "text": "Това, което трасира президентът Радев, това постигнахме и ние. Аз отидох да видя какво е трасирано, а то не беше трасирано нищо\". Това заяви премиерът Бойко Борисов по време на парламентарния контрол днес, в който участва  за първи път от единадесет месеца . Днес той отговаря на въпрос на депутата от \"БСП за България\" Антон Кутев за визитата си в Москва преди седмица и каза, че се бил подготвил да отговаря \"по-другояче\", но заради акцента и тона на питащия обяви, че ще отговаря кратко. В залата се чуха ръкопляскания. На  пресконференцията след срещата си с руския президент Владимир Путин  в Москва на 30 май премиерът Борисов обяви, че са водени разговори газопроводът \"Турски поток\" да стигне до България и да бъде свързан с българската газопреносна мрежа. Той каза още, че благодари на Путин, че \"не му държи гарез\" за провалените проекти, тъй като \"по-големият винаги прощава\". Руският президент отвърна, че това сравнение го притеснява, тъй като по-големият плаща. Днес Антон Кутев цитира противоречиви позиции на премиера по енергийни проекти през годините и попита какво точно са си говорили сега с руския президент Владимир Путин за газа. След отговора на Борисов Кутев му каза: \"Вашата закачка с президента не е във ваша помощ, защото той има по-висок рейтинг от вас и вие очевидно не можете да свикнете с това\". Депутатът от БСП каза още, че оценката на Борисов за срещата коренно се различава с това, което говорят от Кремъл, а именно че  договореност за газа няма . \"Вие просто не се разбирате с тези хора - имате някакъв начин на комуникация, който е съвършено различен за тях и за вас\", допълни Кутев. Той каза още, че има грешен превод от руски език и от Кремъл са казали, че \"оттук нататък политиката е изчерпана\", а от Министерския съвет са съобщили, че се преминава към \"работа на практика\". Кой има по-висок рейтинг  \"Вие чакате да дойда в парламента не за да свършим някоя работа, а за да си изговорите това, което сте си намислили. За рейтинги бих казал, че ГЕРБ има по-висок рейтинг от БСП. А Мая Манолова има по-голям рейтинг от президента\", отвърна Борисов и продължи: \"Срещата на Путин с мен беше три часа. Толкова да не съм бил със заклет преводач и толкова да не съм разбрал какво казваше, а на живо го предаваха\". \"Ние договор за газ имаме до 2030 г. И в случая говорим за допълнително количество газ, което ще влезе в България\", каза премиерът. Той обяви, че е говорено за допълнително количество газ по третия либерализационен енергиен пакет, което да влезе в България и по нашата газопреносна система да бъде прекарано до Сърбия, Македония, Гърция. По думите му това е проблемът между Европейската комисия (ЕК) и Руската федерация. За среща на ресорните министри с ЕК на 13 юни Борисов каза, че мисли, че \"ще се договорят част от газта (бел.авт. - газа) да се търгува на територията на България и другото - да има директни договори за Сърбия и Унгария\". Васал на Путин или не  \"Използвате случая да се заяждате с мен, да си разменяме реплики. Това на никого не помага\", обърна се Борисов към БСП и продължи: \"От една страна, нашите партньори ме пишат, че съм васал на Путин. Вие ми казвате, че не се разбирам с него. На кого да вярвам? Три часа си говорихме с него добронамерено. Като дойде в България, ще го помоля да ви обясни на руски, това мога да направя\". За  първата година от третия си мандат Бойко Борисов е идвал само няколко пъти в Народното събрание , което е повод за критики от страна на опозицията. Днес той дойде в Народното събрание минути преди 11 ч. и влезе в пленарната зала, докато течеше  дебатът за модернизацията на армията и закупуването на нови изтребители . Заради появата му депутатите не ползваха традиционната си почивка. Преди началото на контрола  лидерът на БСП Корнелия Нинова критикува Борисов , че не идва в парламента и не защитава българския интерес при формирането на новия европейски бюджет и го призова да обсъдят нашата позиция по въпроса в българския парламент. В отговор зам.-председателят на ГЕРБ Цветан Цветанов благодари, че Борисов е сред депутатите днес въпреки натоварената му програма. От трибуната по-късно премиерът каза, че приема предложението на Нинова да работят заедно. След като премиерът си тръгна, депутати призоваха председателя на парламента Цвета Караянчева да има по-чест парламентарен контрол с участието на Борисов. Тя обясни, че има върнати 12 въпроса към него, а други 11 са коригирани и адресирани към ресорните министри. Антон Кутев обяви, че поведението на Борисов е било \"дебелашко и недопустимо\".", "date": "2018.06.08", "title": "Борисов за визитата си в Москва: Това, което трасира Радев, постигнахме и ние - нищо (допълнена)"}
{"url": "https://www.dnevnik.bg/biznes/2018/06/08/3196977_onlain_pazaruvaneto_otnovo_raste_nai-mnogo/", "text": "След няколко месеца силен ръст на продажбите на лекарства през април най-голям оборот има при търговията на дребно чрез поръчки по пощата, телефона или интернет - с 16.4% на годишна база, сочат предварителните сезонно изгладени данни на НСИ. В сравнение със същия месец на миналата година оборотът в търговията на дребно като цяло расте с 5%. Данните не обхващат продажбите на автомобили и мотоциклети. Спрямо март търговията на дребно расте с 0.9%. Продажбите на медикаменти отново са водещи по оборот, като през април оборотът при тях расте с 9.1% за година, а този при храните, напитките и тютюневите изделия - със 7%. Оборотът при битовата техника, мебели и други стоки за бита расте с 4.9%, търговията на дребно с разнообразни стоки - с 3.3%, и търговията на дребно с компютърна и комуникационна техника - с 3.1%. Спад е регистриран при търговията на дребно с текстил, облекло, обувки и кожени изделия - с 4.3%. В сравнение с март търговията на дребно с компютърна и комуникационна техника расте с 6%, търговията на дребно с автомобилни горива и смазочни материали - с 4.7%, и търговията на дребно чрез поръчки по пощата, телефона или интернет - с 2.2%. Намаление е отбелязано при търговията на дребно с фармацевтични и медицински стоки - с 2.6.", "date": "2018.06.08", "title": "Онлайн пазаруването отново расте най-много"}
{"url": "https://www.dnevnik.bg/citat_na_deniia/2018/06/08/3196984_citat_na_denia_korneliia_ninova_e_fiksirana_v_boiko/", "text": "Тя ( ) е фиксирана в Борисов. Иска да е нещо като него\", коментира в интервю за днешния брой на вестник \"24 часа\" Ивайло Калфин, вицепремиер от предишния кабинет на Бойко Борисов и настоящ съветник на еврокомисаря по бюджет и финанси Гюнтер Йотингер. В отговор на въпрос дали министър-председателят ще изкара докрай третия си мандат Калфин припомня, че винаги досега инициативата за предсрочно оттегляне от властта е била на Борисов. \"И сега няма кой друг да ги предизвика, ако някой го направи, ще е ГЕРБ\", казва той.", "date": "2018.06.08", "title": "Цитат на деня: Корнелия Нинова е фиксирана в Бойко Борисов, иска да е като него"}
{"url": "https://www.dnevnik.bg/bulgaria/2018/06/08/3197029_upravliavashti_i_opoziciia_se_skaraha_koi_zashtitava/", "text": "С декларация и контрадекларация БСП и ГЕРБ влязоха в спор кой защитава националния интерес и какво е постигнато по време на българското европредседателство. За начало лидерът на левицата Корнелия Нинова критикува премиера Бойко Борисов, че не защитава българския интерес при съставянето на новата бюджетна рамка на Европейския съюз. \"Има държавници, които бранят интересите на народите си и знаят как се прави политика - със съмишленици\", каза още тя и цитира редици примери за реакцията на други европейски държавници. Нинова допълни, че БСП иска дискусия в българския парламент за проекта на бюджет на Европа за следващия програмен период, за да дадат народните представители мандат на Борисов при обсъждането му. Тя каза, че не може да се счита за успех на председателството, че лидерите на Франция, Германия и Великобритания са се разходили по \"Моста на влюбените\". В отговор председателят на парламентарната група на ГЕРБ Цветан Цветанов призова БСП да участва в дебатите за новата финансова рамка на бюджета на ЕС и кохезионната политика. Според него левицата сама се е изолирала от този процес. \"Г-жо Нинова, водим политическия дебат не тук, а в Европа. Отстояваме българските интереси на европейските форуми\", подчерта още ръководителят на парламентарната група на ГЕРБ. Като успех на председателството Цветанов посочи, че няма друг политик, който като Бойко Борисов се е срещнал за толкова кратко време с всички лидери на страни от ЕС и на държави от Западните Балкани. Той посочи, че заслуга на премиера е включването на темата за европейската перспектива за Западните Балкани в европейския дневен ред, което било важен фактор за сигурността в региона. В заключение Цветанов посочи, че в оставащите няколко дни от европредседателството ще се отчетат високи резултати и България ще получи признанието на европейските лидери. \"Нямаше делегация от ЕС, която да не е дала заслуженото на България за това, което правят премиерът и Министерският съвет\", завърши Цветанов.", "date": "2018.06.08", "title": "Управляващи и опозиция се скараха кой защитава националния интерес"}
{"url": "https://www.dnevnik.bg/evropa/regioni/2018/06/08/3196862_borisov_se_pohvali_s_nulev_migracionen_natisk_prizova/", "text": "Така, както България е затворила границите си и се минава само през контролно-пропускателните пунктове, трябва да направят всички европейски държави. Това заяви премиерът Бойко Борисов преди началото на  конференция на високо ниво за кохезионната политика на ЕС . Събитието е част от календара на българското европредседателство. Макар то да е посветено на политиката за сближаване, в изказването на Борисов доминираха други теми - основно миграцията и Западните Балкани. В началото премиерът все пак засегна темата на форума, като отбеляза, че \"кохезионната политика е и най-важната политика за свързаността на Европа и всичко добро, което сме направили в последните години за над 20 млрд. лева, сме го направили по тези програми, които дават възможност за повече инвестиции, повече брутен вътрешен продукт, повече квалификация на хората, които упражняват труда си, и свързаност между континентите\". Ние сме на стратегическо място и инфраструктурата е изключително важна, и то не само в сферата на инфраструктурата като магистрали, жп линии и други, но и дигиталната инфраструктура, енергийната свързаност. Кохезионната политика е политиката, която може да събира доста сфери и политики на ЕС, посочи премиерът. \"Всички съжаляваме за решението на Великобритания да напусне ЕС и в следващата финансова рамка до 2027 г. липсват доста милиарди евро, а в същото време е амбициозна и имаме още няколко важи теми – киберсигурността, дигиталната инфраструктура, общата европейска отбрана и не на последно място миграционната криза\", каза още Борисов. Миграционен натиск - нула \"Дни наред нашето председателство полага огромни усилия и за решаване на този въпрос, дъблинския процес, това, което сме се договорили, да се намери разумен компромис, защото всеки от вас следи международния обмен и вижда как десетки души на ден продължават да се давят и да страдат и всички имат една притегателна точка, наречена Европа\", коментира премиерът. По повод информацията, че  Турция е прекратила споразумението  за реадмисия на мигранти с Гърция, Борисов каза, че в това отношение България не само стриктно е спазила ангажимента си като външна шенгенска граница на ЕС, но и има нулев миграционен натиск, а споразуменията й с Турция работят перфектно. Той припомни, че през миналите една-две години дори за избори първата тема е миграцията и какво ще правим с нея и \"дори една от най-подредените страни, Германия, шест месеца буксува, докато си направи правителство\". \"Днес, отчитайки тези нови предизвикателства, както е модерно да се казва, а те нито са нови, нито ще престанат, с решението на САЩ да излязат от ядреното споразумение с Иран и твърдата позиция на ЕС по темата, ние засичаме все повече мигранти и от Иран, а когато нещо предвещава война, нищо не може да спре хората да търсят по-сигурно място за живот, защото те живеят днес. Ако се поставим на мястото на сирийци, иракчани, либийци и си представим, че на нашите деца и внуци детските градини, училищата, болниците са разрушени. Всеки ще събира каквото може и ще търси място, където децата му да растат в мир\", заяви премиерът. За Западните Балкани  По думите му ситуацията на Западните Балкани много бързо може да се превърне в това, което беше преди 20 години - войната в Косово, Босна и Херцеговина, масовите гробове. На Балканите много бързо всичко това се случва и след това се пренася на европейски терен, след това пращаме войници, офицери, техника, България също има военнослужещи в Босна и Херцеговина, в Косовска Митровица, а в Ирак ни загинаха и войници, допълни той. Борисов отново каза, че перспективата за свързаност, \"коридорите 4, 8, 10, а и някои от връзките между столиците на Балканите са изключително важни за региона, за да не напусне младото поколение, да не напускат работа, защото тогава остава възрастното население, няма кой да плаща пенсии и много бързо популистки и националистки партии получават властта и се получава проблем в сърцето на Европа, докато тази инфрастраструктура и свързаност гарантират, че народите по тези земи ще имат перспектива, че тук ще стане по-добро място за живеене\". \"Предупредил съм Юнкер\" \"Предупредил съм какво ще се случи, ако не направим тези неща, както преди четири години предупредих, че ако не си затворят границите и бягащите от войната да бъдат пускани само през официалните контролно-пропускателни пунктове и то за определен период от време, докато свършат войните, след това да се върнат да си възстановяват страните, а икономическите мигранти да се пускат там, където има нужда или се искат. На Жан-Клод Юнкер казах - кацни във Вашингтон и кажи, че си си забравил личната карта или паспорта, да видим дали ще те пуснат, гарантирам, че не. А в Европа може да пуснат всеки и не само че му казваме добре дошъл, а и започваме всички да се грижим, и то в размер на десетки милиарди евро\", настоя Борисов. Според него така, както България е затворила границите си и се минава само през контролно-пропускателните пунктове, трябва да направят всички европейски държави. \"Тези, които са в Централна Европа, да подпомагат финансово, не визирам България, особено Италия, Испания, Гърция\", каза още той. Трябва на хората в Европа да им гарантираме, че този процес ще бъде овладян. Какво значи релокация по държави по произход, значи ли, че външните държави трябва да бъдат напълнени с мигранти? Напротив, всички трябва да си свършат своята работа и да подкрепят тези, които имат нужда от това. Европа произвежда толкова кораби, ще се купят сто - двеста, толкова армия имаме, толкова полиция - ще се командироват, процесът ще може да се контролира\", допълни Борисов, заключвайки, че темите за кохезията и за миграцията са тези, които най-често водят до разделение. И все пак за кохезионната политика Преди срещата вицепремиерът Томислав Дончев каза пред журналисти, че предложението на еврокомисията за средства за кохезионна политика е добро предвид новите предизвикателства в областта на сигурността и миграцията, предаде БТА. До голяма степен може да приемем, че кохезионният пакет е съхранен и номинално е сходен с предишния програмен период, каза Дончев и допълни, че все пак става дума за предложение на еврокомисията, което подлежи на дискусия. В отговор на въпрос за позицията на България за  обвързването на достъпа до еврофондовете със спазването на върховенството на закона  Дончев каза, че България приема виждането на онези страни, които казват, че трябва да се гарантира, че парите се харчат в адекватна правна среда. За да работи подобен инструмент, той трябва да е базиран на ясен и обективен критерий, допълни вицепремиерът.", "date": "2018.06.08", "title": "Борисов призова всички страни да затворят границите си, похвали се с нулев миграционен натиск"}
{"url": "https://www.dnevnik.bg/bulgaria/2018/06/08/3197030_nad_400_kamiona_sa_blokirani_na_granichniia_punkt/", "text": "Стотици шофьори са блокирани на граничния пункт Кулата-Промахон на българско-гръцката граница. По данни на БНР причина за проблема е бавната обработка на товарите от екипите на Агенция \"Митници\". Медията се позовава на информация от международни превозвачи, които чакат повече от 12 часа да влязат или да излязат от страната. Повече от 400 камиона чакат на българска територия, като обработката на един от тях отнема около осем минути. Това означава, че за да преминат, са необходими повече от денонощие и половина. Колоната от чакащи камиони е близо 10 километра. Подобна е ситуацията и на гръцка територия. Според шофьорите е недопустимо в най-натоварения сезон за търговия със земеделски стоки, които се развалят бързо, Агенция \"Митници\" да командирова екипи от други гранични пунктове, които не познават спецификата на работа на Кулата. В началото на месеца се разбра, че  започва ремонт на граничния пункт,  който също ще бави преминаването му. От гръцката страна е затворено крайното дясно трасе на изхода от България за полагане на циментова настилка. По данни на гръцката полиция ремонтът ще продължи около 1 месец.", "date": "2018.06.08", "title": "Над 400 камиона са блокирани на граничния пункт Кулата-Промахон"}
{"url": "https://www.dnevnik.bg/evropa/2018/06/08/3197014_ungariia_se_gotvi_za_seriozna_promiana_v_konstituciiata/", "text": "Унгарското правителство ще започне промени в конституцията на страната тази есен, каза премиерът Виктор Орбан в интервю за общественото радио, цитирано от \"Ройтерс\". Орбан, който спечели убедително изборите за парламент на 8 април, не навлезе в подробности за поправката. По думите му тя ще отнеме между 12 и 18 месеца. В момента неговата партия \"Фидес\" държи 133 от 199 места в парламента и би могла сама да гласува каквито и да било конституционни промени, без да разчита на гласове от други политически сили. \"През есента бихме искали да започнем дълга година, година и половина ревизия на конституцията, за да видим какво работи и какво би могло да работи (по-добре)... и да намерим потенциални пропуски, които да запълним с нов конституционен текст,\" каза Орбан, който е на власт в Унгария от 2010 г. Той вече веднъж го е правил като премиер след първата си изборна победа. Пренаписването на основния закон тогава беше критикувано от опозицията като ограничаващо правомощията на конституционния съд по бюджетни и данъчни въпроси. Очаква се този месец парламентът  да гласува спорен закон , забраняващ помощ за мигранти, включително раздаване на листовки и помощ за кандидатстване за убежище. Текстът  беше критикуван  от правозащитни организации и от ООН.", "date": "2018.06.08", "title": "Унгария се готви за сериозна промяна в конституцията"}
{"url": "https://www.dnevnik.bg/sport/2018/06/08/3197034_sezonut_v_purva_liga_zapochva_s_mach_mejdu_botev_i/", "text": "Ботев\" ще приеме \"Левски\" в най-интересния мач от първия кръг в Първа лига за новия сезон. ЦСКА ще приеме \"Локомотив\" (Пловдив), а шампионът \"Лудогорец\" тръгва към поредна защита на титлата си с домакинство на \"Етър\". Сезонът започва на 20 юли. След зимната пауза 2019 г. стартира на 9 февруари с четвъртфиналите за Купата на България. Плейофната фаза в Първа лига започва на 29 март и приключва на 30 май. Финалът за Купата на България ще е на 15 май. \"Като гледам, Пената (Димитър Пенев) е тук, жребият ще бъде лек за всички предполагам. Нека феърплеят между вас и всички участници в първенството да бъде запазен. Благодаря за доброто сътрудничество и вашата помощ\", каза президентът на БФС Борислав Михайлов. Дербито между ЦСКА и \"Левски\" е в десетия кръг. В петия \"Лудогорец\" приема червените, а в 12-ия в Разград е мачът с \"Левски\".", "date": "2018.06.08", "title": "Сезонът в Първа лига започва с мач между \"Ботев\" и \"Левски\""}
{"url": "https://www.dnevnik.bg/sport/2018/06/08/3197033_kubrat_pulev_obiavi_uait_i_ekipa_mu_za_manipulatori_i/", "text": "Българският боксьор в тежка категория Кубрат Пулев обяви Дилън Уайт и промотъра му Еди Хърн за манипулатори и шизофреници. Той заяви, че е очаквал  британецът да се откаже от двубой помежду им , но не е очаквал подобно отношение от екипа му. Международната боксова федерация (IBF) насрочи търг за елиминационен мач между Пулев и Уайт за излъчване на претендент за световната титла на Антъни Джошуа.  Той беше спечелен от американската компания  Epic Sports & Entertainment, в която участие има и българинът. Тя предложи 1.5 млн. долара срещу 830 хил. от компанията на Хърн - \"Мачрум\", и 810 хил. долара от промотъра на Пулев - \"Зауерланд\".  Пулев обяви, че мачът ще е през август и с 95% сигурност  ще е в България.  Уайт обаче реши да се боксира с доскорошния шампион  на Световната боксова организация (WBO) Доузеф Паркър. Хърн каза, че този мач ще отвори много повече врати за клиента му, отколкото ако срещне Пулев. Британският промотър допълни, че не е имал доверие на българина, а двубой в България не му се е струвал добра идея. От него Уайт щеше да спечели 375 хил. долара, а по думите на Хърн сега британецът ще заработи седемцифрена сума от мача с Паркър. \"Те са изключителни манипулатори и пълни шизофреници, заяви Пулев по адрес на Уайт и Хърн в съобщение на официалната си  страница . Не мога да повярвам на това, което чувам, и на този долен начин, по който решиха да избягат от мач в България. През цялото време Хърн говори за преговори и как все още се опитвали да ме докарат във Великобритания. И всичко това, след като датата и мястото бяха обявени от победителя в наддаването.\" \"Дадохме им официален договор от IBF, който те не подписаха. За какви преговори говорим тук? Това не е селският пазар. Има си правила. Вие загубихте търга. Какво повече има да говорим\", допълни българският боксьор. \"И що за нелогично твърдение, че не сме имали пари. \"Ха-ха. Та ние спечелихме търга с почти двойно по-голяма сума, отколкото те предложиха. Никой не искал да се бие с Дилиън? Вие сте луди, човече. Преди всичко аз никога не съм се отказвал и все още искам да се бия с теб. Дилиън, ако Хърн те подвежда по някакъв начин, нека ти го кажа лично - все още те чакам в България, за да ти помогна да излезеш от заблудата и да те върна обратно на земята\", завършва Пулев.", "date": "2018.06.08", "title": "Кубрат Пулев обяви Уайт и екипа му за шизофреници и отново отправи покана за мач в България"}
{"url": "https://www.dnevnik.bg/biznes/2018/06/08/3197025_stroitelstvoto_na_sgradi_produljava_da_raste/", "text": "По предварителни данни на Националния статистически институт строителната продукция през април се увеличава с 0.6% спрямо година по-рано. За месец увеличението е с 0.6%. Ръстът на годишна база е воден от строителството на сгради. На годишна база ръстът на строителната продукция през април 2018 г., изчислен от календарно изгладени данни, се определя от положителния темп при сградното строителство, където увеличението е с 2.2%, докато при гражданското/инженерното строителство е регистрирано намаление от 1.4% През април 2018 г. индексът на произведената строителна продукция, изчислен от сезонно изгладени данни, е над равнището от предходния месец, като нарастването на продукцията от гражданското/инженерното строителство е с 1.1%, а от сградното строителство - с 0.3%.", "date": "2018.06.08", "title": "Строителството на сгради продължава да расте"}
{"url": "https://www.dnevnik.bg/photos/2018/06/08/3196899_fotogaleriia_kvebek_predi_sreshtata_na_g-7_-_oficialni/", "text": "Днес и утре лидерите на ЕС, САЩ, Канада, Великобритания, Германия, Франция и Япония ще проведат традиционната си годишна среща на Г-7. ", "date": "2018.06.08", "title": "Фотогалерия: Квебек преди срещата на Г-7 - \"официални\" протести и забрана на течни торове"}
{"url": "https://www.dnevnik.bg/skorost/avtomobilna_industriia/2018/06/08/3197054_stranite_ot_es_sa_investirali_v_prouchvaniia_za/", "text": "През миналата година страните от Европейския съюз са инвестирали със 7.4% повече средства в проучвания и развитие на нови продукти за автомобилната индустрия, като общата сума достига рекордните 53.8 млрд. евро. Информацията дойде днес от Асоциацията на производителите на автомобили в Европа (АСЕА). Според данните на автоиндустрията се дължат 27% от всички инвестиции в ЕС в проучвания и развитие на нови продукти, като тя изпреварва сектори като фармация и технологии. Поглед към другите развити автомобилни сили сочи, че в Япония за подобни дейности дават 29.8 млрд. евро, в САЩ - 18.4 млрд. евро, а в Китай 5.4 милиарда. Посочва се също, че през миналата година от автомобилните разработки са се родили 8700 нови патента. От АСЕА припомниха, че пряко ангажирани в производството на автомобили са 13.3 милиона души в ЕС, което 6.1% от работната сила. В същото време от моторните превозни средства като данъци само в 15-те най-развити страни на ЕС се събират над 413 млрд. евро. Производителите в Европа са изнесли през миналата година 5.9 милиона мотоциклети, автомобили, камиони, автобуси и ванове.", "date": "2018.06.08", "title": "Страните от ЕС са инвестирали в проучвания за автомобилната индустрия рекордните почти 54 млрд. евро"}
{"url": "https://www.dnevnik.bg/evropa/regioni/2018/06/08/3197045_tomislav_donchev_ne_moje_da_ima_obshto_budeshte_v_es/", "text": "Няма как да очакваме, че ще имаме общо и споделено бъдеще, ако разликата между бедните и богатите райони расте. Това каза вицепремиерът Томислав Дончев по време на  конференция на високо ниво за политиката по сближаване в следващия програмен период , която се провежда в НДК, предаде БТА. Говорейки за кохезионната политика, по никакъв начин не можем да игнорираме проблеми като бежански натиск, младежка безработица, евроскептицизъм, необходимостта от това да реагираме на неочаквани кризи, за факта, че трябва да заделяме повече средства за сигурност, за отбрана. В същото време трябва да продължим да мислим за основния фокус и приоритет на кохезионната политика, свързан със сближаване, икономическо възстановяване, повишаване на конкурентоспособността на ЕС и основно - за намаляване на различията, посочи вицепремиерът. \"Въпреки великите достижения на съюза като такъв и ролята на кохезионната политика все още имаме над 10 пъти разлика между най-бедните и най-богатите райони. Всичко това, както и различните визии на държавите, членки на ЕС, за кохезионната политика и мястото й в бюджета на ЕС правят бъдещите преговори изключително трудни\", подчерта Томислав Дончев. Той посочи още, че има въпроси, по които постигането на споразумение по Многогодишната финансова рамка (МФР) е почти невъзможно. Само преди 10 години мислехме, че общият ни проект - съюзът, ни гарантира благоденствие, спокойствие и ни очакват безоблачно бъдеще и времена на растеж, но се оказа, че това не е така. Кризите обаче ни карат да бъдем по-силни, каза вицепремиерът. По думите му дебатът за кохезионната политика трябва да започне с ясна диагностика на проблемите. Общият пазар - едно от най-големите достижения на интеграционния процес, все още е несъвършен и с дефекти. Постигнахме много за свързаността, но все още има райони в Европа, които са транспортно изолирани и буквално транспортни анклави, каза Томислав Дончев. Той подчерта още необходимостта да се направи повече за околната среда с убедеността, че не трябва да товарим бъдещите поколения да плащат за днешните инвестиции. Започнахме да се справяме с младежката безработица, но въпреки това сме на път да генерираме едно цяло поколение, което е гневно на политиците. Кохезионната политика трябва да адресира всички тези предизвикателства, посочи вицепремиерът. Томислав Дончев посочи още, че за последните 10 години благодарение на членството в ЕС стокооборотът на България заедно с този на останалите страни членки е нараснал близо два пъти. За да бъдем успешни, трябва да се реформираме както на национално, така и на европейско ниво. За това обаче трябва финансов ресурс, ноу-хау и политическа воля и трябва да сме наясно какво от това не ни достига. Ако обществото не припознава тези мерки, имаме ли морално право да му ги наложим, коментира вицепремиерът. Според него, ако не успеем да убедим обществото в това, което правим, няма да можем да постигнем целите. Томислав Дончев подчерта също, че няма как да постигнем по-висока добавена стойност на инвестициите, без да опростим радикално пътя на парите до бенефициента. По думите му магическата формула на тази многогодишната финансова рамка е да се прави повече с по-малко. В заключение вицепремиерът посочи, че ако елитът не успее да убеди гражданите в това, което прави, и достиженията до момента, и реформите, които се планират, ще бъдат неустойчиви. Няма как да очакваме, че ще имаме общо и споделено бъдеще, ако разликата между бедните и богатите райони расте, няма как да се борим с нашите глобални конкуренти, ако нашите предприятия не са достатъчно иновативни и конкурентоспособни, няма как да успеем, ако нашите младежи не са образовани и не им се даде необходимият старт на пазара на труда. Има различия, но да дадем отговора на всички тези въпроси е наша обща задача, подчерта Томислав Дончев. Той призова в духа на българското председателство за един честен дебат и баланс по темата, което ще бъде задача за всички през следващата една година. Инструмент за налагане на политики Министърът на финансите Владислав Горанов коментира, че темповете, с които увеличаваме общите политики на фона на ресурса, който сме склонни да отделим, са относително бавни. Според него дебатът между финансовите министри няма да е лесен, защото се иска да се запази ролята на преразпределение сравнително ниска, а същевременно се осъзнава в конкуриращия се глобален свят колко повече политики трябва в ЕС да се правят централно. Горанов смята също така, че опитът кохезионната политика да се превърне освен в инструмент за инвестиции и в инструмент за налагане на политики в отделните държави по принцип е добър, но трябва много внимателно да се използва, за да не се остане с впечатлението, че еврокомисията се опитва да налага политики в държавите членки извън писаните правила. Според Горанов е твърде оптимистична амбицията в рамките на сегашния мандат да се постигне разбиране по кохезионната политика и общата финансова рамка. Това обаче не значи, че не трябва да опитваме, допълни той. Министърът посочи като добра новина това, че се е запазил достъпът на всички региони до кохезионната политика, защото противното е криело много рискове. Много държави членки, особено донорите, не са щастливи от така предложения проект, аз го намирам за балансиран и се надявам преди началото на програмния период да постигнем този компромис, при който всички ще са еднакво недоволни, както при всяка успешна сделка, отбеляза Горанов. Брюксел ще разговаря с всяка страна По време на конференцията генералният директор на Генерална дирекция \"Регионална и селищна политика\" каза, че Европейската комисия е готова да разговаря поотделно с всяка държава членка по приоритетите и съдържанието на кохезионната политика до пролетта на следващата година, предаде БТА. По думите на Марк Льометр ще се разполага с почти две години до края на 2020 г. за да има споразумение по бъдещите приоритети и съдържанието на кохезионната политика и нейното изражение в различните държави членки и региони. Според него така няма да има каквито и да било причини за отлагания и забавяния на следващия програмен период. Смятаме, че 27-те държави членки заслужават ранно споразумение по многогодишната финансова рамка, каза още той. Според еврокомисията трябва да се направи междинна проверка на четвъртата-пета година, за да се види дали първоначално заложените приоритети все още са правилните. Комисията е убедена в добавената стойност на Европа. Макар и това да стане в труден бюджетен контекст, ние предлагаме политика за всички региони със съществени средства, която е повече от всякога концентрирана върху най-бедните, каза още Льометр. По думите му тя трябва да остане ключовата политика за инвестиции и солидарност в рамките на инструментариума в ЕС. Без съмнение има място за допълнителни усъвършенствания и за повишаване на добавената й стойност, допълни той и поясни, че при изготвянето й са водени от четири ключови представи - да я модернизират, да я направят по-динамична, по-гъвкава и да я опростят. Искаме по-интелигентна, по-зелена, по-добре свързана, по-социална Европа, каза Льометр и допълни, че трябва да накарат Европа да стане по-близка до гражданите си. Еврокомисията предлага нов инструмент, който ще стимулира сътрудничеството между европейските региони по конкретни иновационни проекти, като ще се работи между по-силни и по-слабо икономически справящи се региони. Предлага се още твърдо да се заложи подкрепа в дългосрочен план на мигрантите в рамките на кохезионната политика и основно в частта за социална Европа, каза още той.", "date": "2018.06.08", "title": "Томислав Дончев: Не може да има общо бъдеще в ЕС, ако разликата между бедни и богати райони расте"}
{"url": "https://www.dnevnik.bg/sviat/2018/06/08/3197043_iordaniia_otstupi_pred_protestirashtite_i_otmeni/", "text": "Йорданските власти отстъпиха под натиска на протестиращите и обявиха, че оттеглят спорния проект на закон за данъчните промени. Решението бе приветствано от синдикатите след седмица на протести в страната, предаде \"Франс прес\". След като бе обявено оттеглянето на спорния закон, в Аман площадът, който от 7 дни се беше превърнал в епицентър на протестите, остана почти празен вчера вечерта. Само около 100 души отново се появиха там. Премиерът на Йордания Омар Разаз каза, че проектът на закона е бил оттеглен след консултации с парламента и Сената. Той каза, че дискусии по нов проект на закон ще има едва след съставяне на новото правителство на Йордания. Той не уточни кога ще стане това. Омар Разаз бе назначен на премиерския пост в понеделник, след като предшественикът му подаде оставка  в разгара на протестите . Омар Разаз пое ангажимента да води диалог с различните страни. Йордания, която до голяма степен зависи от чуждите помощи и е лишена от природни ресусрси, пое ангажимента пред Международния валутен фонд да извърши структурни реформи и да намали дефицита си в замяна на заем за няколкостотин милиона евро. Недоволство Текстът, породил протестите, щеше да увеличи данъците за физически лица с между 5 и 25 процента и предвиждаше по-високо облагане за хора с годишна заплата, превишаваща 8000 динара (около 9700 евро). Безработицата в Йордания е 18.5 процента, а 20 процента от жителите живеят на границата на бедността. Цените се покачиха на няколко пъти сериозно. Проектът на закона за данъците беше капката, която накара чашата на народното недоволство да прелее, констатират анализатори. В последно време цената на хляба се увеличи със 100 процента заради вдигане на данъците. Цената на горивото също се увеличи пет пъти само през настоящата година, а цената на тока с 55 процента от февруари. Някои от тези увеличения се дължат на преустановяване на държавното субсидиране. Това преустановяване е в рамките на реформите, поискани от МВФ. Прииждането на стотици хиляди сирийски бежанци само влоши положението с финансите на страната и Аман неколкократно призовава международната общност за по-съществена помощ по този въпрос. /БТА", "date": "2018.06.08", "title": "Йордания отстъпи пред протестиращите и отмени спорен закон за данъците"}
{"url": "https://www.dnevnik.bg/analizi/2018/06/08/3192279_za_neubiistvoto_v_ukraina_trezvo/", "text": "Преди дни – на 3 юни – Николай Соболев, известен в Русия видеоблогър, критичен към Путиновия режим, съобщава в блога си, че е в болница с мозъчно сътресение \"от лека степен на тежест\"(!), защото бил причакан и пребит на улицата. Съобщението е видяно от 68 хиляди души; иначе неговият канал има 4 милиона абонати. На другия ден пак Соболев съобщава, че побоят бил измислица, която той пуснал като \"глобален социален експеримент\" с цел да покажел колко лесно е днес да се лансира фалшива новина: само 2 медии направили \"фактчекинг\", другите я подхванали. Контекстът на това събитийце е по-важен от него самото. Защото контекстът му е една наистина сериозна фалшива новина. На 29 май от Киев по цял свят медиите разнесоха вестта, че е бил застрелян руснакът Аркадий Бабченко. Тъй като той е журналист, който последователно пише против Путиновия режим, на практика единствената медиатизирана версия беше, че е убит от Русия; по схемата на \"лъжливото овчарче\" опроверженията от Русия бяха масово игнорирани. Два дни по-късно медиите транслираха видео с Бабченко, жив, здрав и говорещ на пресконференция, организирана от Украинската служба за сигурност  убийството му било инсценировка с цел да бъде спасен животът му, както и животът на още хора (съобщено бе за 30 и после за 47 души), също набелязани от Русия за убиване в Украйна. Оттогава се вихрят полемики за действителността и медийната \"действителност\", оспорвани подробности и противоречиви реакции, емоционални и не. Когато това поотшуми, ще се окажат важни последствията. Както и при опита за убийство на семейство Скрипал, последствията са по-важни от случая. Някои са ясни отсега. Първото последствие е, че антируските мнения, единни до разкриването на инсценировката, сега се разцепиха на три: I: Важното е, че човекът е жив. II: Важното е, че Украйна произведе  . III: Важното е, че Русия е невинна. Трите типа реакции се основават на три прости и безспорни факта. По III: Русия в този случай е невинна безспорно защото бе обвинена въз основа на лъжа. В резултат отсега нататък ще бъде по-рисковано Русия да бъде обвинявана в каквото и да било независимо от основанията. Рискът е, че много хора, които преди биха повярвали на обвинение против Русия, сега вече няма да повярват – и обвинението може да удари обратно по обвинителя. В реалните обстоятелства, а именно че Русия е извършвала и ще извършва престъпни актове и автоматично ще лъже, че не го е правила, това поставя жертвите на нейните престъпления в много лоша позиция. Официалният Запад, който им е естествен съюзник, вече ще бъде съюзник конюнктурен и несигурен: възможно е и да замълчи за някой случай по чисто политическа целесъобразност, загърбвайки закон и справедливост. Поне \"докато се позабрави\". А междувременно жертвите да му мислят. По II: Украйна безспорно произведе  . Фалшивите новини са безспорно голямо зло. Поради което държава, която произвежда фалшиви новини, губи престиж – и пред народа си, и международно. Само най-глупавите циници могат да се зарадват, че украинските ченгета били надхитрили руските. Защото малко по-малко глупавите циници одма ще им изтъкнат, че щом украинците могат да излъжат така, както официално обявиха, че са излъгали – те могат да излъжат и за цялата история! Артикулирано примерно така: \"Никакво поръчково убийство не е имало, всичко е чингизка уйдурма и чисто украинско активно мероприятие против Русия! А дали Бабченко е участвал осъзнато и дали е бил подведен или принуден – това са подробности. Пък и като не вярваме на руските ченгета, защо да вярваме на украинските – нали всички са от съветската школа на Студената война, дето са ги учили, че забранени хватки няма!\" Оттук нататък за Бабченко специално ще бъде много трудно да убеждава хората в каквото и да било. А и когато Украйна рече да обвини Русия в нещо, ще ѝ повярват много по-малко хора отпреди. И т.н. – за Украйна се повтарят и всички последствия от общия случай, описан в I по-горе. И накрая третият безспорен факт, който се оказа най-мъчен за осмисляне: Аркадий Бабченко е жив. Налага се да почнем от споменатото радикално мнение, че няма проблем \"Бабченко\", защото никаква реална заплаха поначало не е имало. Приписват на Сталин \"мениджърския\" цинизъм: \"Има ли човек – има проблем. Няма ли човек – няма проблем\". Е, тук, слава Богу, е обратното: има човек – няма проблем, и няма какво да се занимаваме повече с него! Но там е работата, че има много хора, за които в случая важи именно сталинската схема: има човек – има проблем. За тях нямаше да има проблем, ако Бабченко беше мъртъв. Като се оказа жив, а те се оказаха излъгани в своята вяра, че е мъртъв – те реагираха с голямо публично негодувание. Най-добрият му синтез бе лозунгът: \"Нищо не оправдава създаването на фалшиви новини!\" \"Нищо\" – следователно и спасяването на човешки живот. Чухме – но това нали е елементарна глупост?! Днес тази елементарна глупост се оказва позиция на множество неелементарни хора. Можем да разберем потреса и обидата на близките и приятелите на Бабченко. Но това са лични работи. И както пише Юлия Латинина, руска публицистка, която не плува по теченията – нито официозните, нито опозиционните: \"Нашите чувства струват по-малко от човешкия живот и не струват нищо, ако в резултат животът на Бабченко е бил спасен или опазен\". Стряскат обаче думите на Кристоф Делоар, началник на прекрасната световна организация \"Репортери без граници\": \"Жалко е това нещо и е достойно за съжаление, че украинската полиция си е поиграла с истината независимо от мотива им за този трик.\" А веднага беше разпространена още по-крайната формулировка: \"Не може да има основания за инсценирането на смъртта на журналист.\" Тези думи бяха остро критикувани и в поредица последващи туитове Делоар започна да смекчава позицията си. Но именно тази негова първа реакция обиколи света. Жалко, следва да кажем и ние. Защото добре е този човек да разбира професионално, че дори да е много вероятно цялата история около Бабченко да е фалшива новина – това не е  . И опитът показва, че никога няма да научим достатъчно за този случай, за да можем да кажем, че сме сигурни. Следователно да има и 1% вероятност, че и по-малко тази фалшива новина да е спасила човешки живот, тя е оправдана. Животът е по-важен от лъжата и дори от истината, когато става дума за чужд живот. Като е за нашия – можем да сложим истината над него и да си погинем \"за правда\", наша воля. Но да желаем на   смърт в името на Истината – не върви, нали? Реакцията на \"Репортери без граници\" би била напълно уместна против блогърския \"глобален социален експеримент\" (да отбележим пътем и фанфаронщината в самопредставянето на това момче редом със смешния стил!). Боя се обаче, че тази действително непредизвикана безотговорна фалшива новина няма да намали значимо аудиторията на въпросния \"самонабил\" се блогър (да си спомним вдовицата от \"Ревизор\"). Да не вземе да я увеличи! Защото виждаме как фалшивите новини ходят по хората, не по гората. Чисто по човешки можем да разберем, но не да оправдаем и доста истеричната реакция на \"Репортери без граници\" по повод Бабченко. Тази реакция е плод на специален вид фанатизъм – цехов фанатизъм. \"Аз съм журналист, жрец пред олтара на Истината и ще пожертвам на тоя олтар  !\" Ще рече – и всеки друг. Виждал съм аналогични явления сред правозащитници – като бранят човешките права въз основа на закона (което е трудна и неблагодарна работа, понякога направо героична), могат да стигнат и до фанатизъм – до несъгласие примерно с едно  освобождаване на един незаконно затворен човек. Защото техният олтар е пък Законността! Наумява ми това за провокационната приказка: \"Като кажеш  , и някой умира\". В случая е уместна. Можем, разбира се, да продължим разсъжденията си по линия на детайлизацията и да се сетим, че не украинските ченгета, а именно   са непосредствените производители на фалшивата новина за Бабченко, защото са повярвали на ченгетата. Но защо журналистите овреме не се сетиха, че това би могло и да е инсценировка? И трябваше да чакат горделивото \"самоизобличение\" на ченгетата, за да съобщят вече \"истината\", от която е безспорно, казахме, само това, че Бабченко е жив? И виждаме как водачът на \"Репортери без граници\" удобно подминава участието и отговорността на самите репортери. Очевидно журналистът невинаги трябва да вярва на очите си! А можем да продължим и по линия на обобщенията и да си припомним идеалния лозунг на Кант, следствие от неговия категоричен императив: \"Истината! – ако ще и светът да се свърши!\". В наше време можем, дори сме интелектуално длъжни да си кажем, че този лозунг въплъщава ведно и силата на Просвещението, и силата на илюзиите му. Длъжни сме заради историческия ни опит от последните два века. А и във въпросния случай нали дилемата не е истината или свършекът на света, а истината или свършекът на един само човешки живот. Не нашия. Да го пожертваме героично този чужд живот за Истината – така ли? Наистина стига с тоя \"чист разум\", бил той и журналистически. Я малко здрав разум!", "date": "2018.06.08", "title": "За (не)убийството в Украйна: трезво"}
{"url": "https://www.dnevnik.bg/sviat/2018/06/08/3197058_gugul_obeshta_da_ne_izpolzva_izkustven_intelekt_za/", "text": "Компанията \"Гугъл\" се ангажира, че нейната работа в областта на  изкуствения интелект  няма да послужи за производството на оръжия или на каквото и да е друго нещо, което може да нарани хората. Ангажиментът бе поет след полемиката, която породи сътрудничеството на \"Гугъл\" с Пентагона, предадоха световните агенции. \"Осъзнаваме, че една толкова мощна технология поражда важни въпроси за употребата ѝ\", написа в блога на компанията  нейният шеф Сундар Пичай . След това той изброи етичните принципи, свързани с използването на изкуствения интелект, които компанията се ангажира да спазва. \"Гугъл\" обещава например да не помага на мисии за надзор, осъществяван чрез средствата ѝ за изкуствен интелект. Пичай обаче уточни, че компанията няма да се откаже да работи с армията в много други области като киберсигурността или пък спасителни мисии. От няколко седмици компанията е изправена пред бунт на хиляди свои служители, разгневени от нейното сътрудничество с Пентагона с цел подпомагане на дроновете да различават по-добре цели чрез изкуствения интелект. Според американски медии \"Гугъл\" е решил миналия петък да не подновява този договор с Пентагона, когато му изтече срокът през 2019 г. /БТА", "date": "2018.06.08", "title": "\"Гугъл\" обеща да не използва изкуствен интелект за оръжия, но ще работи с армията на САЩ"}
{"url": "https://www.dnevnik.bg/detski_dnevnik/2018/06/08/3189973_s_decata_v_pochivnite_dni_9_i_10_juni/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота - Близо 1500 деца, учители и родители от 90 училища, както и младежи от доброволчески групи в цялата страна се събират във Велико Търново за петнадесетото издание на  детския ромски фестивал \"Отворено сърце\" . Фестивалът е съвместна инициатива на Център \"Амалипе\", община Велико Търново и Тръст за социална алтернатива.  - Детски център \"Мама и аз\" организира семейни занимания заедно с миниакадемия \"Пам и Бу\". Първият клас е \"Играй и учи\" с начален час 10 ч. В него могат да вземат участие деца на възраст от 1 до 5 години. В 11 ч. започва класът по музика, в 12 ч. ще се посветим на нестандартното изкуство в класа по арт занимания, а от 13 ч. до 17 ч. започват часовете за свободна игра. Финалът на заниманията е 17 ч., когато деца от 3 до 6 г. са поканени в класа по детска йога. Актуалната програма на всички класове през делничните дни може да следите на сайта:  http://pamibu.bg/  или да попитате на тел. 0894 289 351.  - Големият финал на най-големия междуучилищен футболен турнир \"Купата на Coca-Cola\" ще се проведе в спортен комплекс \"Младост\" на ул. \"Хан Севар\". Над 16 000 ученици от 361 училища се включиха досега във футболните надпревари, които се проведоха в 10 региона на страната, а общият брой вкарани голове е 1370. Неделя Между пет различни спортни дисциплини - велокрос, лека атлетика, щафетно бягане, щафетни игри и бадминтон, могат да избират посетителите на  Детска Илиада  в парка \"Заимов\". Събитието започва в 9 часа и ще се проведе под наслов \"Сподели радостта от спорта със своето дете\". Всеки от 5 до 12 години може да се регистрира безплатно  тук .  - Oт 11 до 13 часа в магазин \"Декатлон Витоша\" Крис Драгошинов ще покаже на всички желаещи как да сърфират на четири колела. Урокът по скейтборд е безплатен, необходима е само предварителна регистрация  тук .  - От 10 часа от  паркинга пред националния стадион \"Васил Левски\" започва кампанията за по-активен начин на живот и по-малко вредни емисии  \"Аз ходя пеша\" . Събитието представлява една 5-километрова разходка из Борисовата градина, чиято цел е да амбицира хората да практикуват по-често тази лесна и полезна дейност в градски условия. - Ателие  \"За какво ни е бял дроб?\"  очаква своите посетители е природонаучния музей. Занятията са от 11 до 12.30 ч. за деца между 5- и 7-годишна възраст.  - Големият финал на най-големия междуучилищен футболен турнир \"Купата на Coca-Cola\" ще се проведе в спортен комплекс \"Младост\" на ул. \"Хан Севар\". Първенците в шампионата ще бъдат определени днес. Над 16 000 ученици от 361 училища се включиха досега във футболните надпревари, които се проведоха в 10 региона на страната, а общият брой вкарани голове е 1370. - Близо 1500 деца, учители и родители от 90 училища, както и младежи от доброволчески групи в цялата страна се събират във Велико Търново за петнадесетото издание на  детския ромски фестивал \"Отворено сърце\" . Фестивалът е съвместна инициатива на Център \"Амалипе\", община Велико Търново и Тръст за социална алтернатива.", "date": "2018.06.08", "title": "С децата в почивните дни (9 и 10 юни)"}
{"url": "https://www.dnevnik.bg/biznes/2018/06/08/3197052_institucii_izbirat_mejdu_11_varianta_za_vuvejdaneto_na/", "text": "Консултантът по въвеждането на системата бонус-малус по задължителната застраховка \"Гражданска отговорност на МПС\" \"Ърнст енд Янг\" е представил окончателния си доклад, съобщава Комисията за финансов надзор. Системата цели да съобрази цената на застраховката с броя или липсата на нарушения от страна на шофьорите. В доклада консултантът е разработил 11 възможни сценария за система бонус-малус в България, както и е предложил голям брой фактори, които да бъдат взети предвид при нейното изграждане. Всички сценарии са изготвени въз основа на изчисления на данни за българския пазар и отразяват неговата специфика. Въпрос на преценка по целесъобразност е кой от предложените сценарии за система бонус-малус да бъде избран, посочва комисията. Поради изключително големия брой предложени варианти Комисията за финансов надзор смята, че в момента не е възможно да се пристъпи към обществено обсъждане на проект на нормативен акт, а докладът на \"Ърнст енд Янг\" е изпратен за мнение до Министерството на транспорта и Министерството на вътрешните работи. Предварителните очаквания са, че на всяко от двете ведомства ще бъде необходим поне един месец, за да проведат своите консултации и да посочат най-подходящия според тях вариант. След като двете министерства заедно с комисията изразят своите предпочитания, ще се пристъпи към разработване на проект на наредба и нейното обществено обсъждане. Наредбата, която ще въведе системата бонус-малус в България, ще бъде приета съвместно от комисията, министъра на транспорта и министъра на вътрешните работи, като общественото ѝ обсъждане се очаква да се проведе през септември.", "date": "2018.06.08", "title": "Институции избират между 11 варианта за въвеждането на системата бонус-малус"}
{"url": "https://www.dnevnik.bg/evropa/regioni/2018/06/08/3196985_kohezionnata_politika_e_nai-iasniiat_izraz_na/", "text": "След оттеглянето на Великобритания ще бъдат загубени значителни приходи - 12 до 14 млрд. евро годишно, и това ще означава необходимост от известни съкращения, но намерението на Европейската комисия е ясно - кохезионната политика заема 30 на сто от общите средства. Това е обща политика за индустрията, за икономиката и е най-ясният израз на солидарността в ЕС. Това заяви еврокомисарят по бюджет и човешки ресурси Гюнтер Йотингер по време на пресконференция в рамките  форума на високо ниво , посветен на кохезионната политика на ЕС - \"Перспективи за конвергенция и устойчиви региони след 2020 г.\", в НДК. През изминалите години натрупахме опит, от който извличаме поуки, затова опростяваме правилата за кохезионна политика, допълни еврокомисарят. Той посочи, че целта е новите държави членки да могат да постигнат средните равнища на БВП на глава от населението. България е сравнително нов член на ЕС и увеличаването на БВП на глава от населението ще се постигне чрез развитие на инфраструктура, подобряване на образованието и професионалната квалификация, обновлението на градските райони, каза още той. По думите му страни като България са на верен път, но по този път трябва да се продължи през следващото десетилетие, за да се гарантира, че България ще заеме пълноценно мястото си в политиките на ЕС. Той изтъкна, че очаква критики,  че се орязва кохезионната политика , но изрази надежда в края на юни, на среща на държавните и правителствените ръководители на ЕС 27, те да бъдат убедени, че подходът към кохезионната политика е правилен особено за нетните вносители. Ние сме прозрачни и е необходимо да сме прозрачни. Методиката за разпределяне на средствата от кохезионната политика е свързана с БВП на глава от населението, както и проценти, свързани с географски принципи, безработица и други, допълни еврокомисарят. \"Много пъти сме споменавали, че основното, което целим да постигнем чрез кохезионната политика, е да се тръгне от ниския брутен вътрешен продукт на глава от населението и да се стигне по-близо до средната стойност за Европа. Европейските политики дават резултати и през следващите десетилетия ще има по-малко средства от кохезионните фондове, които ще бъдат инвестирани в балтийските страни и държавите от Вишеградската четворка\", каза още Йотингер. В отговор на въпрос за последиците от Брекзит той каза: \"В нашата бюджетна рамка, както е предложена от еврокомисията, сме включили инструмент, който не е целеви за Брекзит, а по-общо е предвиден за асиметрични шокове и ако всички 27 държави членки бъдат засегнати от например икономическа рецесия, би трябвало да има средства оттам за всички, и то по други програми, но ако Ирландия бъде особено тежко засегната заради границата със Северна Ирландия, което значи във връзка с Брекзит, или ако балтийските държави бъдат засегнати от непредвидени действия в съседен регион, ако има рязък спад на БВП там и се забави растежът, което доведе до рецесия, това ще значи асиметричен шок. В такъв случай ще трябва да се използват средства за стабилизация\". Зони на съгласие и на напрежение Вицепремиерът Томислав Дончев отбеляза, че днешният форум е първото събитие след предложенията за  многогодишна финансова рамка  и пакета регламенти от еврокомисията. Разговори, спорове, дебати, различия има и ще има, надявам се, че имаме достатъчно време те да бъдат изчистени, каза Дончев. Той изтъкна, че тези различия до голяма степен са в областта на математиката или географията. Има спорове, когато се говори за обем пари, за механизма за разпределението им, изтъкна вицепремиерът. Дончев каза, че е окуражен, че няма принципен спор за това, че трябва да се търси максимална добавена стойност от всички инвестиции, които се правят за сметка на кохезионната политика, както и че тя трябва да се реформира, за да е по-ефективна и за това, че един от пътищата за търсене на по-висока ефективност е опростяването. Подозрителен съм, когато имаме консенсус на ранна фаза - това обичайно е лош знак, защото означава, че някой нещо премълчава, но днешното събитие определя до голяма степен кои са зоните на съгласие и тези на напрежение, каза вицепремиерът и заяви, че до края на българското председателство и най-вече на следващи трябва да се работи зоните на съгласие да станат по-големи, а на напрежение - по-малки. Няма да е изненада, че спорове ще има, базирани на амбицията кохезионната политика да се обвърже с реформи, посочи Томислав Дончев. Още в предишния програмен период имаше подобни опити парите да се обвързват с реформи. Убеден съм, че има достатъчно време да бъде намерен консенсус, посочи той. Вицепремиерът подчерта, че е особено важно следващият програмен период да започне навреме, за да не се забави окончателното приемане на законодателния пакет, за което са необходими освен твърдост и компромис.", "date": "2018.06.08", "title": "Кохезионната политика е най-ясният израз на солидарността в ЕС, каза комисар Йотингер"}
{"url": "https://www.dnevnik.bg/sviat/2018/06/08/3197063_livan_predpriema_merki_sreshtu_oon_zaradi_bejancite_ot/", "text": "Ливанският министър на външните работи Джебран Басил каза, че Ливан ще предприеме мерки срещу Върховния комисариат за бежанците на ООН, без да пояснява в какво ще се изразяват мерките, предаде \"Ройтерс\". Предприемането на мерките срещу агенцията на ООН за бежанците ще започне от днес. Басил обвини ВКБООН, който неколкократно каза, че ситуацията в Сирия е прекалено несигурна за завръщането на бежанците, че сплашва бежанците,  които искат доброволно да се върнат , и им казва да не го правят. В момент, в който сирийските сили и техните съюзници са си върнали контрола върху повече територии в Сирия, ливанският президент и други политици призовават бежанците да се върнат в \"обезопасени райони\" в Сирия, преди да се постигне споразумение за прекратяване на войната. Международната общност смята, че не е безопасно за бежанците да се върнат. В Ливан има около 1 млн. сирийски бежанци по данни на ООН. Това се равнява на една четвърт от ливанското население. Според ливанските власти бежанците са 1.5 млн. и тяхното присъствие подлага на натиск обществените услуги и потиска икономическия растеж. В \"Туитър\" ливанският външен министър каза, че започващите днес срещу ВКБООН процедури ще достигнат максималния обхват, който суверенен Ливан може да постигне срещу организация, която действа против ливанската политика за превенция на натурализирането и за връщането на хората по родните им места. Миналата седмица началникът на агенцията за сигурността на Ливан генерал-майор Абас Ибрахим каза, че Ливан работи с Дамаск за връщането на хиляди бежанци, които искат да се приберат в Сирия. Вчера кметът на ливански граничен град, в който живеят десетки хиляди бежанци, каза, че около 3000 от тях се очаква да се приберат у дома в идните седмици. /БТА", "date": "2018.06.08", "title": "Ливан предприема мерки срещу ООН заради бежанците от Сирия"}
{"url": "https://www.dnevnik.bg/analizi/2018/06/08/3196704_belene_i_celta_na_moskva/", "text": "Този обществен дебат е воден години наред след 2005 г. и нито един аргумент срещу строителството на АЕЦ \"Белене\" не е загубил и грам от стойността си. Тези, които са на власт от 10 години и които пропуснаха нарочно възможността да се обжалва арбитражът, спечелен от \"Росатом\" поради практическото отсъствие на България като страна в делото, сега измислят нови \"аргументи\". Като например - държавата няма да инвестира нищо повече, няма да дава гаранции, проектът \"Белене\" ще бъде изцяло частен. Преди години на няколко пъти продавахме \"Химко\" - Враца. Най-накрая хитроватият вицепремиер се похвали - Продадохме го на солиден американски инвеститор... Така и се оказа - малко по-късно във Враца пристигнаха високопоставени представители на американския инвеститор - г-н Ковальов и г-н Петров... Днес \"Химко\" ръждясва на края на Враца вече десетилетия... Такава съдба очаква и мегапроекта на управляващите \"Белене\". Властта знае това, работи за това и - извинете - едва ли работи за това безкористно. \"Белене\" е силен удар срещу България, но ... дето рекъл Стамболов - \"...Майка й на тая България...\" Важното е Путин да спре да ни се сърди, поне на някои от нас. И да ни вземе в схемата... А схемата е ясна от 15 години. Под каквато и да е форма да вземе Москва проекта \"Белене\", целта няма да бъде само и предимно икономическа - целта е дългосрочното и необратимо поробване на България, поставянето й отново \"Белене\" може да фалира НЕК, може да изкара от строя \"Козлодуй\" и \"Мариците\", може да затвори окончателно кръга на руския енергиен - а оттам и стопански и политически контрол на Москва върху България. Говорихме и писахме за това многократно през годините. Да оставим настрана поробването на българския народ със заеми - косвени, ако не преки. Да оставим настрана стратегическата стойност на един подобен гигантски файтон като руската \"Белене\" в епохата след двигателя с вътрешно горене, образно казано. Светът е на прага на революция в енергийните технологии, защото за все по-голямо мнозинство от глобалните елити диктатурата на петрола, газа и \"мирния атом\" и притежаващите ги примитивни диктатори вече не е допустима. Но това са бели кахъри - България все по-трудно ще върви със света, защото нейните \"граждани за европейско развитие + патриоти\" все по-тясно я свързват отново с родината на примитивния евразийски империализъм, който е готов да вкара собствения си народ в нова епоха на мизерия, невежество и брутална диктатура, стига да може да завладее обратно изгубеното през \"най-голямата геополитическа катастрофа на 20 век\" - рухването на Съветския съюз. Ти го обеща на хората и доста от тях гласуваха за теб - затова си и досега на власт. Виж се накъде водиш тези, които ти се довериха. Ще искаш ли отново доверието им? Или ще си го получиш по путински начин? Всъщност това не е въпрос към властта - това е въпрос към българското общество. Ще позволим ли да ни поробят отново тези, които унищожиха българската държава и превърнаха значителна част от българския народ в стадо от безпаметно блеещи \"русофили\"? Докога ще трябва да правим живи вериги срещу продажни проекти като АЕЦ \"Белене\"?", "date": "2018.06.08", "title": "\"Белене\" и целта на Москва"}
{"url": "https://www.dnevnik.bg/sviat/2018/06/08/3197096_kanadska_pivovarna_predlaga_specialna_bira_g-7_sus/", "text": "Ла Же-7\" (La G-7), специална бира, произведена от микропивоварна в Източна Канада, ще бъде на разположение на участниците  в срещата на върха на Г-7 , за да вдигат тостове за успехите си или да удавят провалите си, съобщава ДПА, цитирана от БТА. Пивоварната от Шарлевоа е започнала да предлага леката бира със сравнително високо алкохолно съдържание от 7 процента няколко седмици преди форума, който се провежда днес и утре. Тя се продава и в хотела, където ще се срещнат участниците. Търсех начин да създам нещо специално за този фантастичен случай, разказва пивоварят Никола Маран. Той е избрал съставки от всички страни, участнички в Г-7. Ечемикът например е канадски, а дрождите са германски. В групата Г-7 влизат  Канада, Франция, Германия, Италия, Япония, Великобритания и САЩ.", "date": "2018.06.08", "title": "Канадска пивоварна предлага специална бира \"Г-7\" със съставки от седемте страни"}
{"url": "https://www.dnevnik.bg/photos/2018/06/08/3196935_fotogaleriia_da_vlezesh_v_kartinata/", "text": "Пътниците, които преминават през гара Юниън Стейшън в центъра на Лос Анджелис, попадат в интерактивната 3D картина на художничката Алекса Мейде.", "date": "2018.06.08", "title": "Фотогалерия: Да влезеш в картината"}
{"url": "https://www.dnevnik.bg/sport/2018/06/08/3197091_ludogorec_e_na_krachka_ot_silen_izhodiasht_transfer/", "text": "Лудогорец\" е на крачка от осъществяването на нов силен изходящ трансфер в чужбина. Седемкратният шампион на България ще се раздели с централния защитник Игор Пластун, който се очаква да премине в \"Гент\". Според информация на \"Дневник\" белгийският клуб ще плати около 3 милиона евро за 27-годишния бранител. \"Още не приемам честитки, докато не премине цялата процедура. Реализирането на един трансфер си има определени стъпки, така че когато има нещо официално, ще го научите от \"Лудогорец\". Бих се радвал това изключително момче, което помогна много на отбора, да продължи развитието на своята кариера\", каза изпълнителният директор на \"Лудогорец\" Ангел Петричев при обявяването на програмата за  новия сезон в Първа лига . Авторитетният transfermarkt.de оценява Пластун на 1.2 милиона евро. Украинецът пристигна в \"Лудогорец\" през лятото на 2016 г. от \"Карпати\" (Лвов) срещу 500 хиляди евро. Бранителят се превърна в основен играч за българския шампион, като изигра 75 мача във всички турнири. Петричев допълни, че има интерес от други клубове към голмайстора на тима Клаудиу Кешерю. Румънецът реализира 26 гола през миналия сезон в Първа лига. \"Нормално е, когато си голмайстор на първенството и правиш подобен сезон, да има интерес към теб. Ако не вкарваш голове, никой няма да те забележи. Шумът около Клаудиу Кешерю винаги е бил силен. Той е достатъчно привързан към клуба, много ни е помогна и се надявам да го прави в перспектива\", каза още Петричев. През седмицата \"Лудогорец\" обяви  новия си мениджър Пауло Аутуори  и привличането на  румънския национал Драгош Григоре . ", "date": "2018.06.08", "title": "\"Лудогорец\" е на крачка от силен изходящ трансфер"}
{"url": "https://www.dnevnik.bg/bulgaria/2018/06/08/3197093_chetiri_shestviia_v_subota_shte_zatrudniat_dvijenieto/", "text": "Засилени мерки за сигурност ще има в събота в центъра на София, заради планираното провеждане на \"София Прайд\" и още три шествия, съобщи СДВР. Ще бъдат изградени буферни зони за  участниците в  събитията, а при необходимост движението ще бъде спирано. В обособените зони няма да бъдат допускани лица във видимо нетрезво състояние, маскирани или носещи забранени предмети. Властите уверяват, че са взети всички необходими мерки за предотвратяване на инциденти и нарушения на обществения ред. От СДВР призовават случайно преминаващи граждани в района на провежданите прояви да проявят толерантност и да спазват стриктно указанията на служителите на реда. От 14 до 16:30 ч. е заявено шествието \"Поход за семейството\", което ще започне от площад \"Независимост\", ще продължи по бул. \"Цар Освободител\", ще премине покрай сградата на Министерския съвет, а оттам по бул. \"Княгиня Мария Луиза\" и по бул. \"Витоша\" до Националния дворец на културата. Само 30 минути след това - от 17 часа, пред билетния център на НДК ще започне концерт с наслов \"За Възраждане на семейните ценности\". Той е организиран от партия \"Възраждане\" и е планирано да приключи в 20 часа. В 18 часа пред пилоните на НДК ще се събират участници в друго шествие, които ще се придвижат по бул. \"Патриарх Евтимий\", ул. \"Граф Игнатиев\", бул. \"Христо и Евлоги Георгиеви\", пред сектор \"А\" на Национален стадион \"Васил Левски\" , по алеята покрай сектор \"Г\" на стадиона до езеро \"Ариана\" в Борисова градина, където събирането ще приключи. От 17 часа в Княжевската градина ще се състои протест \"Да спасим децата на България и българското семейство\". На същото място от 16 часа е планирано началото на \"София прайд\", като тази година мотото е \"Различни хора, равни права! Шествието започва в 19.00 часа.", "date": "2018.06.08", "title": "Четири шествия в събота ще затруднят движението в София"}
{"url": "https://www.dnevnik.bg/sport/2018/06/08/3197059_kralev_e_pritesnen_ot_predlojenite_promeni_v_zakona_za/", "text": "Министърът на младежта и спорта Красен Кралев заяви, че е притеснен заради предлаганите промени в закона за хазарта. Той даде знак, че в обсъждането се пропуска важна според него тема - как ще бъде засегнат Българският спортен тотализатор (БСТ). \"Не мога да скрия, че съм притеснен. Изключително добре разбирам моралните аргументи на вносителите на промените в закона и ги споделям. Но ми се струва, че нещата тук са много по-сложни, отколкото изглеждат на пръв поглед. Много внимателно съм изчел всички аргументи на спортните федерации, на спортисти, на политици, на гражданите в социалните мрежи. Много добре знам каква е обстановката и настроението. В интерес на истината съм малко изненадан, че всички коментират основно последиците върху частния сектор. Като че ли се забравя фактът, че Българският спортен тотализатор е най-големият спомоществовател на българския спорт\", каза Кралев. Той припомни, че тази година бюджетът на министерството (ММС) е около 75 млн. лева, като 27.5 милиона трябва да дойдат от тотото. \"Тези пари са планирани на 1 януари, договорени са бюджетите на федерации, клубове, за домакинства, за масов спорт и т.н. Няма начин една такава забрана да не се отрази на оборотите. Както на частните оператори, така и на държавния оператор\", заяви Кралев. Министърът допълни, че бюджетът на тотализатора е около 160 млн. годишно. От тях 120 са от цифровите лотарийни игри и 40 млн. лева от моментните лотарийни игри. \"Ако оборотът спадне примерно с 10%, а аз мисля, че ще е с много повече, но това трудно може да се изчисли в момента, това ще доведе до неизпълнение на нашия бюджет в размер близо 2,8-3 млн лева. За нас това е огромна сума. Ако една частна компания може да понесе 20-30% загуби, възстановява се, прави си друга стратегия и през следващите години може да се развие, тотализаторът и министерството няма откъде да компенсират тези 3 млн. лева. Няма откъде да ги вземем, което значи, че няма да можем да си изпълним бюджета.\" Изказването му дойде при представянето на поредната година от партньорството с Българския футболен съюз. С осигурени от тотото близо 300 хил. лева са купени 3000 топки за отборите в Първа, Втора и Трета лига. Отборите от елита получават по 60 топки от модела на \"Адидас\", с който ще се играе на световното. За трета година ще се развива програмата в детско-юношеския футбол, в която ще се включат по 16 отбора от възрастовите групи до 15, 17 и 19 години. Според Кралев след четвъртата година вече ще има достатъчно данни, за да се направи анализ на резултатите от работата. \"На базата на тези анализи футболният съюз ще може да разработи сериозна програма за развитието на детско-юношеския футбол\". Министърът заяви, че сътрудничеството с БФС ще продължи и чрез модернизиране на стадионите, най-вече на отборите в елита. \"Резултатите, ако не ги виждате в момента, ще ги видите съвсем скоро. Работим здраво. Аз не съжалявам за нито един лев, който държавата е инвестирала във футбола.\"", "date": "2018.06.08", "title": "Кралев е притеснен от предложените промени в закона за хазарта"}
{"url": "https://www.dnevnik.bg/bulgaria/2018/06/08/3197123_konsulut_v_odrin_e_pouchil_stroga_zabelejka_za/", "text": "На българския генерален консул в Одрин Васил Вълчев е направена строга забележка за  отменената празнична културна програма на 3 март.  Освен това действията му ще се отразят на годишното му атестиране. Това заяви министърът на външните работи Екатерина Захариева по време на парламентарния контрол. За деня, в който се отбелязва освобождението на България от турско робство, е било планирано участие на танцов състав, но той така и не се включил в програмата. Още тогава Вълчев обясни, че в памет на загиналите на 1 март турски войници в операция \"Маслинова клонка\" на 3 март в страната са били отменени всички културни прояви и това е провокирало неговите действия. Той е обяснил пред външното министерство, че е нямал време да информира ведомството за промените в празничната програма в Одрин.", "date": "2018.06.08", "title": "Консулът в Одрин е поучил строга забележка за отменената културна програма на 3 март"}
{"url": "https://www.dnevnik.bg/ot_vas/novini_ot_vas/2018/06/08/3197168_rumunskite_plajove_pusteiat/", "text": "Плажният сезон е най-добър между средата на май и края на септември. Само че на плажовете няма хора.", "date": "2018.06.08", "title": "Румънските плажове пустеят"}
{"url": "https://www.dnevnik.bg/video/2018/06/08/3196898_video_v_turciia_globiha_televizii_zaradi_neprilichna/", "text": "Висшият съвет за радио и телевизия на Турция (RTÜK) е наложил глоби на два телевизионни канала заради текстовете на песни на Риана и Армин ван Бюрен, за които е преценено, че са неприлични, съобщи в. \"Хюриет\". Според колумниста Ченгиз Семерджиоглу на NR1 и Dream TV са наложени глоби от по малко над 17 хиляди лири (3200 евро) за   - хит на DJ Khaled с Риана и Брайсън Тилър, а на Power TV за това, което се пее на английски в   на Ван Бюрен с участието на Конрад Сиуел. \"Турските музикални канали от доста време цензурират чуждестранни музикални клипове. Те непрекъснато премахват сцените със секси танци, за да не ги глоби RTÜK. Но за пръв път регулаторът глобява заради текстове на английски език в песен\", пише колумнистът. Той допълва, че \"както са я подкарали, каналите няма да намерят и една песен за излъчване, ако турските власти започнат да преглеждат и текстовете на английски\". От RTÜK не са посочили коя част от текстовете смятат за неподходяща за деца и младежи. Парчето с Риана започва с думите  , докато рефренът ва хита на Армин ван Бюрен е  .", "date": "2018.06.08", "title": "Видео: В Турция глобиха телевизии заради \"неприлична\" песен на Риана"}
{"url": "https://www.dnevnik.bg/v_pamet/2018/06/08/3197159_izvestniiat_amerikanski_gotvach_antuni_burdein_se_e/", "text": "Известният американски готвач, автор на шоу програми за храна, автор на книги и жури в няколко телевизионни готварски формата Антъни Бурдейн е починал на 61 г., съобщи Си Ен Ен. Медията посочва, че Бурдейн се е самоубил. Той е бил във Франция, работейки по нов епизод от неговото шоу, излъчвано по този канал. Неговият близък приятел Ерик Рипер, френският шеф готвач, е открил Бурдейн безжизнен в хотелската му стая тази сутрин. Бурдейн беше майстор в работата си - първо в кухнята, а после в медиите, съобщава телевизията. Отбелязва се, че със своите предавания и книги той е успял да накара хората да мислят по различен начин за храната, пътуването и самите себе си. В професионалния си път Бурдейн успява да получи всяка награда, давана в този сектор в САЩ. Някои го наричат истинска рок звезда в света на кулинарията, Елвис на лошите момчета готвачи и Джак Керуак в кухнята. През 1999 г. той пише статия за \"Ню Йоркър\" под заглавие \"Не яжте, преди да прочетете това\", която се превръща в една от най-продаваните книги година по-късно - \"Поверително от кухнята\" (Kitchen Confidential: Adventures in the Culinary Underbelly). Книгата е преведена и на български език. Първото предаване, което води, е Cook's Tour\" по Food Network, после прави Anthony Bourdain: No Reservations (в момента предаването се излъчва по \"24 китчън\" в България под името \"Без задръжки\" - бел. ред.)\" по Travel Channel. \"Без задръжки\" се превръща в хит и за него Бурдейн два пъти получава награда \"Еми\" и над десет номинации за нея. През 2013 г. Си Ен Ен решава да поеме риска и да го включи в праймтайма и не греши - предаването Parts Unknown става успешно. През май започна деветият сезон на шоуто. При получаването на наградата Peabody през 2013 г. Бурдейн описва подхода в работата си. \"Задаваме прости въпроси. Какво ви прави щастливи? Какво ядете? Какво искате да сготвите? И навсякъде по света, където ходим, задаваме тези въпроси и понякога получаваме зашеметяващи отговори\". Си Ен Ен припомня, че самоубийството на Бурдейн идва след това на модния дизайнер Кейт Спейд, която се обеси в апартамента си в Манхатън във вторник. За последните две десетилетия до края на 2016 г. самоубийствата в САЩ са се увеличили с 25%, сочат данни, цитирани от телевизията. В 25 от щатите ръстът е с над 30%.", "date": "2018.06.08", "title": "Известният американски готвач Антъни Бурдейн се е самоубил"}
{"url": "https://www.dnevnik.bg/bulgaria/2018/06/08/3197200_jena_dade_nad_400_hil_lv_na_telefonni_izmamnici_v/", "text": "Жена на 65 години от София даде на телефонни измамници над 400 хил. лв. и половин килограм злато. Измамата е била извършена между 2 и 6 юни, съобщи БНР. Схемата, по която е била излъгана възрастната жена, е съдействие на полицията за залавяне на хакери и измамници. Първия ден жената е оставила около 3000 лв. близо до кофа за смет на столичната улица \"Гогол\". На 3 юни, отново в същия район, тя е оставила 104 хил. лв., 30 хил. евро и долари. Два дни по-късно на ул. \"Цар Асен\" жената е оставила още 210 хил. лв. Полицията издирва извършителите. 75-годишна жена от Хасково също е била измамена по схемата \"съдействие на полицията\". Вчера по обяд на стационарния й телефон позвънил мъж, представил се за полицай. След като я заблудил, тя изтеглила от банка наличните си 5000 евро, взела такси до Димитровград и оставила в парк край болницата тези пари, 300 лева и всичките си златни накити.", "date": "2018.06.08", "title": "Жена даде над 400 хил. лв. на телефонни измамници в София"}
{"url": "https://www.dnevnik.bg/citat_na_deniia/2018/06/08/3197182_citat_na_denia_vse_poveche_se_ubejdavam_che_ima_metod/", "text": "Все повече се възхищавам от Доналд Тръмп. Все повече се убеждавам, че има метод в неговата лудост\". Това заяви британският външен министър Борис Джонсън в коментар за отношенията между президента на САЩ и ЕС. Според  първия британски дипломат  Доналд Тръмп използва твърди методи в отношенията си с Брюксел. \"Представете си Доналд Тръмп да направи Брекзит. Той би се заловил с това, действайки крайно твърдо\", отбеляза той.", "date": "2018.06.08", "title": "Цитат на деня: Все повече се убеждавам, че има метод в лудостта на Тръмп"}
{"url": "https://www.dnevnik.bg/sport/2018/06/08/3197148_visshata_liga_potvurdi_vuvejdaneto_na_zimna_pochivka/", "text": "Отборите от Висшата лига ще имат двуседмична зимна почивка от сезон 2019-20. Паузата ще бъде през февруари, като няма да има уикенди без мачове. Промените бяха потвърдени днес на среща на Висшата лига и Английската футболна асоциация (ФА). В първия уикенд ще се изиграят пет мача, а следващите пет срещи от кръга ще бъдат следващия уикенд. Така всеки един от двадесетте отбора в английския елит ще има поне 13 дни почивка между шампионатните си двубои. Осминафиналите на Купата на Англия, които по традиция се провеждат в третия уикенд на февруари, ще бъдат изместени за средата на седмицата. В този пети кръг преиграванията, които следват при равенство в първия мач, ще отпаднат и ще се играят продължения. Английската футболната асоциация обяви днешното решение за \"значим момент за английския футбол\", който \"ще бъде от голяма полза за клубните и националните отбори\". \"Не е тайна, че имаме много сгъстен календар и през последните години работим с всички замесени страни, за да намерим решение. Тъй като в бъдеще се насочваме към летни международни турнири, ние сме сигурни, че тази пауза ще бъде много ценна за нашите играчи\", каза изпълнителният директор на ФА Мартин Глен. Висшата лига традиционно върви без почивка, като около Коледа и Нова година програмата става много натоварена. Mиналия сезон шампионът \"Манчестър сити\" изигра седем мача от Висшата лига в рамките на декември и общо десет мача между 3 декември и 9 януари. Мениджърът на \"Сити\" Пеп Гуардиол определи, че празничната програма в Англия \"убива\" играчите му. За мнозина обаче това е най-вълнуващият и характерен период за Висшата лига. Сред тях е бившият мениджър на \"Арсенал\" Арсен Венгер, който каза, че ще плаче, ако тя бъде променена. По-рано днес профсъюзът на футболистите - ФИФПро, призова играчите да получават по-голяма почивка между мачовете. От организацията заявиха, че един футболист не трябва да играе повече от три срещи за две седмици. Междувременно бяха въведени няколко промени в третия значим турнир в Англия - Купата на лигата. От следващия сезон няма да има продължения при равенство в редовното време, а ще се пристъпва директно към дузпи. Те няма да са по системата АВВА, която беше тествана миналия сезон. Вече няма да има поставени отбори. Системата за видеопрегледи ще се използва на всеки един стадион на клубовете от Висшата лига, на който ще се играят мачове в турнира. ", "date": "2018.06.08", "title": "Висшата лига потвърди въвеждането на зимна пауза от 2019 г."}
{"url": "https://www.dnevnik.bg/kultura/2018/05/28/3182141_otkus_ot_smurtta_na_neron_na_lion_foihtvanger/", "text": "Лион Фойхтвангер (1884–1958) е роден в Мюнхен в семейство на еврейски фабрикант. Първоначално пише драми и театрална критика. Големият му литературен успех идва с романите \"Грозната херцогиня Маргарете Маулташ\" и \"Евреинът Зюс\". След като през 1933 г. на власт в Германия идва Хитлер, писателят поема пътя на изгнанието, а книгите му биват публично изгаряни на клада. През 1941 г. Фойхтвангер емигрира в Калифорния и живее там до смъртта си. Публикува романите \"Братя Лаутензак\" и \"Симон\", завършва и монументалната биографична трилогия за еврейския историк Йосиф Флавий. Сборникът \"Смъртта на Нерон\" го представя в необичайна светлина – като майстор на новелата и краткия разказ. ИСТОРИЯТА НА ФИЗИОЛОГА ДОКТОР Б. Физиологът доктор Б. се ползваше с голям авторитет сред своите колеги. Особено ценяха точността на изследванията му и неподкупността, с която отново и отново проверяваше резултатите от всеки експеримент, преди да ги приеме, колкото и съблазнителни да бяха те. Всеки друг с неговите способности би направил кариера, но той си остана да ръководи катедра в малък университет. Причината бе в прямия му характер. А може би той бе постоянно навъсен поради странната си външност, защото върху дребното му тяло стърчеше огромна брадата глава. Към колегите си се отнасяше хладно, дори с неприязън. Освен в разговори на професионални теми почти не си отваряше устата, а стореше ли го, показваше се строг в преценките си и категоричен в резките си съждения за обкръжаващия го свят. На всичкото отгоре вече немлад бе сключил брак с жена от простолюдието, прислужница в ресторанта, където имаше навика да хапне нещо набързо. Той не скриваше, че в компанията на тази жена се чувстваше по-добре, отколкото в средата на многоуважаваните люде от своето съсловие. Така той достигна своята петдесетгодишнина, прехвърли я, без да привлече вниманието на никого, и по всичко личеше, че ще преживее остатъка от дните си незабележимо и също тъй незабележимо ще иде в гроба. И изведнъж плъзна мълвата, че професор Б. е направил откритие, способно да повлияе върху живота на целия свят. Как бе възникнал този слух можеше трудно да се установи. Навярно професор Б. бе споменал на младия си сътрудник за апарата, над който работеше, може би само бе намекнал нещичко. Но един негов намек – това признаваха дори противниците му – обикновено струваше повече от високопарните изявления на мнозина други в докладите на академията или в някои публикации. Ако трябваше да се вярва на мълвата, професор Б. бе създал апарат, който позволяваше точно да се наблюдава мозъчната дейност у живия човек, така че в известен смисъл да се измери интелигентността на всекиго. Този апарат бяха нарекли интелектофотометър. Медицинските списания обсъждаха изобретението на доктор Б., към тях скоро се присъединиха всекидневниците. Мнозина ръководни личности в политиката, икономиката и науката прочетоха не без тревога за интелектофотометъра. Напротив, писателите, художниците и музикантите останаха напълно спокойни, защото модата от онова време изискваше от тях да притежават преди всичко онова тайнствено и мъгляво НЕЩО, което се наричаше \"творческо начало\" и което впрочем трудно се поддаваше на точно определение, но в никакъв случай нямаше нещо общо с интелигентността. Професор Б. упорито мълчеше. Може би тъкмо поради това мълчание разговорите около интелектофотометъра ставаха все по-шумни и по-разпалени. Докато накрая стигнаха и до ушите на диктатора на страната. Диктаторът повика при себе си физиолога доктор Б. А той смяташе диктатора за посвоему надарен, но невъзпитан момък, чиито способности наистина бяха пострадали от упражняването на властта – професорът споделяше възгледа на немския философ, че властта оглупява човека. Дребен, неофициален и брадат, той застана пред мъжа, чиято стоманена властна маска бе станала за страната символ на величието. Диктаторът бе свикнал в общуването си с хората да се държи вдървено и тържествено. Но сега веднага разбра, че по отношение на този смръщен дребосък това не е най-верният тон; и понеже имаше чувство за стил, показа се скромен и обикновен. Това не му се удаде напълно, но дребосъкът с удоволствие отбеляза неговото старание. – Говорят – диктаторът веднага пристъпи към въпроса, – че с помощта на вашия апарат можете точно да определяте и измервате интелигентността на човека. – Той изглеждаше масивен зад огромното писалище, но думите му излитаха леко от красиво очертаната уста. – Това вярно ли е? – попита той небрежно. Професор Б. отвърна също небрежно: – Вярно е. Отначало диктаторът, естествено, бе настроен скептично. Заключението на експертите, поставено пред него, макар и многословно, бе предпазливо – нито утвърждаващо, нито отричащо. А може би тъкмо небрежният неприветлив тон на професор Б. разсея съмненията му. – Тази способност – каза той учтиво – може да бъде от грамадно значение за процъфтяването на държавата и нацията. Професор Б. мълчеше, очевидно смяташе подобна забележка за твърде банална, та да отговори. Диктаторът почувства, че разговорът с този морски таралеж няма да е лесен. Най-просто бе да приказва направо. – Можете ли – попита той сухо – в понятни формули да анализирате интелигентността на някои хора, които ще ви пратя? – Мога – отвърна професорът. – Бих искал – продължи диктаторът, – за да се избегнат недоразумения, да ви кажа какво разбирам под интелигентност. – Кажете – рече професор Б. – Под интелигентност разбирам – започна диктаторът, като търсеше думите, и изведнъж доби вид на старателен ученик, – под интелигентност разбирам способността да се класифицират явленията по причина и следствие. – Напълно приемливо определение – одобри професор Б. Диктаторът се зарадва на похвалата. Двамата се разделиха доволни. От този миг обаче, където и да идеше професор Б., винаги наоколо се появяваха странни особи с бомбета, които забележимо се стараеха да останат незабележими и които дори децата поздравяваха с думите: \"Добър ден, господин таен агент\". Тези личности забавляваха професор Б. Освен неговата жена те бяха единствените хора, които можеха да кажат, че професор Б. се е отнасял към тях донякъде приветливо. Скоро в лабораторията на професора започнаха да пристигат и господата, които съгласно желанието на диктатора трябваше да бъдат подложени на неговия анализ. Процедурата бе краткотрайна и безболезнена, но въпреки това господата нерядко правеха кисели физиономии. В продължение на две седмици диктаторът изпрати седем господа. Професорът вършеше своята работа, записваше формулите и към тях добавяше кратко и ясно обяснение. Шест от анализите той изготви прецизно и вярно, а в седмия съзнателно обърна всичко наопаки. След един месец диктаторът повика професор Б. повторно. Този път приемът бе официален и блестеше от великолепие. Множество кинооператори старателно заснемаха всяка стъпка на професора, докато той, дребен и навъсен, се изкачваше по парадното стълбище на двореца помежду отдаващите му чест напети гвардейци на диктатора. След това двамата останаха насаме и вече никой не снимаше. Диктаторът се държеше сърдечно. Звучно, лукаво и шеговито той попита: – Защо поискахте да ме излъжете с анализ номер седем, професоре? – Той се засмя доволно и професор Б. също се засмя. Вестниците нашироко отразиха резултата от аудиенцията. Съобщиха, че диктаторът проявил най-жив личен интерес към изследванията на професор Б. Диктаторът бил взел решение да обяви за държавен монопол дейността на големия учен като извънредно полезна за нацията. На физиолога доктор Б. бе предоставен комфортен дом в столицата и чудесно обзаведена лаборатория. От Министерството на образованието му бе съобщено с най-ласкателни изрази, че дейността му е изключително важна за държавата, затова очакват от него да не напуска столицата, без да е уведомил за това министъра. Господата с бомбетата се увеличиха с още двама. Работата на професор Б. не бе уморителна. От време на време при него идваха лица, чиято интелигентност той трябваше да анализира по нареждане на диктатора. Как се използваха тези анализи, оставаше неизвестно за професора и за света. Когато диктаторът изпратеше някого за анализ, неговите приближени приемаха това като лоша шега, като елегантна форма на наказание. \"Ще те пратим при професор Б.\" – стана в страната любим израз, използваха го като шеговито, но понякога и като сериозно предупреждение. Измина една година и още една. Диктаторът трупаше все по-голям опит в използването на всички атрибути на властта. На планетата освен него имаше само още двама мъже, които притежаваха същото умение. Той разполагаше с добре организирана армия, с превъзходна полиция, всички важни административни и стопански постове в страната се заемаха от негови привърженици, чиято вярност бе изпитвана с години. И оглеждайки се какво е създал, той можеше да каже, че го е направил добре. Но въпреки това диктаторът спеше лошо, защото не всичко бе толкова добре, колкото го бе желал. Единствено привържениците му живееха охолно, ала не и страната, а първоначално бе желал всички да живеят охолно. Той посещаваше физиолога доктор Б. все по-често и в общуването си с него вече почти не се затрудняваше да се държи скромно и достъпно. Когато бяха наедно с професор Б., той много се смееше. Никой, който познаваше единствено стоманената маска на диктатора, не предполагаше как добре може да се смее той. И професор Б. се смееше заедно с него. Навярно се смееха и господата с бомбетата, които отнякъде подслушваха разговора. Веднъж към края на втората година, след като диктаторът бе вечерял у професора, подир кратко мълчание домакинът ненадейно рече с обичайния си рязък и насмешлив тон: – Кажете направо какво искате от мен. Вече две години го увъртате. Диктаторът смръщи чело и малко оставаше да надене пред учения стоманената маска, но навреме се овладя и продължи да се държи скромно и достъпно. На третата година, през една лятна вечер, когато жената на професора бе заминала за далечен курорт, диктаторът каза: – Защо пък да не направите анализ и на моята интелигентност? Професор Б. едва доловимо пребледня. – Налага ли се? – отвърна той. – Нима ви е неприятно? – попита диктаторът. – Не ми е приятно – отговори професор Б. Диктаторът го изгледа. Така сърдечно и откровено никога не бе говорил с професора. – Вие можете и да ме излъжете – рече той с ободряваща и доверчива усмивка. – Мисля – отвърна професорът и също се усмихна, така че големите му жълти зъби блеснаха сред брадата, – мисля, че няма смисъл да ви лъжа. Вие веднага ще ме уловите. И така, професор Б. направи анализа, който диктаторът желаеше. Това не отне много време, също и на диктатора процедурата не се стори дълга, но после, спомняйки си я, тя му се видя все пак продължителна, защото за това време той сякаш се подмлади, после състари, отново подмлади и пак състари. Професорът, извършвайки измерванията си, говореше само най-необходимото. Той пишеше своите формули на един лист. Тези формули бяха добре известни на диктатора, той знаеше, че общо са двайсет и три на брой и че се изписват с малки букви и цифри. Професорът записа последната си формула и подаде листа на диктатора. А той каза: \"Благодаря ви\", взе листа, сгъна го, без да го погледне, помоли за плик, сложи вътре листа, залепи плика, стисна ръката на професор Б. и си тръгна. След като диктаторът си отиде, професор Б. се почувства малко отпаднал, краката му неприятно тежаха и трепереха, но той не пожела да поседне и да си поеме дъх. Напротив, закрачи напред-назад из лабораторията, като галеше апаратите си с ръка, после обиколи цялата къща и градината. Обикновено, когато при него идваха хора, те му пречеха и той гледаше по-скоро да се отърве от тях. Днес намери, че къщата и градината са много големи и същевременно дяволски пусти. Опита се да говори по телефона с жена си, с асистентите си, но се оказа, че с никого не може да се свърже. Така и очакваше. Доволен щеше да е, ако можеше да размени няколко думи поне с един от странните господа с бомбета, но днес дори те липсваха. Накрая откри своя стар лабораторен слуга. Вече двайсет години той работеше при професор Б. и физиологът познаваше отлично кожата му, състава на кръвта му, състоянието на сърцето и на бъбреците му. Днес за първи път се поинтересува от неговите възгледи. Попита го какво мисли за бога и за отвъдния свят. Оказа се, че лабораторният слуга държи много на тях. – Аз съм човек, създаден да вярва – рече той. На професор Б. допаднаха тези думи, намери ги откровени и разумни. Сега той седеше на терасата, която водеше надолу към градината, а безпокойството му бе преминало. Може би щеше да е хубаво, ако още веднъж се поразходеше из улиците, но предположи, че тогава начаса ще се появят бомбетата, а сега вече не му се щеше да ги вижда, затова остана на мястото си. Мислеше за хората, които в последно време бяха около него, за жена си, за своите асистенти – доволен бе от всички. Бе напълно съгласен с тях. Дори с диктатора бе съгласен. Човекът постъпваше според своите нужди. Е, наистина малко прекалено бе желанието му да се види утвърден и от него, от физиолога доктор Б. Същата вечер, преди още да се завърне жена му, преди да поговори с асистентите си, професор Б. се разболя. Утринните вестници съобщиха, че заболяването е сериозно, обедните – че е много сериозно, а на другата заран, преди още да го зърне жена му, професор Б. почина. Диктаторът бе посетил през деня болния и бе наредил всекичасно да го осведомяват за състоянието му. Погребението на големия учен се извърши на държавни разноски с голяма пищност. Две седмици по-късно страната отпразнува десетата годишнина, откакто диктаторът бе дошъл на власт. Този ден бе изпълнен с блясък и слава, враговете на диктатора го мразеха с особено силна, добре обоснована омраза, защото вече им оставаха твърде малко надежди да постигнат целта си. А мнозина от тях го мразеха само защото вече не можеха да преминат към неговите последователи – той бе принуден да сгъсти редиците на привържениците си, понеже те бяха станали толкова много, че едва успяваше да се погрижи за всички. По-рано диктаторът обичаше такива дни на голяма тържественост, те му даваха опора и утвърждение. Сега изпитваше само леко нетърпение – те бяха станали просто политически средства и вече не услаждаха душата му. Най-приятни му бяха минутите в ранния следобед, когато разполагаше със себе си. Половината от това време използваше за гимнастически упражнения с треньора си, а после, след масажа, лежеше сам в малката хладна стая, в която имаше само едно канапе, писалище и кресло и където никой нямаше право да влиза, с изключение на един-единствен секретар. Диктаторът лежеше на канапето морен, приятно отпуснат, забравил за миг своята стоманена маска. До него глухо достигаха командите на офицерите, които строяваха своите подразделения на големия площад, за да положат пред него клетва за вярност. След двайсет и две минути той ще застане на балкона и ще произнесе реч, още не знаеше какво точно ще каже, но знаеше, че то ще бъде правилно и че целият свят, затаил дъх, ще слуша думите му по високоговорителите. Той се изправи. По хавлия отиде до писалището. Тук в чекмеджето бяха заключени разни сувенири – несериозни дреболии, запазени само за него. Няколко писма, сплескано от куршум униформено копче, стара фотография. Той обичаше тези реликви, драго му бе да се рови в тях, чувстваше се по-силен, когато физически усещаше връзката си с миналото. Извади ключ, отвори чекмеджето на писалището, там намери друг ключ, отвори с него второ чекмедже и от последната му преградка измъкна запечатан плик, сложен там едва преди четиринайсет дни. Той много добре знаеше какво има вътре и навярно бе отишъл до писалището само заради този плик. Няколко минути държа в ръка плика с формулите на покойния професор Б. След това взе ножа за отваряне на писма. Интересно бе да знае какво пише на листа. За ползата и за мъдростта съществуваха какви ли не теории. Покойният професор Б. знаеше нещичко по този въпрос. Но само го бе намекнал. Навярно покойният професор Б. можеше да бъде заставен да се изкаже малко по-изчерпателно. Диктаторът не бе глупак и професорът съвсем не го смяташе за бездарен. Историческата необходимост го бе натоварила с бремето на властта, а властта оглупява човека. Но ако не бе диктатор, може би щеше да стане велика личност. Отдолу долиташе шумът на тълпата. Налага се да нареди да го облекат, след четиринайсет минути трябва да произнесе своята реч. Сигурно няма да е от полза за речта му, ако узнае какво е написано на листа. Диктаторът остави ножа за отваряне на писма, без да го употреби. Накъса плика и неговото съдържание на малки парченца. После прекоси голямата зала за приеми и излезе на балкона. Произнесе своята реч. 1929", "date": "2018.06.08", "title": "Откъс от \"Смъртта на Нерон\" на Лион Фойхтвангер"}
{"url": "https://www.dnevnik.bg/bulgaria/2018/06/08/3197195_svetiiat_sinod_shte_otbeleji_1000-godishninata_na/", "text": "                        1000-годишнината от учредяването на Българската Охридска Архиепископия ще бъде отбелязано с тържествена литургия в неделя - 10 юни от 9.30 часа в храм-паметника \"Св. Александър Невски\", съобщи Светият синод. В средата на май Светият синод  не одобри покана от Македония  негови представители, включително патриарх Неофит, да участват в тържествата по повод 1000-годишнината от създаването на Охридската архиепископия, които се състояха в града на 27 май. Официалната позиция беше, че решението е било взето след \"проведени обстойни разисквания и гласуване\". Създадената през 1018 г. църковна структура е приемник на понижената по това време в ранг Българска патриаршия, чието седалище по това време е бил Охрид. В ново време - до средата на 20 в. тя е част от Сръбската православна църква, но обявява автокефалност през 1967 г. До днес обаче не е призната от нито една от православните църкви. В края на миналата година Македонската православна църква изрази готовност да признае Българската православна църква (БПЦ) за църква - майка и получи съгласието й, а БПЦ реши да проведе консултации по темата с другите православни църкви - гръцката, сръбската и руската, но не срещна подкрепа. ", "date": "2018.06.08", "title": "Светият синод ще отбележи 1000-годишнината на Охридската архиепископия в неделя"}
{"url": "https://www.dnevnik.bg/bulgaria/2018/06/08/3197212_poveche_ot_polovinata_bulgari_ne_planirat_liatna/", "text": "Повече от половината българи - 54%, не планират да почиват това лято. Малко по-малък процент - 44% казват, че планират, останалите 2% все още не знаят, показват данни от проучване на \"Галъп\". Средната продължителност на планираната почивка е 10 дни, а средната планирана сума е 1557 лв., колкото е средна брутна заплата в София. Българското Черноморие е най-достъпната дестинация - 55% от планиращите лятна отпуска ще я прекарат там. Към море в чужбина се насочват 36%, а малко над една четвърт ще отидат на планина в България. По повод споровете за преместваеми обекти  в курортите социолозите са питали за мнението на хората уместно ли е да се правят промени в законите, свързани с преместваемите обекти, преди началото на летния сезон. Мнозинството от 78% не приемат идеята за спешни промени в законите, всеки пети обаче я одобрява.", "date": "2018.06.08", "title": "Повече от половината българи не планират лятна почивка"}
{"url": "https://www.dnevnik.bg/sviat/2018/06/08/3197246_trump_pokani_rusiia_obratno_v_g-7_moskva_otvurna_che/", "text": "Американският президент Доналд Тръмп заяви в петък, че Русия би трябвало да участва в срещите на върха лидерите на т.нар. Голяма седморка на икономически най-развитите държави. Преди няколко дни Москва заяви, че този формат за нея е изчерпан. Също днес за завръщането на Владимир Путин в срещите на върха се обяви и назначеният буквално преди дни за италиански премиер Джузепе Конте. Почти неизвестният досега в политиката юрист е от лявата популистка партия \"Пет звезди\". Тръмп говори при отпътуването за участие в започващата днес в Канада тридневна годишна среща на лидерите на Г-7, за която и без това се очакваше, че ще е вероятно първата на толкова разминаващи се във възгледите си премиери и президенти в 47-годишната история на форума. Френският президент Еманюел Макрон дори заяви, че не е изключено останалите 6 държави да подпишат заключителен документ без американския президент. В събота Тръмп отпътува за Сингапур, за да се подготви там за срещата си със севернокорейския диктатор Ким Чен-ун. \"Не е важно как ще се нарича. По-рано ѝ казваха Г-8, сега Русия напусна. Защо се срещаме без Русия? Бих препоръчал да бъде върната Русия на масата за преговори\", каза той на ливадата пред Белия дом.", "date": "2018.06.08", "title": "Тръмп покани Русия обратно в Г-7, Москва отвърна, че не я интересува"}
{"url": "https://www.dnevnik.bg/zelen/2018/06/08/3197247_evropeiska_banka_za_vuzstanoviavane_i_razvitie/", "text": "План за действие за превръщане на София в зелен град ще бъде подготвян в рамките на една година и ще бъде готов през юни 2019 г. Проектът се финансира от Европейската банка за възстановяване и развитие (ЕБВР) и е част от рамкова инициатива \"Зелени градове\". Документът ще предложи интегриран подход за устойчиво екологично развитие, както и проекти за реализация през следващите 5 години, стана ясно на първата среща за началото на проекта.  Утвърдени консултанти в устойчивото градско развитие ARUP и консултантската фирма Pricewaterhouse Coopers (PwC) са ангажирани с изготвянето на плана. \"За София това е възможност да почерпим сериозен опит и нови идеи за развитие, които да направят града още по-зелен\", каза зам.-кметът по околна среда на Столичната община Йоана Христова. Столична община е първата в България, която се включва в инициативата \"Зелени градове\".  Инициативата е подпомогнала редица други градове по света в дефинирането на целите и средствата за екологичното им развитие. Столична община се присъедини към инициативата с решение на Столичния общински съвет от края на януари тази година. Проектът включва няколко стъпки: анализ на състоянието на околната среда в София и извеждане на няколко приоритетни области, за които има нужда от най-много дейности в посока екологизиране като намаляване на вредните емисии, по-добра енергийната ефективност, подобряване на достъпа до зелени пространства. Друг акцент ще бъде дефиниране на конкретни действия за справянето с предизвикателствата, които да гарантират, че планът може да се реализира на практика. За всяко от действията ще се дефинират и възможните източници на финансиране. ", "date": "2018.06.08", "title": "Европейската банка за възстановяване и развитие финансира план София да стане зелен град"}
{"url": "https://www.dnevnik.bg/sport/2018/06/08/3197250_tiim_sloji_krai_na_prikazkata_na_chekinato_i_shte/", "text": "Доминик Тийм сложи край на приказката на италианеца Марко Чекинато в тазгодишния \"Ролан Гарос\". 24-годишният австриец се наложи със 7:5, 7:6 (10), 6:1 за 2.17 часа и се класира за първия си финал в турнирите от Големия шлем. Тийм преодоля полуфиналите в Париж от третия опит, след като преди година беше спрян от десеткратния шампион Рафаел Надал, а през 2016 г. на пътя му застана бъдещия шампион Новак Джокович. Съперник на австриеца във финала ще е победителят от мача между Надал и Хуан Мартин дел Потро. Чекинато, който беше голямата сензация в турнира, отново показа страхотен тенис и беше напълно равностоен в първите два сета. Драматичната загуба на втория, в който имаше три възможности да изравни резултата, обаче го пречупи. Тийм започна много солидно мача, реализира ранен пробив и поведе с 3:1. Чекинато отговори подобаващо и показа вдъхновената игра, което го изведе до полуфиналите, за да навакса изоставането си и да изравни при 4:4. Тийм обаче бързо вдигна темпото, след като изпусна аванса си. Австриецът реализира пробив в 11-ия гейм, след което се възползва от възможността да приключи сета при свой сервис. Световният №8 имаше шанс да пробие още в първия гейм на втория сет, но Чекинато се измъкна. Италианецът оцеля и в петия гейм, след като допусна изоставане от 15:40. Така двамата стигнаха до тайбрек, който предложи страхотна драма. Сетът изглеждаше приключил, след като Тийм поведе с 6:3. Чекинато обаче отново демонстрира характер и спаси трите поредни сетбола. Италианецът на свой ред стигна до шанс да спечели втората част, но не се възползва. Последва пропуснат четвърти сетбол от Тийм, след което и Чекинато не се възползва при два възможности да изравни сетовете. При 11:10 австриецът се добра до пети сетбол и този път го реализира. Пропуснатите възможности се отразиха на играта на Чекинато и той не успя да се противопостави на Тийм в третия сет. Италианецът изостана с 0:5, преди да спре серията на съперника. При 5:1 австриецът сервираше за мача. Той изостана с 15:40 и даде два поредни шанса на Чекинато да върне единия пробив, но съумя да обърне гейма и да приключи двубоя. Въпреки загубата Чекинато остави страхотни впечатления с представянето си в \"Ролан Гарос\". Той нямаше нито една победа в турнирите от Големия шлем, когато пристигна в Париж. 25-годишният италианец ще напредне с цели 45 места в световната ранглиста и от понеделник ще е №27.", "date": "2018.06.08", "title": "Тийм сложи край на приказката на Чекинато и ще играе първи финал в Големия шлем"}
{"url": "https://www.dnevnik.bg/evropa/2018/06/08/3197273_shestima_migranti_zaginaha_v_katastrofa_v_severna/", "text": "Шестима души, сред които и три деца, загинаха, след като малък ван, превозващ мигранти, катастрофира на магистрала в Северна Гърция, предаде \"Асошиейтед прес\". Други четирима са сериозно ранени. Според полицията във вана са се возели 16 мъже, жени и деца, когато той се е отклонил от пътя и се е блъснал в скали близо до град Кавала. Трима от оцелелите са приети в болница със сериозни наранявания, един е бил опериран заради счупвания, а останалите шестима са по-леко ранени. Шофьорът, който е член на група за контрабанда на мигранти, също е сред загиналите. Според властите мигрантите са сирийски и иракски граждани. Полицията заяви, че причината за катастрофата не е ясна и ванът не е бил преследван от полицейски коли в момента на инцидента. Той е идвал от североизточния регион Еврос на границата с Турция. Подобни инциденти са чести, защото контрабандистите се опитват да транспортират търсещите убежище в претъпкани превозни средства възможно най-бързо до Солун, понякога докато са преследвани от полиция.", "date": "2018.06.08", "title": "Шестима мигранти загинаха в катастрофа в Северна Гърция"}
{"url": "https://www.dnevnik.bg/bulgaria/2018/06/08/3197071_bojidar_dimitrov_zapazi_v_suda_imeto_kan_kubrat_za/", "text": "Проф. Божидар Димитров, който през март основа надпартийно движение за възход и величие на България \"Кан Кубрат\", в четвъртък е запазил в съда името \"Кан Кубрат\", съобщиха от Софийски градски съд. Това става след като на 25 май СГС е потвърдил отказа на Агенцията по вписванията да регистрира движението на професора, бивш директор на Националния исторически музей. Мотивите на съда се припокриват тези на Агенцията по вписванията, която първа отказа регистрацията на 30 април: че поставените цели в програмата на движението - за установяване на президентска република вместо парламентарна, означава промяна на формата на управление, а такава цел може да се поставя от политическа партия, не и от надпартийно движение. \"Дневник\" не успя да се свърже с Божидар Димитров да го попита дали ще обжалва пред по-горния съд отказа на СГС да регистрира движението. Но запазването на името \"Кан Кубрат\" означава, че той най-вероятно щех се съобрази с решението на съда и ще преформатира своята формация в политическа партия. Още след първия отказ - на Агенцията по вписванията, Божидар Димитров коментира, цитиран от агенция \"Фокус\": \"Съзнателно ни тласкат, дявол да го вземе, към нещо, което се нарича политическа партия, избори и т.н. Ние не желаехме това, но очевидно ще пожелаем, дори и за да разберем дали българският народ иска да го управлява неговият истински елит – българските професори\". Тезата на Божидар Димитров е, че непартийни правителства от специалисти в различни области, формирани от президента подобно на съставяните от цар Борис III в периода 1935 - 1943 г. професорски кабинети, ще доведат до скок в развитието на България. Но за целта трябва първо да се трансформира държавата в президентска република. \"А това плаши част от сегашния елит, който знае, че няма да има място в това, което сме предвидили, а именно съставени от президента \"професорски правителства\", смята Димитров. ", "date": "2018.06.08", "title": "Божидар Димитров запази в съда името \"Кан Кубрат\" за своята формация"}
{"url": "https://www.dnevnik.bg/bulgaria/2018/06/08/3197282_obshto_14_dushi_sa_nakazani_zaradi_biagstvoto_na/", "text": "Два месеца след  бягството на Владимир Пелов и Радослав Колев о т софийския затвор правосъдното министерство обяви, че е наказало 14 служители на затвора. Всички те са порицани, уточни ресорният зам.-министър Николай Проданов, който посети Бойчиновци, съобщава \"Нова телевизия\". Всички 14 служители са признали вината си. Именно заради това не се е стигнало до уволнения, а само до порицание. Преди три дни  Владимир Пелов беше убит при престрелка в Ботевград.  Той е бил застрелян с 4 куршума от криминално проявения Марио Панчев-Големия. Полицията все още издирва Колев, като към момента няма информация къде се намира той.", "date": "2018.06.08", "title": "Общо 14 души са наказани заради бягството на двамата затворници в София"}
{"url": "https://www.dnevnik.bg/evropa/2018/06/08/3197277_evrodeputat_predlaga_vuvejdane_termin_za_kachestvo/", "text": "Евродепутатът Момчил Неков (БСП; Група на Прогресивния алианс на социалистите и демократите) предлага и в България да се въведе терминът за качество \"планински продукт\", какъвто вече има в четири държави от ЕС. Това бе посочено на проведения днес в Смолян Регионален дискусионен форум \"Целенасочена подкрепа за планинските региони - възможности и проблеми\", организиран от Бюрото на Европейския парламент в България. В дискусията участваха членовете на европарламента Владимир Уручев (ГЕРБ; Европейска народна партия) и Момчил Неков. На форума бяха обсъдени възможностите за насърчаване развитието на планинските райони и намаляване на последиците от демографската криза в тези обезлюдяващи области. Момчил Неков заяви, че е внесъл свой проект за наредба, с която да се въведе терминът за качество \"планински продукт\". Той се надява наредбата, по която вече има сформирана работна група, да стане факт до края на годината. Според евродепутата национално социологическо проучване е показало, че 94 процента от българите смятат, че продуктите от планинските райони са по-вкусни, а 89 на сто вярват, че те са и по-здравословни. В проектонаредбата е предложен вариант за графично лого, с което ще бъдат обозначавани продуктите на производители от планинските райони, спазващи определени изисквания. Предвижда се да бъде създаден регистър на планинските производители. При установяване на нарушение на условията от даден производител той ще бъде блокиран от регистъра за срок от пет години, през които няма да може да продава стоката си с това лого. Този незадължителен термин за качество е въведен вече в Италия, Австрия, Франция и Румъния, посочи Неков. По думите му целта е да се използва западноевропейският модел и селскостопанските стоки от планинските региони да бъдат извадени на преден план, особено в период, в който все повече се търсят автентични продукти. /БТА", "date": "2018.06.08", "title": "Евродепутат предлага въвеждане термин за качество \"планински продукт\" и в България"}
{"url": "https://www.dnevnik.bg/sviat/2018/06/08/3197137_trump_e_sam_sreshtu_vsichki_predi_sreshtata_na_g-7_v/", "text": "Лидерите на богатите страни от Групата на седемте от вчера пристигат вече в Канада за годишна среща на върха, която се очертава като извънредно напрегната заради митата, наложени неотдавна на съюзниците от Доналд Тръмп, останал глух за протестите. След месеци безплодни двустранни срещи американският президент ще се изправи днес и утре в Ла Малбе (Квебек) срещу ръководителите на Канада и на три европейски страни (Франция, Германия и Великобритания), както и на Япония - приятелски страни, които се опасяват политиката \"Америка преди всичко\" да не се отрази зле на световния растеж. Столиците се готвеха за тази среща, сякаш за мач с шестима играчи срещу един. След едностранното оттегляне на Вашингтон от споразумението за иранската ядрена програма покачването на митата се възприема направо като отхвърляне на основополагащия принцип на Г-7 като гарант на международния ред. \"За нас митата са незаконни, което затруднява разработването на общ документ\", отбеляза ядно през седмицата високопоставен европейски представител. Германската канцлерка Ангела Меркел заговори за \"разногласия\". На среща с  Еманюел Макрон , пристигнал в Канада отрано - още в сряда, домакинът на срещата Джъстин Трюдо не склони да смекчи изразните средства: държеше в общата декларация да се говори за \"силен, отговорен и прозрачен мултилатерализъм\" - формулировка, която Вашингтон едва ли би приел. Конфликтът по повод митата толкова се изостри, че срещата на върха може и да не приключи с обща заключителна декларация, надхвърляща рамките на консенсуса за замърсяването на океаните или равенството между мъже и жени. \"Дори съпротивата на САЩ да стигне много далеч, не бива да жертваме своите принципи, своите интереси заради някакво привидно единство\", заяви Елисейският дворец. Значи няма как да не се спомене Парижкото споразумение или да бъде обвинен Иран, че не спазва ядрения документ. Що се отнася до търговията, Франция настоява и да се посочи, \"че търговията между държавите от Г-7 трябва да бъде отворена, свободна и справедлива\". След продължителна съвместна вечеря на френския и канадския лидер Елисейският дворец отбеляза, че двамата са се разбрали \"да заявят, че ако няма друг вариант, те без колебание ще изолират Съединените щати\". \"Семейна свада\" Доналд Тръмп обаче изобщо не понечи да уталожи нещата, много радостен, че е стигнал докрай в своята неопротекционистка политика след колебанията през първата си година на поста. Той е убеден, че като първа икономика в света САЩ имат надмощие над своите партньори и ще им наложи да внасят повече американски стоки. Нищо че за момента Канада и ЕС оказват съпротива и отвръщат с насрещни мита. \"Може би липсва съгласие за едно-друго, предпочитам да го нарека семейна свада\", казва Лари Къдлоу, икономическият съветник на президента, и уверява, че шефът му изисква само \"реципрочност\". Според официалната теза на властите в САЩ Доналд Тръмп е спасителят, а не гробарят на международния ред, нарушаван от шмекерите в играта начело с Китай. Сред използвачите обаче са наредени още Германия с автомобилите и Канада със своята стомана - за тяхно най-голямо учудване... Стигна се дотам, че насрочената за 12 юни в Сингапур среща на американския лидер с диктатора Ким Чен-ун парадоксално се очертава като по-топла, отколкото с неговите \"приятели\" от Г-7. Двустранният подход преди всичко Не за пръв път виждаме разногласия в тази група, чиято първа среща бе организирана от Валери Жискар д'Естен в Рамбуйе през 1975 г. През 2014 г. Русия, управлявана от Владимир Путин, бе изключена от Г-8, която бе приета за неин член през 1998 г. Този път обаче САЩ търсят отговор вън от рамките на мултилатералната система, изгубили вече доверие в Световната търговска организация и други институции. Стремежът е също да бъде заобиколен ЕС, първият в света икономически блок, единен засега. \"Тръмп ще дърпа всички конци, за да оплете и прекърши останалите шест страни, да ги насочи, накъдето пожелае - сиреч към двустранни преговори - коментира Лоранс Нардон от Френския институт за международни отношения. - Засега и шестте още се държат, но Тръмп не е приключил с тях.\" Двойката Трюдо-Макрон си запази възможността да представи своя общ фронт на пресконференция в четвъртък сутринта, ден преди да започне петъчната среща на върха. Авторът на \"Изкуството на сделката\" (Тръмп, б. р.) обаче е доказал за над 500 дни на висшия пост, че не се трогва лесно. \"Президентът има навика да посреща критиките с контраатаки\", напомня Уилям Алън Рейнсч от вашингтонския мозъчен център Си Ес Ай Ес./БТА", "date": "2018.06.08", "title": "Тръмп е сам срещу всички преди срещата на Г-7 в Канада"}
{"url": "https://www.dnevnik.bg/bulgaria/2018/06/08/3197283_prouchvane_zakonut_v_bulgariia_diskriminira/", "text": "За първи път днес беше представено проучване на действащото българско законодателство по отношение на брачните двойки и двойките от различен пол, живеещи във фактическо съжителство, в сравнение с правата на двойките от еднакъв пол. Дискусията по този повод бе организирана от фондацията \"Фридрих Науман\" в партньорство с Организационния комитет на \"София прайд 2018 г.\" и се състоя ден преди прайда във Френския институт в София. Дефиницията на брака в конституцията в никакъв случай не засяга еднополовите двойки, каза адвокат Христо Копаранов от адвокатската кантора \"Попов, Арнаудов и партньори\", направила проучването. Тези двойки не могат да се възползват от съществени права, които встъпилите в брак имат. Сред тях са получаване на наследство, наследствена пенсия, данъчни намаления, осиновяване, получаване на жителство и/или гражданство, вземане на решение за трансплантиране на органи и други. Адвокат Копаранов даде следния пример: При заболяване на един брачен партньор другият може да си вземе отпуск няколко дни – това по никакъв начин не засяга еднополовите двойки, законът казва те да се оправят, както могат Адв. Копаранов поясни следното: Като се иска признаване на еднополовите връзки, се изисква както признаване на правата, така и признаване на последващите от това последици и ограничения  Като примерни последици и ограничения Копаранов посочи това, че съпруг или съпруга могат да представляват своя партньор в съда при определени обстоятелства, докато живеещите извън брак не могат. Съпрузи също така често не могат да заемат някои високопоставени длъжности и в някои случаи са длъжни да декларират имуществото на брачния партньор, а еднополовите двойки биха могли да злоупотребяват неограничавано.  Д-р Христо Христев каза, че има сериозни пречки пред упражняването на свободно движение на хората. Христев поясни, че когато лицата в еднополова връзка влязат в семейна връзка в друга страна и се върнат в България, те се намират в положение на дискриминация спрямо другите граждани на България. Това положение в правото на ЕС не се смята за приемливо и нормално, каза още Христев и допълни: България, Румъния, Словакия, Полша и Латвия са единствените страни, които по никакъв начин не засягат съвместното съжителство между лица от един и същ пол.", "date": "2018.06.08", "title": "Проучване: Законът в България дискриминира еднополовите двойки"}
{"url": "https://www.dnevnik.bg/photos/2018/06/08/3197322_snimka_na_denia_papata_poluchi_ekip_na_kosmonavt/", "text": "Папа Франциск получи като подарък екип на космонавт с герба на Светия престол, табелка с рожденото му име Хорхе Берголио, националното знаме на родната му Аржентина и - по изключение - версия на бялата папска пелерина \"моцета\".", "date": "2018.06.08", "title": "Снимка на деня: Папата получи екип на космонавт"}
{"url": "https://www.dnevnik.bg/zelen/2018/06/08/3197321_proekt_za_reciklirane_na_stari_teniski_v_prejda_vze/", "text": "Намаляване на текстилните отпадъци в България и повишаване на информираността сред населението за последиците от текстилната индустрия. Тези цели си поставя Мария Юрукова, когато се захваща с проекта си \"Плети с тениска\". Събира стари тениски, които преработва и рециклира в прежда. С преждата изработва интериорни аксесоари за дома и офиса като пуфове, възглавници и прочие. Тази седмица Мария стана големият победител и взе първа награда с проекта си на четвъртото издание на инициативата \" Иновация в действие 2017/2018 \".  Като награда Мария Юрукова ще участва в лятна програма на Solvay Brussels School of Economics and Management в Брюксел през 2018 г. Тя беше връчена лично от Н. Пр. Франсоа Бонтан, посланик на Кралство Белгия в България.  Второ място и Магистратура по иновации, предприемачество и финанси, съвместен продукт на Висшето училище по застраховане и финанси (ВУЗФ) и The Business Institute, спечели Неделина Паянева с проект \"Настолна игра с български фолклорни мотиви\". Това е игра с мотиви от българските митове, традиции и фолклор. Различни елементи от играта имат образователен характер и ще са не само забавни, но и обучителни.  Този път журито присъди две трети награди. Първата отиде за Стефан Григоров, с проект \"Мотивация и обучение на човешките ресурси чрез VR технологии\". Проектът на Стефан е насочен към подготовка на новопостъпили служители в дадена компания. Благодарение на измислената от него технология те ще се обучават в неформална обстановка посредством виртуална реалност. Втората трета награда отива при екипа на Любомира Костова, Калоян Николов, Иван Стоянов и проекта им \"3D culture\". Това е проект за интерактивен мобилен музей, в който изложбите се представят посредством миксирана и виртуална реалност. Спечелилите трето място ще могат да завършат курс по иновационен мениджмънт, организиран от The Business Institute. ", "date": "2018.06.08", "title": "Проект за рециклиране на стари тениски в прежда взе голямата награда на \"Иновация в действие\""}
{"url": "https://www.dnevnik.bg/sviat/2018/06/08/3197102_koi_shte_plati_smetkata_na_kim_chen-un_v_singapur/", "text": "Разходите за участието на Северна Корея в историческата среща на върха със САЩ вероятно ще бъдат покрити от Сингапур или Южна Корея, съобщи \"Франс прес\". Като домакин Сингапур поема сметката за организирането на тези исторически преговори между севернокорейския лидер Ким Чен-ун и американския президент Доналд Тръмп в луксозен хотел на остров Сентоса. Двамата политици навярно ще отседнат в хотели от доста висок клас и е много вероятно Северна Корея, срещу която има много наложени санкции, да не плати и стотинка. \"Пхенян е свикнал други да плащат за всичките дипломатически ангажименти на изолирания режим\", обясни за АФП Сон Йон-и от школата по право и дипломация \"Флечър\" към американския университет \"Тафтс\". Миналия уикенд сингапурският министър на отбраната Нге Ън Хън заяви, че страната му е готова да поеме част от севернокорейските разходи, за да допринесе за историческата среща. Сметката вероятно ще излезе солена, понеже севернокорейската делегация няма да се настани къде да е, отбелязва АФП. Петзвездният хотел \"Фулъртън\" например, чиято внушителна сграда в колониален стил е разположена на морския бряг, предлага за 6000 долара на нощ президентския си апартамент, който може да допадне на Ким, чийто вкус към лукса не е тайна за никого. Младият лидер може да отседне и за 6700 долара в президентския апартамент на \"Сейнт Реджис\", известен с частната си колекция от над 70 произведения на изкуството, включително с творби на Пикасо и Миро. По-интересният въпрос е как той и антуражът му ще стигнат до Сингапур. Според авиационни експерти неговият самолет Ил-62 няма техническата възможност да долети до Сингапур. Затова може да се наложи да го закара някой друг или да наеме самолет. Ако иска да не остане по-назад от \"Еър форс уан\" на американския президент и наеме \"Боинг 747-200\", това ще му струва по над 17 000 долара на час. Говорител на Мун Дже-ин каза, че южнокорейският президент няма намерение да посяга към чековата книжка за севернокорейците. Въпреки това всички погледи са насочени към Сеул, който отпусна 2.7 милиона долара да приеме внушителната делегация на Северна Корея на Зимните олимпийски игри в Пьончан, изиграли централна роля в сегашното разведряване на полуострова. /БТА", "date": "2018.06.08", "title": "Кой ще плати сметката на Ким Чен-ун в Сингапур"}
{"url": "https://www.dnevnik.bg/video/2018/06/08/3197108_video_rusiia_razpoloji_naduvaemi_zenitni_kompleksi/", "text": "Като част от провежданите от 5 юни насам военни учения в Южна Русия и на анексирания полуостров Крим руската армия разположи надуваеми имитации на зенитните ракетни системи С-400 \"Триумф\". Репортаж за това как изглежда надуваемият комплекс бе излъчен по свързаният с министерството на отбраната телевизионен канал \"Звезда\". Освен това на Крим са били тествани и надуваеми версии на ракетно-оръдейните зенитни системи \"Панцир-С1\". Отработената маневра представлявала стрелба с реални комплекси и бързото им преместване, като на тяхно място се надуват имитациите, за да създадат впечатление, че системите все още са там в разгърнат вид. Ученията, според съобщението на пресслужбата на Южния военен окръг, са били за отблъскване ракетен удар на условен противник в Черно море. Като част от защитните действия изтребители Су-30СМ, бомбардировачи Су-34 и брегови ракетни комплекси \"Бал\" и \"Бастион\" са атакували \"вражески кораби\". В маневрите, които приключват днес, участват около 6000 военни, почти 100 хеликоптера и самолета.", "date": "2018.06.08", "title": "Видео: Русия разположи надуваеми зенитни комплекси С-400 в Крим"}
{"url": "https://www.dnevnik.bg/bulgaria/2018/06/08/3197335_kalfin_obvini_poslanika_na_bulgariia_v_es_che_sabotira/", "text": "Интригата с кандидатурата на Ирина Бокова за ООН ще се повтори, само че този път – с  Ивайло Калфин и надпреварата за шеф  на Европейската служба за борба с измамите – ОЛАФ. За това предупреди самият Калфин в интервю за в. \"24 часа\". В него той твърди, че българският постоянен представител към ЕС  Димитър Цанчев  е саботирал кандидатурата му. От постоянното представителство на България в Брюксел отказаха да коментират пред \"Дневник\" думите на Калфин. Калфин и финландецът Виле Итала са на последния етап на подбора за заместник на досегашния шеф на ОЛАФ Джовани Кеслер. Крайното решение се взема от Европейската комисия, но Европейският парламент и Съветът на ЕС също изказват решаващи мнения. \"По най-неочакван начин при мен проблемът дойде от Съвета, където българският постоянен представител се дистанцира демонстративно от кандидатурата с обяснението, че България е председател на Съвета на ЕС и затова той не може да взема страна\", казва Калфин. \"А преди 7 г. при аналогичен случай - белгийско председателство и белгийска кандидатура, посланикът е много активен. Сега Димитър Цанчев направи това, което представителят ни в ООН Стефан Тафров направи при  кандидатурата на Бокова \". \"Имах подкрепа от Бойко Борисов, заявена много ясно, но посланикът после показа на всички, че държавата не може да се ангажира с този кандидат. Дали го направи на собствена глава, не знам\", уточнява още той. На въпрос дали е говорил с премиера по повода, Калфин казва: \"Информирах го три пъти поне, че не върви, така че знаеше, че има проблем.\" Калфин беше вицепремиер и министър на външните работи в правителството на Сергей Станишев, както и вицепремиер и министър на труда и социалната политика във втория кабинет на Бойко Борисов. Като бивш член на т.нар. група \"Монти\", която изготви доклад за възможните реформи в приходната част на европейския бюджет,  от април 2017 г. Калфин е специален съветник на европейския комисар по бюджета Гюнтер Йотингер . През 2016 г., след пет неформални гласувания за нов генерален секретар на ООН, в които кандидат на България бе Ирина Бокова, правителството смени позицията си и издигна кандидатурата на Кристалина Георгиева. Бокова не се оттегли, а генерален секретар на ООН стана португалецът Антониу Гутериш.", "date": "2018.06.08", "title": "Калфин обвини посланика на България в ЕС, че саботира кандидатурата му за ОЛАФ"}
{"url": "https://www.dnevnik.bg/ot_vas/novini_ot_vas/2018/06/08/3196830_za_prozrachnostta_i_neprozrachnostta_v_sofiia/", "text": "Кой се грижи за прозрачността в София и колко ни струва мърлявщината? На снимката: Една отдавна немита спирка срещу НАТФИЗ", "date": "2018.06.08", "title": "За прозрачността и непрозрачността в София"}
{"url": "https://www.dnevnik.bg/sviat/2018/06/08/3197299_kitai_shte_e_susobstvenik_na_goliamo_pristanishte_v/", "text": "Китай ще е съсобственик на морското пристанище в град Задар и се интересува от най-голямото търговско пристанище в страната - това на Риека, обяви правителствен служител от Загреб, цитиран от \"Болкан инсайт\". Томислав Михотич, заместник-министър на пристанищата, транспорта и инфраструктурата, каза, че \"пристанище Задар ще подпише договор за съсобственост с китайските партньори тези дни.\" Михотич обясни още, че \"за Китай това е логистична точка, от която може да осъществява търговията - не само до хърватския пазар, а и до европейския\", допълва изданието. Съобщението бе направено след конференция на министри от Китай и Централна и Източна Европа в град Нинбо. Михотич не обяснява за коя китайска компания или фонд става дума. Според Михотич Хърватия вече е представила и план за търга на терминал от пристанището на Риека и \"със сигурност китайски компании ще се интересуват\".", "date": "2018.06.08", "title": "Китай ще е съсобственик на голямо пристанище в Хърватия"}
{"url": "https://www.dnevnik.bg/sport/2018/06/08/3197339_ludogorec_privleche_antoni_zdravkov_v_trenyorskiia/", "text": "Футболният шампион \"Лудогоец\" взе Антони Здравков в треньорския си щаб. Той ще бъде помощник на  главния мениджър Пауло Аутуори . Двамата ще работят заедно отново, след като през 1991 г. бразилецът беше треньор на Здравков в португалския \"Маритимо\". През последните три години и половина Антони Здравков е селекционер на младежкия национален отбор. Преди това той беше начело на \"Чавдар\" (Бяла Слатина), \"Калиакра\", \"Ботев\" (Враца) и \"Левски\". Здравков ще се присъедини към \"Лудогорец\" до дни в лагера в Смолян, който ще продължи до 15 юни.", "date": "2018.06.08", "title": "\"Лудогорец\" привлече Антони Здравков в треньорския щаб"}
{"url": "https://www.dnevnik.bg/evropa/2018/06/08/3196972_italiia_tursi_500_hil_migranti_za_da_gi_izgoni/", "text": "Броят на пристигналите в Италия бежанци и кандидати за убежище е намалял със 75 процента в сравнение с миналата година. От началото на годината в Италия са пристигнали само 13 хил. души по море главно от Либия. Споразумението с Либия и засиленият граничен контрол оказват така очакваното от ЕС и Италия сплашващо въздействие. С други думи - обратът настъпи още преди да бъде съставено новото правителство в Рим. Популистите в него обаче се държат така, сякаш има някаква нова \"инвазия\", както се изразява  вътрешният министър Матео Салвини . Само дето това изобщо не отговаря на истината. Вярно е, че през последните пет години в Италия са пристигнали 700 хил. бежанци и мигранти, търсещи убежище. Повече от съмнително е обаче твърдението на новото правителство, че 500 хил. от тях все още живеят нелегално между Алпите и Сицилия. Много от тези хора междувременно са получили убежище, но са се отправили към Северна Европа – например към Германия, Франция или някоя друга страна от ЕС. Така че раздуваният от популистите \"проблем\" всъщност е далеч по-малък. Въпреки това Матео Салвини не спира да повтаря, че Италия не е бежанският лагер на Европа. Италианските хуманитарни организации, помагащи на бежанците, предполагат, че броят на пристигащите в Италия мигранти ще намалява още и че популистите ще си припишат това като лична заслуга, макар че в действителност жънат плодовете на досегашната миграционна политика на ЕС. От вече три години насам вътрешните министри от ЕС залагат на засилени мерки за контрол по турско-гръцката граница и по морския маршрут през Средиземно море към Италия. Гръмки слова Дяснопопулисткият министър на вътрешните работи Салвини гръмогласно обяви, че \"нелегалните\" вече трябвало да си стягат багажа. Това изказване обаче едва ли ще предизвика някакъв конкретен ефект в Италия. Засиленото репатриране на мигранти без право на убежище беше цел, преследвана и от предишното правителство. През миналата година италианските власти са репатрирали 6500 души. Сега Матео Салвини иска да изгони словом и цифром 500 хил. души. Първо обаче трябва да ги открие, после да изгради огромни лагери, в които да ги настани, а след това и да потърси страни, готови да приемат мигрантите. И не на последно място ще трябва да отпусне 2.3 милиарда евро само за транспорта и съпровождането на хората. Затова помощните организации смятат, че новото правителство ще осъществи няколко символични акции за репатриране, колкото дясноекстремистката \"Лига\" да може да твърди, че изпълнява обещанията си. Но онова, което действително се променя в Италия, е социалният климат. Създаването на настроения срещу бежанците вече не стряска обществото както преди. При това същите тези мигранти биват експлоатирани в Италия като евтина работна ръка. Правозащитниците смятат, че тормозът и насилието срещу бежанците също ще нараснат. Преди четири дни в Южна Италия беше застрелян един мигрант от Африка, други двама бяха ранени. От кого остана неясно. Подобен случай беше регистриран и в началото на годината. Разногласията Вътрешните министри от ЕС са единодушни по това, че Италия и Гърция носят отговорност за мигрантите, които стъпват на тяхна земя, но признават и това, че двете държави носят прекалено голямо финансово бреме. Предвиденото преразпределяне на бежанците от Италия и Гърция към останалите европейски страни обаче се провали. Открито ксенофобските правителства на Унгария и Полша блокират опита да бъде създадена обвързваща система за преразпределяне на бежанците в бъдеще. Също и Австрия,  където десните популисти  участват в правителството, пое подобно твърд курс. Десните популисти в Италия обаче искат да прокарат тъкмо обратното, за да се отърват от част от мигрантите. Те искат да се откажат от принципа, залегнал в Дъблинското споразумение за първоприемните страни. Вътрешният министър Салвини настоява за въвеждането на постоянно действаща система, чрез която да се пренасочват всички бежанци и мигранти и към други страни в ЕС. Ще бъде доста трудно да се съвместят тези два диаметрално противоположни подхода. С правителство като италианското създаването на общоевропейска система за даване на убежище ще стане още по-трудно, ако не и невъзможно.", "date": "2018.06.08", "title": "Италия търси 500 хил. мигранти, за да ги изгони"}
{"url": "https://www.dnevnik.bg/sport/2018/06/08/3197343_nadal_dade_samo_sedem_geima_na_del_potro_po_putia_kum/", "text": "Световният №1 Рафаел Надал постигна безапелационна победа срещу Хуан Мартин дел Потро и се класира за 11-ия си финал в \"Ролан Гарос\". Десеткратният шампион в Париж даде само седем гейма на аржентинеца и имаше нужда от 2.14 часа за успеха с 6:4, 6:1, 6:2. В опит да спечели 11-ата си титла от \"Ролан Гарос\" и общо 17-а от Големия шлем Надал ще се изправи срещу Доминик Тийм. Австриецът стигна до първия си голям финал след победа в три сета срещу сензацията на турнира Марко Чекинато. Надал и Дел Потро изиграха много оспорван първи сет, който продължи един час. Аржентинецът имаше доста шансове в него, но испанецът показа безупречна игра в ключовите моменти. Дел Потро имаше цели шест точки за пробив в първата част. При 4:4 аржентинецът поведе с 40:15 при сервис на Надал. Той обаче беше прекалено пасивен, стоеше далеч от основната линия и позволи на испанеца да спаси и двата \"скрити\" сетбола. Лидерът в световната ранглиста измъкна подаването си, след което се възползва при една от двете си възможности за пробив и сложи край на сета. Спечелването на първата част се оказа повратен момент в мача. Надал пое пълен контрол върху играта, а Дел Потро не успяваше да следва темпото на испанеца, за да го притисне. След като допусна само девет непредизвикани грешки в първия сет срещу осем за Надал, във втория и третия аржентинецът направи 23, а испанецът - едва 11. Дел Потро получи само един шанс в подаванията на световния №1 в тези два сета. Испанецът имаше седем и реализира четири - два във втория и два в третия. Надал записа десета победа в 15-ия си мач с Дел Потро. Това беше втората им среща на червени кортове, като първата отново беше в Париж - през 2007 г., когато испанецът се наложи с 7:6, 6:3, 6:2. Финалът на турнира е в неделя. Десеткраният шампион в Париж има шест победи и три загуби срещу Тийм. Австриецът обаче се превърна в най-голямата заплаха за испанеца през последните три години. Двамата изиграха два мача през 2018 г. и размениха по една победа. Надал спечели с 6:0, 6:2 в четвъртфиналите в Монте Карло. Австриецът спечели със 7:6, 6:3 в четвъртфиналите в Мадрид, за да сложи край на историческата серия на испанеца от 50 поредни спечелени сета на червени кортове. Преди година двамата отново се срещнаха в Париж. Това се случи в полуфиналите, когато световният №1 спечели с 6:3, 6:4, 6:0. Надал ще преследва 79-а титла в 115-ия си финал в турнирите на АТП. Тийм ще играе 17-и финал в търсене на 11-а титла. Дел Потро си тръгва от Париж с изравнено най-добро постижение. Той достигна до финалната четворка девет години след първия си полуфинал на червените кортове във френската столица. В понеделник той ще се изкачи до четвъртото място в света, с което ще изравни най-доброто си класиране.", "date": "2018.06.08", "title": "Надал даде само седем гейма на Дел Потро по пътя към 11-ия си финал в Париж"}
{"url": "https://www.dnevnik.bg/bulgaria/2018/06/08/3197337_bulgariia_podkrepia_usiliiata_na_nato_za_izgrajdane_na/", "text": "България подкрепя усилията на НАТО за изграждане на съвременни отбранителни способности и модернизацията на Българската армия е част от този процес. Това заяви президентът Румен Радев днес във Варшава на срещата на високо равнище във формат Б9, съобщиха от прессекретариата на държавния глава. На форума България, Естония, Латвия, Литва, Румъния, Словакия, Унгария, Чехия и Полша разменят мнения и координират свои позиции по въпроси от дневния ред на НАТО, преди провеждането на предстоящата през юли среща на върха на алианса в Брюксел. Очаква се на срещата на високо равнище в Брюксел да бъде приета и обща декларация на ЕС и НАТО, която да очертае рамката на бъдещото партньорство на двете организации. \"Предизвикателствата, пред които сме изправени в сферата на сигурността, надхвърлят ограничените възможностите на отделните държави за тяхното преодоляване и изискват общ отговор\", подчерта в изказването си на форума президентът. Държавните и правителствени ръководители потвърдиха общия ангажимент от Уелс за постепенно увеличаване на бюджетните средства за отбрана до 2 процента от БВП за развитието на националните и съвместните отбранителни способности. Румен Радев открои укрепването на стабилността, продължаването на реформите, изграждането на добросъседски отношения и насърчаването на евроатлантическата перспектива за Западните Балкани като ключов приоритет за България. Отношенията на Алианса с Русия трябва да бъдат водени от реализъм и прагматизъм, посочи още в изказването си държавният глава. По време на дискусията президентът подчерта, че трябва да се оценяват променените условия, да се търсят възможности за намаляване на напрежението и нормализиране на отношенията, като се избягва агресивният тон. По думите му това ще помогне за запазването на отворени канали за комуникация и за реализиране на важни национални икономически интереси, така както правят водещите държави в НАТО и ЕС.", "date": "2018.06.08", "title": "Румен Радев: Отношенията на НАТО с Русия трябва да са водени от реализъм и прагматизъм"}
{"url": "https://www.dnevnik.bg/sport/2018/06/08/3197356_razpredelenieto_na_uvelichenite_prihodi_ot_tv_pravata/", "text": "Без промяна остава разпределението на приходите от телевизионните права в българския клубен футбол. Това е резултатът от срещата между клубовете и представителите на компанията, която държи правата \"Футбол про медиа\". От новия сезон сумата по договора се увеличава с 500 хил. лева и вече ще е 6 млн. лева. След това  предстоят още два сезона, в които сумата ще е по 6.5 милиона . Изпълнителният директор на \"Футбол про медиа\" Атанас Караиванов заяви пред \"Дневник\", че е останал много доволен, защото срещата е минала без напрежение. През лятото клубовете си разделят по равно 40% от полагащите им се пари, а през зимата още 20%. След това в края на сезона оставащите 40% се разпределят спрямо класирането. Караиванов е доволен от гледаемостта на Първа лига. \"Дори и определяните като по-безинтересни мачове от първенството са по-гледани от най-интересните мачове във Висшата лига\", заяви той. Другата важна тема е за определянето на програмата за новия сезон. Жребият  беше изтеглен , но трябва да се нагласят началните часове. Преди дни на среща с БФС, полицията и столичната община бяха обсъдени въпроси, като се настоява  сигурността на зрителите да бъде поставена на първо място . Според Караиванов темата е излязла на преден план заради събирането на много мачове между ЦСКА и \"Левски\" в рамките на няколко седмици през пролетта. Полицията настоява рисковите двубои да се играят по светло, а компанията, която държи правата за телевизионното излъчване, вярва, че ще се постигне споразумение.", "date": "2018.06.08", "title": "Разпределението на увеличените приходи от тв правата в Първа лига остава без промяна"}
{"url": "https://www.dnevnik.bg/politika/2018/06/08/3197348_bulgarski_evrodeputati_sa_podgotvili_programa_sreshtu/", "text": "Евродепутатите от ГЕРБ Емил Радев и Андрей Новаков съобщиха, че са подготвили пилотна програма за преодоляване на проблемите с двойните стандарти на качеството на горивата в различните страни от ЕС. Програмата на стойност 3 млн. евро предвижда всекидневни проверки на качеството на горивата от танкерите до бензиностанциите. Евродепутатите настояват за единен стандарт на горивата в ЕС, съобщи БНТ. \"Това тук пред нас е един буркан с дизелево гориво, закупен от Гърция, а това е закупено вчера от България. Виждате, че и видимо има разлика - мътно гориво и т.н. Много хора се оплакват, че поради едни или други причини от лошо гориво има проблеми с колите, колите дават по-голям разход, не вървят, зимата има проблеми със замръзване и т.н.\", заяви Емил Радев. \"Искам да знам какъв е примесът на вода, какъв е примесът на твърди частици, които биха могли да запушат филтри в колата и да предизвикат много скъпоструващи ремонти. Вие виждате, това не може да бъде третиране на българския потребител\", добави Андрей Новаков.", "date": "2018.06.08", "title": "Български евродепутати са подготвили програма срещу двойните стандарти на горива"}
{"url": "https://www.dnevnik.bg/zelen/2018/06/08/3197344_do_plaj_koral_moje_da_se_stiga_pesha_na_tri_mesta/", "text": "Пешеходният достъп до плаж \"Корал\" е свободен. До ивицата има три възможности за пешеходен достъп. Това са установили експерти на Министерството на туризма заедно с представители на Регионалната дирекция по национален строителен контрол (РДНСК)-Бургас, които са направили проверка днес на плажа, съобщиха от пресцентъра на министерството на туризма. Инспекцията е по  сигнал на граждани , че до плажа достъпът е възпрепятстван, но също така е залегнала и като част от плановите проверки на ведомството. Това е втората инспекция на плажа за природосъобразен туризъм от май месец досега. Според Закона за устройство на Черноморското крайбрежие (ЗУЧК) задължително трябва да има пешеходен достъп до всички плажове, които са изключителна държавна собственост. Сигналът до министерството е от сдружение \"Да запазим Корал\", които в сряда съобщиха, че ще сезират Върховната административна прокуратура по казуса с ограничения достъп до плажа за граждани. Ден преди това от Министерството на туризма  заявиха , че там няма нарушения и до плажа има достъп за граждани, но гот сдружението имат сериозни съмнения, че ведомството е проверило на място за това. В понеделник от  сдружението подадоха сигнал до министър Николина Ангелкова  с призив да извърши проверка на място дали има нарушение на законовите норми. При днешната проверка инспекторите обаче са установили, че на плаж \"Корал\" не е осигурено водно спасяване. Задължението за това е на областната управа Бургас. Ведомството е изпратило писмо до областните управители с искане да дадат информация на кои плажове има водно спасяване, почистване и други дейности, които областната управа трябва да осигури за неохраняемите ивици, за да се гарантира безопасността на туристите, отбелязват от министерството.", "date": "2018.06.08", "title": "До плаж Корал може да се стига пеша на три места, установи проверка"}
{"url": "https://www.dnevnik.bg/politika/2018/06/08/3197365_cvetanov_mvr_niama_kapaciteta_koito_imashe_kogato_az/", "text": "МВР няма този капацитет, който имаше към момента, когато аз бях министър на вътрешните работи. Смятам, че трябва да положим максимални усилия, за да върнем доверието към системата и тя да започне да работи много по-ефективно.\" Това коментира в ефира на БНТ председателят на парламентарната група на ГЕРБ Цветан Цветанов. \"Не трябва да хулим системата на МВР, малко останаха професионалистите, от 2013 г. беше направена чистка, понеже бяха уволнени хора, които се смяташе, че са ми били близки. Сега МВР няма този капацитет, няма ги професионалистите\", каза Цветанов. Той коментира убийството на избягалия затворник Владимир Пелов, но предупреди, че не може да бъде обективен, защото не е запознат с детайлите. \"Но за обществото и всички, които разбираме тази материя, е ясно, че има допуснати слабости при операцията по залавяне на Владимир Пелов\", отбеляза той. Преди три дни  Владимир Пелов беше убит при престрелка в Ботевград.  Той е бил застрелян с 4 куршума от криминално проявения Марио Панчев-Големия, който остава тежко ранен в \"Пирогов\". \"При първото задържа.не на Пелов ползвахме целия ресурс. Мога да кажа, че успяхме да направим нещо изключително успешно тогава. Смятам, че с проверката на министър Радев трябва да се направи комплекса проверка дали всичко е направено по определения ред\", смята Цветан Цветанов. Той отбеляза, че ще се направи проверка на всички полицейски структури, които имат отношение към операцията, както и на областната полицейска дирекция в София, освен в Ботевград.", "date": "2018.06.08", "title": "Цветанов: МВР няма капацитета, който имаше, когато аз бях вътрешен министър"}
