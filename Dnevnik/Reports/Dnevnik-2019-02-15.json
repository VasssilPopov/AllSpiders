{"url": "https://www.dnevnik.bg/bulgaria/2019/02/15/3391200_ostava_vuzmojnostta_da_se_vleze_v_parlamenta_s/", "text": "Депутатът от ГЕРБ Анна Александрова, която внесе спорните промени в Изборния кодекс, увери по БНТ, че и след промените, един популярен и известен кандидат би могъл да влезе с преференция в европарламента. Според нея е възможно доказал се човек да получи 130 хил. гласа, колкото се смята, че ще са нужни на изборите през май,  след приетите на среднощните заседания на парламента нови правила . Александрова все пак призна, че от ГЕРБ предпочитат да няма размествания. \"Нашите кандидатури се издигат от районните структури, няма спуснати депутати. За нас е важно подредбата да се запази\", коментира тя. Също пред БНТ Пенчо Милков от БСП репликира, че по техните сметки са нужни става въпрос за поне 150 хил. преференции, за да може кандидат да влезе в европарламента. На въпрос, защо от левицата са за машинното гласуване, но против електронното, той обобщи - \"електронното гласуване към момента създава предпоставки за драматични изборни манипулации\".", "date": "2019.02.15", "title": "Остава възможността да се влезе в парламента с преференция, смята депутат от ГЕРБ"}
{"url": "https://www.dnevnik.bg/bulgaria/2019/02/15/3391145_opashka_se_izvi_pred_dans_zaradi_novo_zakonovo/", "text": "Опашка от хора и извънредни работни часове за част от служителите на Държавната агенция \"Национална сигурност\" (ДАНС) - така може да се обобщи 15 февруари, който беше крайният срок десетки хиляди фирми, банки, одитори, адвокати и нотариуси, застрахователи, обменни бюра, брокери на имоти, кметове, партии, фондации и спортни клубове да изпратят до ДАНС плановете за обучение на служителите си през 2019 г. Задължението е записано в приетия през март миналата година Закон за мерките срещу изпиране на пари. Според него 35 категории лица и институции трябва да имат годишен \"план за въвеждащо и продължаващо обучение на служителите си за запознаването им с изискванията на закона и актовете по прилагането му\". Целта е служителите да могат да разпознаят сигналите, че зад дадено плащане може да се крие пране на пари.  Според правилника за прилагане на закона подаването на плановете става всяка година. Освен това всяка компания ще трябва да изработи свои вътрешни правила. Глобите за физически лица са от 1000 до 10 хил. лева, а за фирми - от 2000 до 20 хил. лв. За институции като банки и застрахователи санкциите ще достигат 50 хил. лв. Всъщност кампанията, както повечето такива кампании в България, е изцяло формална и представлява поредното бюрократично задължение, коментира седмичникът  \"Капитал\" . Изданието цитира въвлечени в процеса, според които ДАНС е подготвила примерен план за обучение и в голямата част от случаите задължените организации просто го преписват и го внасят обратно в агенцията, но заради големия брой задължени да спазят условието системата се претоварва. В последния ден От пресцентъра на ДАНС коментираха за \"Дневник\", че причината за струпването на хора пред гишетата е подаването на правила основно в последните два дни от срока и увериха, че са взети мерки, за да не се налага хората да продължават да чакат. В късния следобед заработи и сайтът на агенцията, достъпът до който беше затруднен през деня. От ДАНС съобщиха, че за да приеме всички заявления навреме, администрацията на службата е удължила работното си време днес и ако се налага ще работи след 20 ч. В момента са отворени 14 гишета. По данни на агенцията над 100 хил. задължени лица трябва да подадат документите. Оттам отчетоха, че досега по електронната поща са пристигнали над 2000 плана, по поща с обратна разписка – около 40 хил. плана, а в регистратурата за последните два дни са постъпили над 1500 плана на задължени лица. \" \" Изискванията на закона предизвикаха протест - той е  организиран в социалните мрежи  и е насрочен за 21 февруари (четвъртък) пред Народното събрание под наслов \"Адвокати vs DANCE\". На него адвокати ще възразят срещу задължението да правят планове за обучение. \"Професионалното обучение на адвоката произтича от Закона за адвокатурата, който задължава всеки адвокат да се обучавам продължаващо и перманентно по цялото законодателство, което съм длъжна да познавам. Аз не се обучавам с цел да доноснича на ДАНС, а да защитавам гражданите\", коментира Емилия Недева, правозащитен адвокат от Пловдив, цитирана от  \"Капитал\" . Днес следобед представители на Висшият адвокатски съвет са се срещнали с ръководството на ДАНС, съобщиха за \"Дневник\" от съвета. На разговора било уговорено Висшият адвокатски съвет да представи план за обучение, вместо това да правят поотделно адвокатите и техните сдружения. Все още няма информация дали това ще промени плановете за протест.", "date": "2019.02.15", "title": "Опашка се изви пред ДАНС заради ново законово изискване"}
{"url": "https://www.dnevnik.bg/politika/2019/02/15/3391207_borisov_za_promenite_v_izborniia_kodeks/", "text": "Оставил съм парламентарната група да ги решава тези въпроси. Аз съм се явявал на избори по всякакви кодекси и всякакви закони, каза днес пред журналисти в Мюнхен премиерът Бойко Борисов, цитиран от агенция \"Фокус\". Коментарът му беше по повод  спорните промени в Изборния кодекс . Омбудсманът Мая Манолова днес вече обяви, че ще даде тестовете на Конституционния съд. Борисов е в Мюнхен за конференция на сигурността и там вече разговаря с  премиера на Либия  и главния преговарящ на ЕС по въпросите на Брекзит  Мишел Барние . \"Нали това искате - да не им се бъркаме в работата. Аз си върша моята работа, парламентът си решава техните проблеми\", обобщи премиерът. По повод обвиненията на БСП, че управлението му се превръща в диктатура, Борисов коментира: \"За диктатура точно те ли да говорят с Костинброд и това, което правиха? Тези хора мислят, че сме безпаметни всички като тях\". България информирала партньорите си за случая \"Гебрев\" Борисов коментира и двата други актуални сюжета от тази седмица -  отравянето на бизнесмена Емилиян Гебрев  и  откриването на пари  от Венецуалската петролна компания в българска банка. Партньорските служби научиха от нас за случая \"Гебрев\", а не обратното, каза премиерът по първия случай. \"През 2015 година, когато са работили по този криминален случай за разследване на опит за убийство, никой не е знаел нито за новичок, нито за руски агенти, нито за каквото и да било. Нито през тези години някой е говорил в България от самите потърпевши. Българските служби, българският главен прокурор същият ден, в който получих аз сигналите, отидоха и в британското посолство и информираха по надлежния начин всички партньорски служби. Те от нас са научили за това, а не обратното\", подчерта Борисов. Аз извиках американския посланик за парите от Венецуела За парите от Венецуела той обяви, че към момента, когато те са превеждани, не е имало нищо незаконно. \"В момента, в който идва сигнал – събота срещу неделя от американска страна, аз лично извиках американския посланик да го уведомя какво работят българските служби, до къде сме стигнали, тъй като има нота от департамента на Щатите - не те са дошли. Аз съм извикал посланиците, за да ги информирам, за да не се пишат идиотщини и глупости\", каза още Бойко Борисов.", "date": "2019.02.15", "title": "Борисов за Изборния кодекс: Парламентарната група решава тези въпроси, не им се бъркам"}
{"url": "https://www.dnevnik.bg/sport/2019/02/15/3391211_chujdestranniiat_legion_na_vereia_senzacionno_prepuna/", "text": "Последният в класирането \"Верея\" поднесе огромна изненада, като стигна до нулево равенство срещу шампиона \"Лудогорец\" в първия мач от първенството за 2019 г. Отборът от Стара Загора претърпя пълно преобразяване през зимата и сега се появи с изцяло чуждестранен състав, в който имаше четирима украинци. Двубоят се игра почти изцяло пред вратата на \"Верея\", но \"Лудогорец\" не успя да вкара. Шампионите събраха 52 точки и са със седем пред ЦСКА, който в събота гостува на \"Черно море\". За \"Верея\" това беше едва шеста спечелена точка през сезона. Отборът все още няма спечелена победа. \"Лудогорец\" имаше огромно превъзходство както в притежанието на топката, така и в създадените положения. Играта на домакините беше съсредоточена върху това да се защитават добре, В 70-ата минута Клаудио Кешеру вкара, но гол не беше зачетен заради спорна засада. Румънският нападател остана недоволен, но страничният съдия му показа с пръсти, че двама играчи са били зад защитата. В оставащото време шампионите продължиха да атакуват, но украинският вратар Генадий Ганев се справи отлично и не позволи да му бъде вкаран гол.", "date": "2019.02.15", "title": "Чуждестранният легион на \"Верея\" сензационно препъна \"Лудогорец\" на старта на 2019 г."}
{"url": "https://www.dnevnik.bg/sviat/2019/02/15/3391210_politiko_evropa_sloji_kaishka_na_tehnologichnite/", "text": "Европа сложи каишка на американските технологични компании – с това заглавие \"Политико\" коментира постигането на политически компромис за директивата за авторското право тази седмица. (Повече за нея четете  тук .) Това е сигнал колко уверена е Европа в желанието си да ръководи сектора, особено що се отнася до вървящия в момента дебат за  дигиталните данъци . Тя печели и предимството на атакуващия първи – като въвежда строги правила по теми от данъците до  неприкосновеността  преди САЩ, Европа установява претенциите си да бъде дефакто  създател на стандарти  за цифровия свят, отбелязва изданието. Миналото лято Еврокомисията наложи рекордната глоба от  4.3 млрд. евро срещу \"Гугъл\"  за злоупотреба с монопол, а преди това  2.4 млрд. евро през 2017 г . за нередности в онлайн пазаруването през търсачката. През 2016 г. \"Епъл\" трябваше да плати на Ирландия 13 млрд. евро и лихва, като отмени десетилетното данъчното споразумение между компанията и Дъблин, според което тя почти не плащаше данъци. Сблъсъците на Брюксел с тех гигантите раздразниха Вашингтон дотолкова, че президентът Доналд Тръмп се оплака на председателя на ЕК Жан–Клод Юнкер, че \"данъчната дама\" \"мрази\" Америка – визирайки еврокомисарят по конкуренцията  Маргрете Вестегер . Междувременно отделни държави също предприеха действия срещу големите фирми. Германските власти  забраниха на \"Фейсбук\"  да събира данни за потребителите от други източници, а  Франция сама въведе закон  специално за същите компании, които ще са длъжни да плащат данъци и в страната.", "date": "2019.02.15", "title": "\"Политико\": Европа сложи каишка на технологичните гиганти"}
{"url": "https://www.dnevnik.bg/evropa/2019/02/15/3391019_aferata_benala_-_skandalut_ot_koito_makron_ne_moje_da/", "text": "Еманюел Макрон прекара голяма част от последните четири месеца, борейки се да овладее заплахата от бунта на \"жълтите жилетки\" във Франция. Един друг проточил се проблем обаче може да хвърли по-голяма сянка върху президентството му - аферата \"Бенала\". Наречен по името на Александър Бенала, 27-годишен бивш началник на сигурността в Елисейския дворец и телохранител на Макрон,  скандалът се зароди  през май миналата година, когато Бенала беше заснет на видео да бие демонстрант на 1 май. Девет месеца по-късно случаят продължава да води до периодично изтичане на информация, парламентарни изслушвания и полицейски разследвания, които не дават мира на президентството. Тази седмица въпроси в Сената проучваха връзки между Бенала и частен договор за охрана с руски милиардер. Грижливо премерените отговори на Бенала накараха министъра на правосъдието да предупреди, че ако се установи, че той е излъгал под клетва, може да получи до пет години затвор. Макар да няма предположения, че Макрон е нарушил закона, парламентарното разследване кой, какво и кога е знаел и защо с това не са се справили по-рано накара министър-председателя Едуар Филип да повтори във вторник за пореден път ангажимента си за прозрачност. \"Правосъдието ще свърши работата си и ако се установи, че са били извършени незаконни действия, ще бъдат наложени наказания, това ме устройва\", каза той пред парламента. \"Канцеларията ми ще отговори на всички въпроси с пълна прозрачност и със зачитане на независимостта на съдебната власт, гарантирам това.\" Докато одобрението за Макрон  беше започнало да спада  още преди избухването на скандала \"Бенала\", усещането, че Елисейският дворец укрива информация, ускори рязък спад и популярността му се срина до 21 процента. В проучване на телевизия Бе Еф Ем 73 процента от хората казаха, че аферата е навредила на имиджа на Макрон. Висши министри изразиха загриженост за отражението върху петгодишния мандат на президента, като един от тях каза пред \"Ройтерс\", че Елисейският дворец трябва да се справи с целия този \"абсурд\", и изрази недоверие към лошата преценка, позволила млад и неопитен човек да получи толкова голямо влияние в президентството. Руският договор Бенала беше хванат да бие демонстрант на 1 май. Скандалът обаче избухна чак два месеца по-късно с публикуването на видеозаписа от френски медии. Първоначално Бенала беше отстранен от работа за две седмици, след което обаче беше уволнен заради обществено недоволство защо Елисейският дворец е чакал два месеца, за да предприеме действия. Макрон нарече случая \"буря в чаша вода\", извини се за неправилни преценки и изрази надежда, че ще бъде сложен край на аферата. Това обаче не стана толкова скоро. Опозицията взе на мушка бавния отговор на Елисейския дворец и започна парламентарно разследване. Тогава излезе наяве, че вътрешният министър  Жерар Колон , един от най-близките съюзници на Макрон, е знаел за видеото още на 2 май. Два месеца по-късно той подаде оставка, след като бе подложен на силен натиск по време на изслушване в парламента. Аферата \"Бенала\" впоследствие придоби по-широки измерения. Бeнала успоредно е разследван за използването на издадени от Елисейския дворец дипломатически паспорти и е разпитван от Сената за работата си като консултант по сигурността, след като напуснал Елисейския дворец, и за това дали е вършил подобна работа, докато е бил служител в президентството. В понеделник той отрече да е познавал Искандер Махмудов, руски минен магнат, за когото френският разследващ сайт \"Медиапарт\" съобщи през декември,  че е подписал договор с френска охранителна фирма  за осигуряване на защита на неговото семейство, докато е във Франция. \"Медиапарт\" твърди, че Бенала е помогнал за уреждане на договора още докато е работел в Елисейския дворец. Притиснат дали е общувал с хора, близки до руснака, Бенала каза, че познава \"много хора, които съм срещал чрез стари колеги, предишна месторабота или бивши работодатели\". Представители на Махмудов не отговориха веднага на запитване за коментар. Елисейският дворец каза, че не може да коментира, докато съдебното разследване продължава. Въз основа на информацията на \"Медиапарт\" френският прокурор за финансови престъпления обяви миналата седмица, че е започнал разследване за корупция в договора с Махмудов, макар да няма предположения за закононарушение от страна на магната. Един от най-близките сътрудници на Макрон, стратегът Исмаел Емелиен, който беше близък и на Бенала, каза, че ще напусне в края на март - последното от поредица привлекли внимание оттегляния на публични фигури, като същевременно отрича това да е свързано с аферата \"Бенала\". Междувременно Макрон провежда  обществени дебати  с избиратели из страната в опит да изцеди енергията на протестите на \"жълтите жилетки\" срещу политиката на неговото правителство - инициатива, която помогна рейтингът му да поеме нагоре до 34 процента одобрение. /БТА", "date": "2019.02.15", "title": "Аферата \"Бенала\" - скандалът, от който Макрон не може да се отърси"}
{"url": "https://www.dnevnik.bg/sviat/2019/02/15/3391053_kradci_v_kanada_zadignaha_30_tona_voda_ot_aisberg/", "text": "Канадската полиция  съобщи , че от складовете на компанията Canadian Iceberg Vodka Corporation са откраднати 30 хил. литра (30 тона) вода от айсберг. Тя се използва за висококачествена водка, а стойността ѝ е 79 хил. щатски долара, пишат местни медии. Предполага се, че крадците влезли в склада на компанията в Нюфаундленд, в североизточната част на Канада, в края на миналата седмица. Изданието Global News цитира директор на компанията, според когото те били добре запознати със склада. \"Никога не ни е хрумвало, че може да откраднат (водата)... Живеем в интересен свят.\" Производители на бутилирана вода, бира и козметика също събират този ресурс на Нюфаундленд. Това е възможно само веднъж годишно, когато край Нюфаундленд преминават късове от ледената обвивка на Гренландия. Така възстановяването на запасите ще е възможно едва в края на пролетта, но компанията твърди, че има достатъчно запаси, за да не срещне трудности с работата. Количеството вода, открадната преди дни, би напълнило 150 хил. бутилки водка.", "date": "2019.02.15", "title": "Крадци в Канада задигнаха 30 тона вода от айсберг, използвана за водка"}
{"url": "https://www.dnevnik.bg/photos/2019/02/15/3390901_fotogaleriia_svetovnite_snimki_na_denia_-_15_fevruari/", "text": "Кадър от Големия бариерен риф в Австралия.", "date": "2019.02.15", "title": "Фотогалерия: Световните снимки на деня - 15 февруари 2019 г."}
{"url": "https://www.dnevnik.bg/sport/2019/02/15/3391215_kristofersen_detronira_hirsher_v_gigantskiia_slalom_na/", "text": "Норвежецът Хенрик Кристоферсен триумфира във световната титла в гигантския слалом на първенството по ски алпийски дисциплини в Оре, Швеция. 24-годишният скиор взе своя първи медал на световни първенства, след като в досегашните си шест старта най-доброто му класиране беше четвърто място (слаломите през 2015 и 2017 г., и гигантския слалом през 2017-а). Кристоферсен детронира големия си съперник Марсел Хиршер, който не успя да дублира титлата си от преди две години от Сен Мориц. Австриецът, който е действащ олимпийски шампион в гигантския слалом, остана втори на 20 стотни. Хиршер се размина и със седмия си златен медал, който щеше да го изравни с легендата Тони Зайлер, който е единственият скиор, печелил седем титли. Австриецът лекуваше вирусно заболяване, което не му позволи да участва в пресконференцията преди състезанието. \"Мисля, че беше въпрос на време да спечеля медал. Работихме супер здраво, положихме големи усилия и сега чувството е невероятно. Често съм бил толкова близо до победата, но все нещо не се получаваше, сега обаче мога да кажа, че спечелих\", каза Кристоферсен след състезанието. Стартът беше много труден, заради високите температури в Оре. Термометрите бяха над нулата, което наложи изсипването на много сол по трасето, за да може пистата \"Олимпия\" да издържи. След първия манш Кристоферсен беше трети зад Алекси Пинтюро и Хиршер, като тримата бяха разделени от едва 18 стотни. След второто спускане Норвежецът и Пинтюро размениха местата си. Дотук в кариерата си Кристоферсен имаше само една победа в гигантския слалом, при това през 2015 г. Той се реваншира за десетте втори места зад Хиршер в Световната купа през миналия сезон. В топ 10 влязоха още Лойк Меяр, Марко Шварц, Жан Кранец, Лейф Кристиан Нестволд-Хауген, Александър Шмид, Щефан Бренщайнер и Марко Одермат. В гигантския слалом участие взеха двама българи Алберт Попов и Йоан Тодоров. Попов беше с 46-и номер и даде 36-и резултат, докато Тодоров, преминал през квалификациите, беше 45-и. Във второто спускане Попов напредна с още няколко позиции и завърши 29-и в крайното подреждане. Тодоров също направи прогрес до 35-ата позиция. Регламентът на световните първенства позволява първите 60 да се спуснат и в двата манша. Състезателите между 30-о и 60-о място се спускат след тези с първите 30 резултата, стартиращи в обратен ред. През уикенда предстоят последните два старта от световното в Оре. В събота е слаломът при дамите, а в неделя този при мъжете.", "date": "2019.02.15", "title": "Кристоферсен детронира Хиршер в гигантския слалом на световното в Оре"}
{"url": "https://www.dnevnik.bg/sport/2019/02/15/3391092_lionel_mesi_se_vkljuchil_v_investiciiata_za_obnovenata/", "text": "Звездата на \"Барселона\" Лионел Меси е един от инвеститорите в  най-големия отборен турнир за мъже в тениса - купа \"Дейвис\" . Това заяви съотборникът му Жерар Пике, основател на компанията \"Космос\", която стои зад трансформацията на надпреварата. \"Лео знае повече от всеки за турнира, защото е включен в \"Космос\". Той (Меси) е партньор, част от семейството на \"Космос\" и харесва тениса. Имаме връзка от 18 години, откакто той пристигна в клуба, и винаги се опитвам да споделям с него какво мисля\", каза Пике след жребия за турнира в четвъртък. От тази година състезанието, което се провежда от 1900 г., се превръща в едноседмично световно първенство с участието на 18 отбора. Договорът на \"Космос\" с Международната федерация по тенис е на стойност 3 милиарда долара, като продължителността на споразумението е 25 години. В турнира ще участват Хърватия, Франция, Испания, САЩ, Австралия, Белгия, Канада, Чили, Колумбия, Германия, Италия, Япония, Казахстан, Холандия, Русия, Сърбия, както и Великобритания и Аржентина, които получиха \"уайлд кард\". Финалите в състезанието ще се проведат от 18 до 24 ноември.  Домакин в първите две години  ще бъде комплексът \"Каха магика\" в Мадрид. Включването на Пике в организацията на купа \"Дейвис\" породи критики от бившия водач в световната ранглиста Лейтън Хюит, който се осъмни в ръководните способности на защитника на \"Барселона\". Носителят на 20 титли от Големия шлем Роджър Федерер изрази опасението си, че надпреварата може да се превърне в купа \"Пике\". \"Не ми харесва, защото не опира до мен и не искам името си върху надпреварата. Историята на купа \"Дейвис\" е толкова голяма. Надявам се, че можем да променим това мнение. След няколко години се надявам те да се върнат назад и да кажат: \"Сгрешихме, купа \"Дейвис\" е по-жив от всякога\", допълни Пике.", "date": "2019.02.15", "title": "Лионел Меси се е включил в инвестицията за обновената купа \"Дейвис\""}
{"url": "https://www.dnevnik.bg/sport/2019/02/15/3390940_real_shte_iztegli_zaem_ot_575_mln_evro_za/", "text": "Реал\" (Мадрид) се доближи с една крачка към  модернизирането на стадиона си \"Сантяго Бернабеу\" , след като си е осигурил голям банков заем за ремонт на стадиона, съобщава \"Ел Конфиденсиал\". Според испанското издание заемът е в размер на 575 милиона евро (650 милиона долара) и ще бъде отпуснат от американските банки \"Мерил Линч\" (Merrill Lynch) и Джей Пи Морган (JP Morgan). Двете американски банки ще се присъединят към испанските \"Сантандер\" (Santander) и \"Кайша банк\" (CaixaBank), които участват във финансирането на проекта, но според медиите в Испания не са замесени толкова активно. \"Реал\" отдавна иска да модернизира своя стадион, който за последно беше увеличен през 2011 г. \"Сантяго Бернабеу\" е построен през 1947 година, като на два пъти претърпява основна реконструкция – 1982 и 2001 г. В четири случая стадионът е разширяван, а сега капацитетът му е 81 044 места. Според плановете на президента Флорентино Перес модернизацията на \"Сантяго Бернабеу\" може да увеличи приходите с между 100 и 150 милиона евро годишно. Идеята на клуба е височината на \"Сантяго Бернабеу\" ще бъде увеличена с 12 метра, за да бъде поставен подвижен покрив. Централната трибуна също ще претърпи промени, а от клуба ще изградят нови зони за спонсори, почивка и забавления. Именно това ще вдигне много приходите. Преди време Перес обяви, че клубът може да излаща подобна инвестиция в рамките на 35 години. Според документите, с които \"Ел Конфиденсиал\" разполага, погасителният план е 30 години с лихва от 2.5%. \"Реал\" усилено търси и спонсор , който да постави името си до това на \"Сантяго Бернабеу\", с което да донесе допълнителни приходи. Стадионът на \"Реал\" е второто най-посещавано място в Мадрид след музея \"Прадо\" според официалната статистика.", "date": "2019.02.15", "title": "\"Реал\" ще изтегли заем от 575 млн. евро за модернизация на \"Сантяго Бернабеу\""}
{"url": "https://www.dnevnik.bg/bulgaria/2019/02/15/3391222_dimitur_jeliazkov_-_ochite_e_veche_v_arest_v_bulgariia/", "text": "Димитър Желязков, известен като Митьо Очите вече е в България. Той беше екстрадиран от Турция тази вечер. От МВР съобщиха лаконично, че 46-годишен български гражданин, обвиняем у нас, е бил предаден днес на българските власти. Желязков е обвинен за ръководене на престъпна група за рекет, изнудване и разпространение на наркотици. Той беше обявен за международно издирване на 2 август,  след като при проведената акция в Бургас  и района срещу неговата група, не беше открит. По-късно се оказа, че в деня на операцията по морето той е Желязков е влязъл в Турция през Гърция. Очите  беше задържан в Истанбул  на 4 август в компанията на вече бившия общински съветник от Бургас Бенчо Бенчев и бившият депутат от ДПС Нисаин Узун. България поиска Желязков да и бъде предаден, което и стана факт днес. След като пристигна в България той беше конвоиран до ареста на националната следствена служба. Там вече обвинението, което за момента е повдигнато задочно, ще му се предяви лично. Според БНТ освен за ръководител на Организирана престъпна група, Желязков ще бъде обвинен и за конкретни палежи и изнудвания, които е извършил. Утре се очаква Специализираната прокуратура да поиска от Специализираната прокуратура постоянна мярка за неотклонение задържане под стража.", "date": "2019.02.15", "title": "Димитър Желязков - Очите е вече в арест в България"}
{"url": "https://www.dnevnik.bg/zdrave/2019/02/15/3391228_sistemnata_greshka_v_zdraveopazvaneto_e_che_ne_sa/", "text": "Системната грешка в здравеопазването е в това, че в продължение на много време бяха натрупани проблеми, които не бяха решавани, каза днес пред БНТ министърът на здравеопазването Кирил Ананиев. Той допълни, че с екипа му търсят решения за въвеждане на добри практики. \"Искаме да създадем другата практика, да решаваме един по един тези проблеми. Системата е сложна и консервативна\", допълни Ананиев. Той поясни, че като е бил избран е обещал да работи в консенсус с всички участници в процеса и не нарушил това свое обещание. \"Искаме да променим здравна система, чрез оптимизиране, преструктуриране, нов тип контрол. Да намерим онзи път, който ще освети ресурса, за да се разпредели по ясни и прозрачни правила и да отиде там, където е заработен\", каза още Кирил Ананиев. Той обясни, до края на годината се очаква да станат факт електронната рецепта и електронното направление. Според Ананиев, това че за момента е взето решение да не се закриват болници не пречи на реформата. Той поясни още, че отпуснатите допълнително пари за здравната система, ще подпомогнат извършването на реформата. Коментирайки намеренията за прекратяване на злоупотребите в системата на ТЕЛК, Кирил Ананиев каза, че вече се изгражда електронна информационна система, която да проследи пътя на пациента, преди да стигне до ТЕЛК.", "date": "2019.02.15", "title": "Грешката в здравеопазването е, че не са решавани проблемите, смята министър Ананиев"}
{"url": "https://www.dnevnik.bg/bulgaria/2019/02/15/3391246_za_sluchaia_gebrev_niakoi_podvejda_glavniia_prokuror/", "text": "Сотир Цацаров в момента за случая Гебрев или го подвеждат, или се опитва да бутне следствието в неправилната посока, каза днес по БНТ бившият военен министър Бойко Ноев. Той е сред приятелите на бизнесмена Емилиян Гебрев, който заедно със сина си и служител на неговата фирма, оцеляват по чудо след мистериозно отравяне. \"Ръката и устата на главния прокурор се движат от някаква голяма сила. Първо беше костинбродската афера, после събарянето на КТБ, той се извини, че е станала грешка. Някой пак го подвежда\", каза Ноев. Той подчерта, че тримата със сигурност са били атакувани с отрова от семейството на Новичок. \"Няма съмнение, че опитът за убийство е резултат от съчетание на руски и български интереси, свързани с оръжейната индустрия\", допълни Ноев. Бившият военен министър заяви, че няма съмнение, че организираната престъпността е проникнала в правоохранителните и правораздавателните органи. \"Те влязоха в ДАНС през задната врата. Поне един от зам.-директорите на ДАНС е за следствието\", обобщи Ноев. В началото на седмицата той обяв и, че е важно да се установят българските ятаци на руските извършители.", "date": "2019.02.15", "title": "За случая Гебрев някой подвежда главния прокурор, смята Бойко Ноев"}
{"url": "https://www.dnevnik.bg/sport/2019/02/15/3391153_severna_i_jujna_koreia_iskat_da_izliazat_pod_obsht/", "text": "Северна и Южна Корея искат да излязат под общ флаг в церемониите по откриването и закриването на летните олимпийски игри в Токио през 2020 г. Това заяви  президентът на Международния олимпийски комитет (МОК) Томас Бах , според когото двете страни са изразили желанието си за обединени отбори за форума. На среща в Лозана Бах и представители от правителствата на Северна и Южна Корея са обсъдили още  намерението за съвместна кандидатура за летните олимпийски игри през 2032 г . \"Мислим, че това е велик символ на олимпийския дух. Спортът ще продължи да гради мостове и да демонстрира обединителната сила на олимпийските игри. Ето защо приветстваме топло историческото начинание да излязат със съвместна кандидатура за игрите през 2032 г.\", каза Бах, цитиран от \"Ройтерс\". От МОК допълниха, че двете страни са подали заявки да участват в квалификациите с обединени отбори в четири спорта за Токио 2020. Те включват женски отбори в баскетбола, хокея на лед, гребане при мъжете и жените и смесени тимове в джудото. Северна и Южна Корея затоплиха отношенията си по време на зимните игри в Пьонгчанг през 2018 г., когато двете страни излязоха под общ флаг в церемониите по откриването и закриването. Те имаха общ отбор в женския хокей във форума, а наскоро участваха под общ флаг в някои състезания на азиатските игри.", "date": "2019.02.15", "title": "Северна и Южна Корея искат да излязат под общ флаг в Токио 2020"}
{"url": "https://www.dnevnik.bg/politika/2019/02/15/3390688_evropeiskite_izbori_shte_se_provejdat_ot_cik_s_iztekul/", "text": "Европейските избори през май ще се проведат от Централна избирателна комисия (ЦИК), чийто мандат изтича през март. Това реши парламентът, след като предложението на БСП да започне процедура по смяна на състава на ЦИК не бе прието в заседание, протичащо след 24 часа и започнало в 9 сутринта. \"За\" гласуваха 56 народни представители, \"против\" 83 и \"въздържали се\" 17, с което то бе отхвърлено. От БСП настояваха в двудневен срок комисията по правни въпроси на Народното събрание да одобри и са внесе за разглеждане проект на процедурни правила за предложение за състав, изслушване на кандидати и избор на председател, заместник-председатели и секретар на ЦИК. Според Изборния кодекс изборът на комисия трябва да приключи най-късно на 21 февруари 2019 г. Не 6, 16 да имахме от тези 18 членове на ЦИК, пак щяхме да искаме да се спазва законът и комисията да бъде сменена, каза лидерът на БСП Корнелия Нинова по време на дебатите \"Уважаеми български граждани, колкото и да се опитват да заглушат дебатите и истината през нощта управляващите, знам, че това, което днес ще кажем тук, ще стигне до вас. Днес управляващото мнозинство от ГЕРБ и \"Обединени патриоти\" ви отнеха правото да гласувате с преференция, да гласувате машинно, да обжалвате решения пред ВАС и да не изреждам още\", каза Нинова. Тя обърна внимание, че пленарната зала вече е празна. За твърденията на ГЕРБ, че тази ЦИК е назначена от БСП, Нинова изброи разпределението на квотите: ГЕРБ в сегашната комисия имат 7 души, БСП – 6, ДПС – 3, НДСВ – 1, РБ – 1, Бареков 1, АБВ – 1, \"Воля\" – 1, и \"Обединени патриоти\". За логиката, че комисията се е сработила, Нинова попита иронично защо трябва да има парламентарни избори и избори за ВСС. Тя повтори за пореден път, че ГЕРБ имат една цел – фалшифициране на изборите и налагане на диктатурата на режима \"Борисов\". Предложението за смяна състава на ЦИК не е нищо друго освен поредната провокация към демокрацията в България, отговори й депутатът от ГЕРБ Спас Гърневски. Според него смяната на състава на комисията, чийто мандат ще изтече до изборите, било равносилно на провокация като в Костинброд. \"Законът не противоречи на това тази комисия да продължи своята работа\", каза Гърневски. Според него БСП искат, ако има нова ЦИК, на следващия ден и следващите месеци да говорят, че управляващите са си избрали комисията, за да фалшифицират изборите. С доста омерзение казвам, че ние ще подкрепим проекта за решение за смяна на ЦИК, каза депутатът от \"Обединени патриоти\" и заместник-председател на ВМРО Искрен Веселинов. След близо 15 часа дебати мнозинството в парламента прие промени в Изборния кодекс, сред които предложенията на ДПС за въвеждане на машинно гласуване. На изборите за евродепутати през май  ще има машини за гласуване в не по-малко от 3 хил. секции , а на местните избори през есента - в не по-малко 6 хиляди. И на двата вота навсякъде ще има възможност за гласуване с хартиена бюлетина, като машинният вот ще се зачита за действителен. С гласовете на ГЕРБ, ДПС и НФСБ  преференциалното гласуване беше обезсмислено . Парламентът реши, че преференциалните гласове се броят само ако получените гласове за дадения кандидат са поне колкото избирателната квота. Тя се получава, когато броят на гласувалите се раздели на броя на избирателите, пуснали бюлетини. Това са необходимите гласове за вкарването на един депутат. Номерата на партиите, коалициите и инициативните комитети в интегралната бюлетина остават, но т.нар. феномен 15/15 се очаква да бъде преодолян. Въпреки несъгласието на коалиционните партньори от \"Обединени патриоти\" депутатите от ГЕРБ прокараха на второ гласуване предложение, което събра подкрепата на ДПС -  номерата на формациите ще бъдат от 1 до 100, а на кандидатите за депутати, евродепутати и общински съветници - от 101 нагоре. Без никакви обсъждания мнозинството в парламента отхвърли различни предложения на депутати от ДПС и \"Воля\"  да има видеонаблюдение  на изборния процес. Мнозинството в парламента отхвърли предложение на депутата от ГЕРБ Диана Саватева  да отпадне забраната за оповестяване на социологически проучвания  в деня за размисъл и в изборния ден.", "date": "2019.02.15", "title": "Европейските избори ще се провеждат от ЦИК с изтекъл мандат решиха управляващите"}
{"url": "https://www.dnevnik.bg/skorost/2019/02/15/3390318_krosouvurut_honda_cr-v_veche_e_na_bulgarskiia_pazar_i/", "text": "Хибридната версия на новото поколение на \"Хонда\" CR-V вече се предлага и в България непосредствено след старта на европейските продажби на модела, съобщиха от вносителя на марката \"Бултрако\". Хибридът на практика заменя дизеловия модел, който в актуалното поколение на CR-V не присъства. Очакванията на \"Хонда\" са той да формира около половината от европейските продажби. Това е първият модел на компанията, в който работят заедно бензинов и електрически мотор, след \"Джаз хибрид\", пуснат през 2015 година. \"Хонда\" CR-V хибрид комбинира двулитров бензинов двигател, работещ по цикъла на Аткинсън, и два електромотора, като сумарната мощност е 184 конски сили. Тук е моментът да припомним, че предлаганият досега 1.5-турбобензинов агрегат на модела е със 173 или 193 коня в зависимост дали е с предно предаване или 4Х4. Базовият модел е с предно предаване, но може да се поръча и със система за задвижване и на четирите колела. Кросоувърът се ускорява от място до 100 км/ч за 8.1 секунди, ако е с предно предаване и 8.4 сек, при положение, че е с двойно задвижване. Средният разход на гориво е 5.4 л/100 км. \"Хонда\" CR-V хибрид може да се шофира в три режима – напълно електрически, хибриден и такъв, в който превес има двигателят с вътрешно горене. Как ще се движи колата преценява електрониката, като водачът не може влияе пряко на избора. Цените на \"Хонда\" CR-V хибрид в България започват от 63 990 лв. с ДДС. За сравнение, най-достъпната бензинова версия струва 56 490 лева.", "date": "2019.02.15", "title": "Кросоувърът \"Хонда\" CR-V вече е на българския пазар и като хибрид"}
{"url": "https://www.dnevnik.bg/sviat/2019/02/15/3390352_triabvat_li_na_rusiia_bazi_v_libiia/", "text": "Генерал Томас Уолдхозър, началник на Африканското командване на Въоръжените сили на САЩ (АФРИКОМ), обвини тези дни Русия, че се стреми да засили присъствието си в Либия. Москва развива отношения едновременно и с Файез Сарадж, оглавяващ подкрепяния от ООН Президентски съвет, и с главнокомандващия Либийската национална армия Халифа Хафтар, каза генералът и предупреди страните от НАТО за риска Русия да доближи южните граници на Европа. Подобни изявления се правят със завидно постоянство и отдавна вече не носят нищо ново. Отвреме навреме в унисон с тях говорят и някои руски горещи глави, склонни към прости решения в стил кавалерийска атака и саблена сеч. Хора, искрено вярващи, че трябва да създадем в Либия руска военна база, както направихме преди време в Сирия. Според тях изпращането на руски войски в Либия ще спомогне да се сложи ред в страната, ще гарантира на либийците сигурност, а на Русия - \"безвъзвратно и окончателно\" завръщане на либийския оръжеен пазар и в петролно-газовия сектор. На пръв поглед идеята за руска военна база в Либия изглежда доста примамлива. Защо пък да не си направим база близо до южните \"меки части\" на Европа, колкото да поохладим натовския плам, с който алиансът се промъкна досами западните граници на Русия? И кой би възразил, ако си възстановим загубите в размер на 10 милиарда долара, претърпени заради агресията срещу Либия през 2011 г.? Но дали нещата наистина са толкова прости, няма ли негативите и разноските по създаване на базата да натежат повече от всички възможни, но не и безспорни плюсове? Първо, няма начин да стане като в Сирия. Там влязохме по молба на мразеното от мнозина, но съвсем законно правителство на Башар Асад. В Либия няма нито централно правителство, нито единна държава. Страната е фрагментирана. На територията на бивша Либия цари многовластие, сиреч на практика пълна липса на власт. Някои военнополитически групировки, поели контрола над доста обширни области, дори успели да сложат някакъв ред тук-таме или просто подкрепяни от ООН, вярно са преценили видимо нарасналото през сирийската епопея влияние на Москва. Те обещават на Русия ред преференции в бъдеще срещу военна и политическа помощ за тях сега. Ние също гледаме да сме в спокойни отношения с тях, но същевременно спазваме принципа за равноотдалеченост, най-подходящ за сегашните условия в Либия. Стига обаче Русия да получи от някоя групировка военна база и да изпрати там войски, веднага ще срещне рязко недоволство от страна на други либийци. Дружбата тутакси ще секне, може да получим в страната втори Афганистан, че и нещо по-лошо. Не случайно и западните страни, и арабските съюзници на едни или други либийски групировки се мъчат да не затъват твърде дълбоко в междулибийските спорове, не отварят дума да им се предоставят военни бази и естествено не участват директно в бойни сблъсъци. То се знае, сегиз-тогиз и \"на дребно\" - за прецизни удари по бойци от Ислямска държава или \"Ал Кайда\", въпросните американци, французи или италианци малки подразделения от авиацията или от специалните сили. Но без да споменават за големи военни бази и без да афишират своя спецназ. Който, дори да действа в Либия, го прави с малки сили и потайно. Създадем ли военна база в Либия, напразно ще се надяваме на междулибийско помирение, не се очертава и \"безвъзвратно и окончателно\" завръщане в страната на руския петролен бизнес и военнопромишления комплекс. Изпращането не само на руски, но и на всякакви други войски ще предизвика нов етап в пълномащабната война и нови вълни на миграция в Европа. Либийците ще трябва сами да уговарят помирение. За жалост страната отдавна боледува от неспособност за споразумяване. Второ, трябва добре да си представим каква реакция ще последва на Запад, а и в Ориента, включително в арабския свят, при подобна стъпка от страна на Москва. Освен обичайната за такива случаи истерия и порои от обвинения към Русия може да очакваме къде по-сериозни неприятности - от нови санкции до изостряне на отношенията с ред западни сили и техните сателити. Не са изключени дори провокации и влошаване на военната и политическата обстановка в региона. И без това сме в кръгова отбрана, струва ли си да затрудняваме бездруго сложното си положение, още повече че въпросът за база в Либия не е от критично значение за Москва. Можем като нищо да минем и без нея. Накрая, издръжката на една военна база изисква и доста средства. /БТА", "date": "2019.02.15", "title": "Трябват ли ѝ на Русия бази в Либия"}
{"url": "https://www.dnevnik.bg/sport/2019/02/15/3390716_dejurnata_titla_za_ludogorec_ili_iznenada_na_vurha_-/", "text": "След прекъсване от 62 дни първенството в Първа лига се подновява и битката за титлата започва отново. Ще има ли обаче истинска битка или авансът, който \"Лудогорец\" успя да си отвори в класирането, ще бъде достатъчен на шампионите за осма поредна титла? Първият двубой от първенството за 2019 г. ще бъде мач именно на шампионите, които гостуват на последния в класирането \"Верея\". Срещата е днес от 17.30 часа. След 20 кръга \"Лудогорец\" води с шест точки пред ЦСКА и има водеща позиция. Третият \"Левски\" е на 10 точки зад шампионите от Разград. Нещо повече, \"Лудогорец\" подобри досегашния си рекорд за спечелени точки след 20 кръга и има 51. Със серия от 17 мача без загуба и спечелени 47 точки от възможни 51 \"Лудогорец\" още веднъж изглежда като изявен фаворит за титлата. Шампионите загубиха само веднъж от началото на сезона, а колебливото представяне в европейските турнири не се отрази на формата на отбора в Първа лига. \"Целта е да играем по-добре, да показваме атрактивен футбол и да си гарантираме титлата. Убеден съм, че съперниците няма да ни оставят толкова лесно\", каза треньорът на шампионите Антони Здравков преди подновяването на първенството. Преди подновяването на шампионата и статистиката е в полза на шампионите. В последните девет години само веднъж отбор, който не е бил начело по Нова година, не е ставал шампион. Това се случи през 2014-15, когато ЦСКА водеше с точка пред \"Лудогорец\" и накрая тимът от Разград триумфира с преднина от 11 точки. Нещо повече - само веднъж \"Лудогорец\" е имал по-голяма преднина пред втория от от шестте точки сега - седем през сезон 2016-17. \"Лудогорец\" беше и много активен на трансферния прозорец, като си осигури  Пламен Илиев  и Серкан Юсеин, както и бразилеца Давид Рибейро, а Адриан Попа беше привлечен под наем. От тима пък си тръгнаха играчи, които получаваха по-малко шанс и бяха в ролята на резерви. Променените \"Левски\" и ЦСКА По време на двумесечната пауза беше много интересно в основните съперници на \"Лудогорец\" ЦСКА и \"Левски\". Зимното прекъсване донесе треньорска смяна в Борисовата градина, като  Любослав Пенев замени Нестор Ел Маестро . На \"Герена\" беше дори по-интересно, като освен нов треньор в лицето на  Георги Дерменджиев  сините се сдобиха с нов изпълнителен директор  Павел Колев , а бизнесменът Васил Божков влезе в управлението. \"Преднината на \"Лудогорец\" не е невъзможна и точките не са трудни за стопяване\", каза при представянето си Любослав Пенев и гарантира, че ЦСКА винаги се бори за първото място. Червените започват с трудно гостуване на \"Черно море\". Освен това тимът ще трябва да се справя без най-постоянния си играч от есента  Кирил Десподов, който беше продаден в \"Каляри\" . От \"Българска армия\" си тръгна и Станислав Манолев, разтрогнал по взаимно съгласие. Червените не взеха нито един нов играч, но според Пенев той има на разположение силен отбор. Бурните месеци в \"Левски\", в които бяха разкрити по-големи задължения (32 млн. лева) от анонсираните, пристигна наказание от УЕФА и беше освободен треньорът, все пак завършиха с положителна нотка. Дни преди подновяването на първенството на \"Герена\" подписаха с новия си треньор Георги Дерменджиев и взеха трима нови играчи - Валери Божинов, Мартин Райнов и Живко Миланов. Бизнесменът  Васил Божков анонсира влизането си в клуба , обвързвайки се с оздравяването на клуба, поне докато \"общите бизнес интереси на двете страни съвпадат\". \"Трябва да бъдем изключително реални и да нямаме излишни очаквания, както е било преди\", каза Дерменджиев. Той определи проекта на клуба за перспективен. Целта за пролетта е отборът да се представи възможно най-добре. \"Това е период, в който отборът трябва да е изключително добре организиран на всяко ниво.\" Отборите имат да играят по шест мача в следващите 30 дни преди разделяне на първенството и започване на плейофите.", "date": "2019.02.15", "title": "Осма титла за \"Лудогорец\" или изненада на върха - какво ще донесе пролетта в Първа лига"}
{"url": "https://www.dnevnik.bg/analizi/2019/02/15/3390446_elegiia_za_sofiiskite_kina/", "text": "С изчезването на киносалоните, които няма как да не помним, защото сме гледали там филми още като деца, си отива и някаква част от живота ни: сякаш избледнява негативът на нашите спомени. Като че ли не сме същите. Няма го онова \"пространство на мечтите\", което нито телевизията, нито компютрите са в състояние да запълнят. Полумракът на киното още от зората на ХХ в. се е превърнал в неотменима част от човешките блянове, станал е част от културата. Той ни потапя в друг свят, където заживяваме въображаемо – зрително, а и умозрително – чрез въображението на другите, докато светването на лампите брутално не ни върне в действителността. , от онова, което доста функционално днес се определя като \"градска среда\"; а истината е, че в тези \"места на паметта\" човек има шанса да се върне в детството си. Да извърти лентата на спомена чрез някои от любимите си филми; или да добави нови, вмествайки ги в същата памет. С изчезването или разрушаването на градските кина, които на много места в Европа се наричат \"независими\", биваме лишени от това си право; липсата е реална, почти осезаема. Усещам я тези дни не само аз. За нея заговориха мнозина. Виждам как хора от различни поколения спират по трамвайната линия на \"Алабин\" с поглед вперен в полуразрушената козирка на кино \"Европа палас\" (известно в социалистическото си битие като \"Димитър Благоев\"). Скоро там ще има голяма бакалия или супермаркет, наречете го както искате. Но няма да е \"пространство за мечти\", а място за покупки. Такива места в София има предостатъчно. Старите кина обаче се броят на пръсти. Сещам се само за три: \"Одеон\", \"Домът на киното\" и кино \"Влайкова\". Оцелели ли са други, извън мултиплексите? Едва ли. А мултиплексите в моловете не са \"зали за мечти\", те също са места на потребление, където филмите вървят заедно с пуканките и газираните напитки. Дори екраните са по-различни, обсъждал съм това с кинооператори и режисьори. Някак не са пригодени за авторско кино. И атмосферата е по-различна. Да сте гледали там документално кино? Има изключения, но се броят на пръсти.  Изброих на ум над трийсетина, които продължават да живеят в спомените ни. Тръгнах по \"Раковски\", сещайки се, че някога и читалище \"Славянска беседа\" е било кино. Както и Театърът на Армията, все наричан от баба и дядо кино \"Роял\". Ала да не се връщаме чак толкова назад във времето. Стигам площад \"Славейков\", днес в разкопки, където някогашното кино \"Славейков\", макар и под друга форма, е донякъде съхранено чрез прожекциите в днешния Френски културен институт. Ала на отсрещния тротоар двата салона на кино \"Култура\" отдавна ги няма. Особена носталгия ме изпълва при мисълта за първия салон откъм площада, чието подземие е все някаква продавалница. Спомням си, че с едно билетче там гледахме с часове анимационни филми – поредицата на \"Уолт Дисни\" за \"Мики Маус\", \"Ну, погоди\" или \"Болек и Лолек\" – от началото до края и от края към началото; лампите светват, угасват и така – колкото издържиш. Случвало ми се е с приятели да откараме половин ден. Днес има анимационни канали по телевизията, но, повярвайте ми, изобщо не е същото. В преустройваното днес \"Европа палас\" (\"Благоев\") почти всяка седмица имаше премиера на български филми. В отсрещната \"Москва\", сега някакъв базар, който така и не съм посетил, освен задължителните порции съветско кино, даваха и не малко западни филми. Съседното \"Рекс\" (в соца – \"Млада гвардия\") днес е книжен център \"Гринуич\", а някогашното кино \"Витоша\" е приютило книжарницата на \"Сиела\". Признавам, че кината, превърнали се в книжарници, по-малко тревожат спомените ми. Ала не е така с някогашното кино \"Цанко Церковски\", всъщност кино \"Модерен театър\", едно от най-старите кина на Балканите (отваря врати на 4 януари 1908 г.). Днес тази великолепна неокласическа червена сграда на бул. \"Мария Луиза\" се руши пред очите ни. Няма дори паметна плоча, която да отбележи, че тук през 1915 г. е показана първата българска лента – \"Българан е галант\" на Васил Гендов. Филмът не е запазен, а ето че и киното – емблематична сграда за София, преустроена от италианеца Карло Вакаро с помощта на българския архитект Димитър Начев, е на път да изчезне. Или просто да се превърне в незнайно какво. Тъжна гледка е този \"Дом на мечтите\". Негодуващи граждани са закачили язвителни кино-афиши, отправящи стрели към Министерството на културата, някой е залепил и копие от Закона за опазване на културното наследство. Ала кой да види. Ентусиасти от киносредите продължават да настояват, че изходът е само един: да се промени статутът на тази паметна сграда – от паметник с местно на паметник с национално значение. И тогава има шанс собствениците да я преотстъпят (срещу наем) или продадат (примерно на Столична община), за да се превърне тя отново в автентичен Дом на киното – с два киносалона, музейна експозиция, арт кафенета, пространства за уъркшопи. . Посетете виенско кино \"Адмирал\", където е обичал да гледа филми Артур Шницлер и ще се озовете в атмосферата от 1900 г. – с прекрасните стари киноафиши с автографи на Роми Шнайдер; там можете да поседнете на плюшените столове, да изпиете чаша чай или червено вино в очакване на прожекцията. Същото е с парижките кина в \"Латинския квартал\" – можете да пиете кафе в предверието, докато разглеждате безброй книги от историята на киното (понякога с автографи), да гледате любим филм в присъствието на кинознаменитост. Така бе спасено кино \"Абес\", където Абел Ганс през 1928 г. прави премиера на шедьовъра си \"Наполеон\". Спомням си в как в началото на нашия век тръгна истинска битка за оцеляването на \"независимите кина\" в Париж (извън мултиплексите). Всяка вечер зрителите имаха шанса да гледат някой филм в присъствието на известно име. Бил съм на прожекции заедно с режисьора Бертран Таверние или писателя-нобелист Клод Симон. И независимите парижки кина оцеляха. Нали българската столица бе обявена от ЮНЕСКО за творчески град на киното в периода 2017-2027 г.? И то тъкмо на 13 януари 2015 г., когато се навършиха сто години от прожекцията на \"Българан е галант\". Отвоюването на кино \"Модерен театър\" ще е важна стъпка в тази насока. Няма да е лесно, но не е невъзможно, ако към усилията на ентусиастите се включи и Столична община. Защо прецедентът с музея на Яворов да не се повтори и спрямо \"Модерен театър\"? Каузата е важна, значима, наистина си струва столицата да разполага с такова автентично кинопространство. Струва си.", "date": "2019.02.15", "title": "Елегия за софийските кина"}
{"url": "https://www.dnevnik.bg/sviat/2019/02/15/3388137_severna_makedoniia_e_na_kartata_no_makedoniia_oshte_ne/", "text": "Разделиха ни на македонци и северномакедонци\", каза преди време опозиционният политик Петар Богойески, първо по време на дебат в София - а по-късно и в разговор с \"Дневник\". Макар в 13 ч. местно време (14 ч. българско) на 13 февруари Северна Македония вече да постави първите табели на границата с Гърция и македонски издания да писаха, че преминалите границата вече ще влизат в Северна Македония, а не в Македония, ще мине време, преди това да стане напълно вярно. Година или повече в Северна Македония и Македония ще трябва да съжителстват в официални документи, имена на институции и документите за самоличност на гражданите. Какво предстои, преди Република Македония действително да остане в историята? Република Северна Македония е на картата, но Република Македония, създаваща напрежение в гръцката и македонската политика, все още не е напълно изчезнала. Към края на годината Преспанският договор влезе в сила след публикуването си в Държавния вестник. След вербалната нота, изпратена от гръцкото външно министерство, от Скопие ще се очаква \"веднага и съгласно разумните административни практики да вземе всички неободими мерки с цел компетентните органи на страната оттогава нататък да употребяват името и термините от тази спогодба във всички нови служебни документи, кореспонденция и съответни материали,\" гласи документът на премиерите Алексис Ципрас и Зоран Заев. Какво обаче ще стане със старите документи? Думата \"веднага\" изисква само действие, не и резултат. Македония има няколко дни да смени надписите на границата и двете летища, малко повече време за всички табели на улиците и три месеца за промяна на регистрационните номера (на тях ще трябва да пише NMK, а не МК, тъй като последният надпис създаваше напрежение у гърците). Целият процес - за сметка на гражданите, но със стандартни такси за замяна - ще започне през май, а дотогава те ще получават от гранични служители лепенки с буквите NМК, които да си слагат при влизане в Гърция. Така облепянето ще продължи три месеца, за да бъдат скрити инициалите, които предизвикваха гняв в жителите на Северна Гърция в продължение на години. Новите пътни документи пък се очакват към края на годината - дотогава шофьорите ще ползват книжки, издадени от Република Македония. Всъщност, ако сегашните им документи са валидни, те ще могат да ги ползват и след това, тъй като Преспанският договор предвижда срок от пет години. Република Македония ще продължи да издава банкнотите, използвани от македонците, още по-дълго - до началото на идната година. Безименната сграда Северномакедонските власти ще имат шест месеца да променят статута на македонските паметници, публични сгради и инфраструктура, съдържащи препратки към елинската история и цивилизация, за да се почитат към този начин. Срокът за имената на държавните институции е по-кратък - четири месеца. Тази седмица обаче малко объркване създаде представа колко може да продължи \"средното положение\" при заредените със символика политически, исторически и културни обекти. В очакване на вербалната нота от Гърция, задействала конституционните промени, надписът \"Влада на Република Македониjа\" (\"Правителство на Република Македония\") изчезна от сградата на изпълнителната власт, а няколко дни по-късно все още не бе поставен нов. Попитан кога ще се случи това, правителственият говорител Миле Бошняковски бе лаконичен: не се знае. В интернет такива недоразумения се решават лесно - страницата на правителството ползваше думата  \"Северна Македония\"  часове след гръцката нота. Държавният вестник, публикувал конституционните промени, няколко дни  си остава в киберпространството  \"Службен весник на Република Македониjа\", преди да смени надписа си няколко часа преди публикуването на този материал. Марката \"Македония\" Процесът предизвиква хаос и в самата Гърция. В началото на месеца в. \"Катимерини\" писа, че общо 182 компании от различни сектори (39 от тях в земеделието и хранително-вкусовата индустрия) съдържат термина в свои брандове. Близо 4000 компании пък използват термина, за да опишат повече един или повече от продуктите си. Преспанският договор повдига въпроси за бъдещето им. Това име ще може да се използва и от компании в Северна Македония, затова договорът предвижда търговските спорове да се решават в рамките на \"институционализиран и структуриран диалог на добра воля\" и да се търсят \"взаимно приемливи решения\" за търговски марки и патенти. Международен екип от есперти с представители и на двете държави ще трябва да реши въпроса до 2022 г. - в следващите три години. Реториката Дали името на Северна Македония ще се използва от хората? \"Уви, новите имена на страните понякога са налагат бавно,\" пише  сп. \"Икономист\"  и дава пример с имена като Цейлон (бившето име на Шри Ланка), Бирма (бивше на Мианма) и Родезия (бивше на Зимбабве). Процесът може да отнеме години, сочи база данни на \"Гугъл\" с 5 млн. отпечатани текста (в приложението на \"Гугъл\" за карти пък все още се използва Македония). Тепърва ще се види дали Северна Македония е приемлива за обществеността. Това няма пряко отношение към договора, тъй като той не задължава гражданите да използват в неофициалното си общуване Северна Македония или каквото и да било ново име. Проблемът е друг - в Гърция идват парламентарни избори най-късно през есента. А и след тях всички партии, отхвърлящи договора, ще могат да го правят и да нажежават обстановката, намирайки дори в социалните мрежи аргументи защо договорът не се спазва. Провокатори ще могат да се намерят и от македонска страна, ако националистически организации там спазят обещанието си и не започнат да използват новото име в комуникациите си или в социалните мрежи. Думите \"македонци\" и \"македонски\", когато става дума за националността и езика, пък  не са забранени в Преспанския договор , но лесно могат да станат ябълка на раздора за вътрешнополитически цели - регионът познава случаи на документи, подписани от едно правителство и осъдени от него месеци по-късно, за да се овладее изкуствено предизвикано обществено недоволство. България не е изключение - пактът на ООН за миграцията и Истанбулската конвенция са само последните примери. Ако ново правителство, което не е подписало договора, изпита същата вътрешнополитическа потребност, ситуацията може да е още по-сложна. На сегашния кабинет в Атина многократно  се наложи да обяснява  като мярка срещу националистически отпор какви термини, свързани с думата Македония, признава и какви - не. Това едва ли създава риск някой дори да помисли да се изтегли от Преспанския договор; а и да заяви, че го прави, това години наред няма да е възможно. Популистки нагласи могат да повишават (макар вероятно без твърде сериозни последствия) напрежението в регион, който няма нужда от подобни вражди, а само да търси път напред.", "date": "2019.02.15", "title": "Северна Македония е на картата, но Македония още не е изчезнала"}
{"url": "https://www.dnevnik.bg/evropa/2019/02/15/3390413_kato_kuche_i_kotka_britanskata_modna_industriia_e/", "text": "Отменете Брекзит\", призовава надпис върху тениска на британския моден дизайнер Катрин Хамнет. Излизането на Обединеното кралство от Европейския съюз, планирано за след шест седмици, отчайва творците и вече се отразява на ежедневието им. \"Това беше спонтанна реакция\" на резултата от референдума на 23 юни 2016 г., споделя пред АФП Хамнет преди днешното откриване на Седмицата на модата в Лондон. Тя има предвид тениската, която се продава в интернет в колекция, включваща също лозунги като \"Модата мрази Брекзит\" или \"Втори референдум сега!\". Защо е тази ненавист? Защото Брекзит ще бъде \"катастрофа за икономиката, за социалната сфера, за културата, образованието, многообразието, за заетостта, за сигурността и отбраната\", изброява тя вредите, които ще причини според нея историческият развод, планиран за 29 март. Катрин Хамнет съвсем не е изолиран случай. Според анкета на консултантска компания \"Фешън раундтейбъл\" 96 процента от представителите на британския моден отрасъл са гласували за оставане в ЕС. Тази почти единодушна враждебност към Брекзит е свидетелство за еврофилската ориентация в британските културни среди, както и за страховете на една зависима от международната търговия индустрия. Страх, че няма да има сделка Подобно на други сектори от британската икономика, модата се опасява съвсем конкретно от Брекзит без споразумение с Брюксел, ситуация \"без сделка\", в резултат на която икономическите отношения между ЕС и Обединеното кралство ще се уреждат съгласно регулациите на Световната търговска организация (СТО), които са значително по-малко благоприятни от сегашната система, основаваща се на свободното движение на стоки. Евентуален Брекзит без сделка \"поражда опасност от по-високи мита върху внасяните и изнасяните стоки, освен това движението им може да бъде забавяно от многото митническите декларации, подчертава Саманта Доувър от компанията за маркетингови проучвания \"Минтел\". Това съвсем не е радостна перспектива за творците, които се нуждаят от гъвкавост, за да работят с Париж или Милано, независимо дали става въпрос за изпращане на аксесоар в последния момент, за подготвяне на изложение или модно дефиле или пък просто за износ на продуктите им към Стария континент. При представянето на последните й финансови резултати една от големите британски модни компании, \"Бърбъри\", изчисли на \"десетки милиони\" лири годишно разходите си във връзка с увеличаване на митата. Преместване Нещата обаче \"не се ограничават с техническите затруднения\", отбелязва Лулу Кенеди, директор на\"люпилнята\" за таланти \"Фешън ийст\". \"Става въпрос и за посланието, отправено чрез Брекзит: идеята, че след като си британец, не желаеш да работиш с другите, че не си част от европейското семейство\", допълва тя. При тези обстоятелства не е учудващо, че Британският съвет за мода, който организира Седмицата на модата, заема ясна позиция в подкрепа на нов референдум за избягване на разрив с ЕС без споразумение - сценарий, който според организацията трябва да бъде предотвратен \"на всяка цена\". Изправени пред тези опасности, някои вече решиха или планират да реорганизират дейността си, като я прехвърлят в страни от ЕС, за да си запазят преимуществата на единния пазар и митническия съюз. \"Взехме мерки много рано и на определена цена, така че цялата ни развойна дейност, производството и логистиката на продуктите ни сега се намират в Италия\", казва Катрин Хамнет. Подобни са плановете и на Оливър Спенсър, специалист по ежедневното облекло в стил \"английски шик\": \"В случай на Брекзит без сделка ще използвам съоръженията ни за производство и складиране в Португалия\", обяснява творецът, по-умерен от мнозина свои колеги към излизането на ЕС, въпреки че е гласувал \"против\". \"Разбира се, в краткосрочен план този изход не е добър, но това избраха хората\", подчертава той, след което добавя прагматично: \"Периодите на трудности, обществени вълнения, на рецесия благоприятстват творчеството\"./БТА", "date": "2019.02.15", "title": "Като куче и котка: Британската модна индустрия е ужасена от Брекзит"}
{"url": "https://www.dnevnik.bg/sviat/2019/02/15/3390412_izborite_moje_da_ostaviat_moldova_v_sivata_zona_mejdu/", "text": "Изборите в Молдова този месец изглежда ще доведат до парламент, в който никоя партия няма да има мнозинство, за да състави правителство, задълбочавайки разрива между прозападни и проруски сили в момент, когато безпокойствата относно корупцията и демокрацията вгорчиха отношенията й с Европейския съюз. През 2014 г. ЕС подготви споразумение за по-тесни търговски и политически връзки с малката бивша съветска република и я затрупа с помощи, но стана все по-критичен към резултатите, постигнати от Кишинев в реформите. Притисната между членката на ЕС Румъния и Украйна, Молдова е преследвана от скандали, а прозападното правителство не успя да повиши ниския жизнен стандарт. Това тласна много гласоподаватели към социалистите, които се застъпват за по-тесни връзки с Русия. Социалистическият лидер Игор Додон пое президентския пост през 2016 година. На изборите на 24 февруари няма да се избира нов държавен глава. Социологическите анкети прогнозират, че никоя партия няма да спечели парламентарно мнозинство, което увеличава вероятността от продължителни препирни или вероятно нови избори. Олигархът с бизнес, простиращ се от петрол до хотели,  Владимир Плахотнюк , чиято Демократическа партия на Молдова ръководи правителството, може да сглоби някак коалиция, както направи след последните избори през 2014 г., макар че партията спечели само 19 от общо 101 места в парламента. \"Молдова се е превърнала в сива зона, ничия земя между Изтока и Запада\", каза Владислав Кулмински, ръководител на базирания в Кишинев Институт за стратегически инициативи. \"А елитите, които са на власт днес, са много доволни, защото могат да определят правилата, могат да напишат и пренапишат правилата, без да им бъде търсена сметка нито от Брюксел, нито от Москва\". Отстъпление Това е много далеч от 2012 г., когато германският канцлер Ангела Меркел по време на посещение в Кишинев похвали реформите на тогавашния министър-председател Влад Филат и засегна въпроси за изгледите на Молдова да се присъедини към ЕС. Седем години по-късно Филат е в затвора за предполагаемо вземане на подкупи, което той отрича, в корупционен скандал за 1 млрд. долара, известен в страната като \"кражбата на века\". През 2014-15 г. скандалът повлече държавата с население от 3.5 милиона души в дълбока криза. Сега Молдова е 117-а от 180 държави в класацията на \"Прозрачност без граници\" на усещането за корупцията. Това е понижение от 89-то място, което заемаше през 2009 г., когато ЕС започна Програмата за източно партньорство с шест бивши съветски републики. \"Молдова определено е държава, от която останалите членове на Програмата за източно партньорство могат да се поучат - как да не се държат, ако искат да запазят добри отношения с ЕС\", каза Кристина Герасимов от германския Съвет за външни отношения. Миналата година ЕС замрази помощта за Молдова, след като съд в страната отмени победата на опозиционния лидер Андрей Нъстасе в изборите за кмет на Кишинев заради нарушение на буквата на закона. Европейският парламент обяви Молдова за \"държава в плен на олигархични интереси\". Партията на Плахотнюк гръмко изтъква постиженията на своето правителство с премиер Павел Филип. Икономиката се развива, банковата система се стабилизира, а сътрудничеството с МВФ е възобновено. Нели Соник, вицепрезидентка на Lion gri (\"Лион гри\"), един от най-големите износители на вино в Молдова, каза, че партията на Плахотнюк е помогнала на бизнеса с намаляване на данъците. Някои молдовци подозират, че социалистите и Плахотнюк, макар публично да враждуват,  си сътрудничат задкулисно , за да си поделят държавата - предположение, отхвърлено от Додон в интервю за \"Ройтерс\" през януари. Демократите се изтъкват като единствената партия, която може да спре завоя на Молдова отново към Русия. Това може да е накарало ЕС да изпитва първоначална несигурност как да действа спрямо отстъплението на Молдова, каза Герасимов. \"Към сегашния момент изглежда, че ЕС и европейските правителства са разбрали много добре, че това е фалшива идеологическа и геополитическа битка с президента Додон и социалистическата партия, която работи в полза и на двете страни\", каза тя. Много молдовци обаче остават предпазливи към Русия, оказала се ненадежден търговски партньор, който изненадващо налага ембарго върху виното и селскостопанската продукция, включително през 2014 г., когато Молдова подписа споразумението си с ЕС. Соник отбягва Русия за сметка на по-нови пазари като Китай, след като загуби милиони долари по време на ембаргото. \"С голямо неудоволствие продаваме вината си на Русия, защото това е свързано с големи рискове\", каза тя./БТА", "date": "2019.02.15", "title": "Изборите може да оставят Молдова в \"сивата зона\" между Запада и Русия"}
{"url": "https://www.dnevnik.bg/sviat/2019/02/15/3390730_sasht_prouchvat_nachini_da_vnesat_humanitarna_pomosht/", "text": "Правителството на САЩ е струпало хранителни припаси в складове по границата на Колумбия с Венецуела и търси начини как да прати помощта във Венецуела, за да помогне да бъдат облекчени страданията там. Това заяви на вчерашната международна конференция във Вашингтон за Венецуела специалният пратеник на президента Тръмп Елиът Ейбрамс, цитиран от \"Ройтерс\", съобщава БТА. На конференцията за оказване на международна хуманитарна помощ във Вашингтон, която беше организирана от венецуелската опозиция, Ейбрамс отхвърли настояванията на венецуелския президент Николас Мадуро, че страната му не преживява хуманитарна криза, и заяви, че всякакво уреждане на кризата във Венецуела трябва да започне с \"окончателното оттегляне (от властта) на режима на Мадуро\". В \"Туитър\" бившият губернатор на венецуелския щат Амасонас Либорио Гуаруля написа вчера, че във Венецуела е започнала да влиза чуждестранна хуманитарна помощ и че за да влезе, помагали представители на коренното население на Венецуела. \"Хуманитарната помощ започва да влиза през Амасонас по реките Гуайния, Атабапо и Ориноко, с лодки под охраната на венецуелски индианци от Колумбия в населените места влизат продоволствия\", пише Гуаруля, а към публикацията му са прибавени снимки. Регионът граничи с Колумбия и Бразилия. По думите на бившия губернатор в събирането на помощите са участвали неправителствени и индиански организации, както и правителството на Колумбия. Над 100 млн. долара Държавите донори събраха над 100 млн. долара хуманитарна помощ за Венецуела след състоялата се вчера във Вашингтон международна конференция за хуманитарната криза във Венецуела. Това съобщи Лестър Толедо, координаторът по въпросите на международната хуманитарна помощ в структурата на лидера на венецуелската опозиция Хуан Гуайдо, след конференцията. \"Да, всичко е вярно, държавите донори ни предоставиха хуманитарна помощ за над 100 млн. долара\", каза той в щабквартирата на Организацията на американските държави, където се състоя конференцията. По думите на Толедо следващата събота, на 23 февруари, привържениците на опозицията ще се опитат да доставят хуманитарна помощ във Венецуела. Той припомни инцидент на границата от 2016 г., при който в Западна Венецуела няколкостотин венецуелци, предимно жени, успели да се промъкнат през границата в Колумбия, за да получат продоволствия и стоки от първа необходимост. \"Именно така ще опитаме да постъпим другата събота, по мирен начин\", каза той в отговор на въпрос как опозицията ще успее да заобиколи забраната на правителството да се доставя хуманитарна помощ във Венецуела. В \"Туитър\" американският сенатор Марко Рубио, републиканец от щата Флорида, приветства резултатите от конференцията. \"Народът на Венецуела не е сам. Не се отчайвайте, не се колебайте. С вас е целият свят, помощта вече е на път\", написа конгресменът, който е с кубински корени.", "date": "2019.02.15", "title": "САЩ проучват начини да внесат хуманитарна помощ във Венецуела"}
{"url": "https://www.dnevnik.bg/razvlechenie/2019/02/15/3390495_britanskata_zvezda_tom_odel_izliza_dnes_pred/", "text": "Британският инди поп изпълнител и композитор Том Одел ще излезе за първи път тази вечер пред българската публика в зала 1 на НДК. Той пристигна вчера в София заедно с екипа си от 30 души, съобщи организаторът на концерта \"София Мюзик Ентърпрайсис\". Очаква се Одел да изпълни както някои от известните си песни от дебютния му запис Songs From Another Love, който през 2012 г. му носи награда \"Брит\", но и от най-новия си дългосвирещ албум, издаден в края на 2018 г. със заглавие Jubilee Road. Първият сингъл от него If You Wanna Love Somebody вече има близо 2,5 млн. гледания в YouTube. На сцената 27-годишният изпълнител ще излезе с още трима музиканти - басист, китарист и барабанист, а публиката преди това ще подгрее Том Спайт. Вратите на залата ще бъдат отворени в 19 ч., а шоуто на Одел ще започне в 21 г. и се очаква да продължи около два часа. Билети се продават на място в деня на събитието и са на цена между 40 и 80 лв..", "date": "2019.02.15", "title": "Британската звезда Том Одел излиза днес пред българската публика"}
{"url": "https://www.dnevnik.bg/bulgaria/2019/02/15/3390731_kratki_novini_nad_10_dushi_sa_zadurjani_v_blagoevgrad/", "text": "По време на събитията нашите сънародници ще имат възможност да получат информация за стъпките, които трябва да предприемат, за да гарантират правата си след Брекзит, съобщава Министерството на труда и социалната политика. В периода 25-27 февруари събитието ще се проведе последователно в Бристол, Челтнъм  и Кардиф. До момента Службата по трудови и социални въпроси към Посолството на България в Лондон е организирало 15 информационни дни във Великобритания по темата \"Брекзит\", които са посетени от над хиляда човека. Той е бил без бандерол и се е съхранявал в товарен автомобил, ползван като склад, съобщава БТА. Стоката е била намерена по време на специализирана полицейска операция. Автомобилът е използван от 33 годишен бургазлия, който е задържан за 24 часа. Иззетото количество е било пакетирано във вакумирани торби с тегло от 10 и 20 килограма. Установено е, че цената на черния пазар е била около 30 - 40 лева за килограм. Тир блъсна и уби човек край град Левски Алкохолната проба на шофьора е била положителна с 0.74 промила, съобщава \"Нова телевизия\". Жертвата е 50-годишен мъж Сигналът за инцидента е подаден около 21 часа снощи. Водачът на товарния автомобил е задържан. Пет неваксинирани деца са заразени с морбили Децата са от Разлог, на възраст от 8 месеца до 3 годишни. Те са хоспитализирани в инфекциозното отделение на болница \"Св. Анна\" в София, съобщи пресцентърът на болницата. Децата са леко, до средно увредени от болестта, заяви д-р Петър Петров началник на отделението. Предстой им лечение с продължителност поне пет дни, преди да бъдат изписани, уточни той. Бойко Борисов получи \"Орденът на република Сърбия\" \"Позволете ми да приема тази награда от името на всички българи, които положиха огромни усилия по време на Българското председателство – на всички, които вярваме, че Сърбия е неразделна част от Европа, че в най-скоро време ще бъде член на Европейския съюз\". Това заяви министър-председателят Бойко Борисов в Белград, след като беше награден с най-високото държавно отличие на Сърбия от президента Александър Вучич на националния празник на страната. Маскиран е обрал банка в София Сигналът е подаден към 8.30 часа за обир на банков клон в квартал \"Суха река\", съобщи \"Нова телевизия\". Според съобщената информация, човек с маска и въоръжен влязъл в обекта, заплашил служителките и, след като използвал спрей, отнел сума пари. Няма данни за пострадали хора. Полицията разследва случая. Лекар беше нападнат от роднини на пациент Пореден случай на агресия над медик. Нападението е станало в Нова Загора. До агресията се стигнало, след като близките на пациент са били помолени да излязат в коридора на Спешна медицинска помощ, докато лекарите се спасяват бащата на нападателя, съобщава \"Нова телевизия\". 48-годишният мъж починал след масивен инфаркт. Фелдшерът Митко Щилиянов се опитал да успокои близките, но 19-годишният младеж се нахвърлил върху него с юмруци и го съборил на кушетката и го ударил няколко пъти по лицето. Късно в четвъртък нападателят е освободен от полицията. Според ръководителя на спешното отделение д-р Хусин Калаш това е поредният подобен случай. Медиците настояват за физическа охрана в спешните центрове. Над 10 души са задържани след полицейска акция Акцията е на ГДБОП и ДАНС и се е провела тази нощ в Благоевград, съобщава пресцентърът на Министерството на вътрешните работи. Тя е за разследване на организирана престъпна група за наркотици. Задържани за 24 часа са общо 14 лица. Претърсени са 14 адреса и 1 автомобил, извъшени са 3 лични обиска. Намерени и иззети са наркотици – амфетамин, марихуана и кокаин. ", "date": "2019.02.15", "title": "Кратки новини: Маскиран е обрал банка в София"}
{"url": "https://www.dnevnik.bg/evropa/2019/02/15/3390732_mei_preturpia_porajenie_v_parlamenta_za_strategiiata/", "text": "Британският премиер Тереза Мей претърпя ново поражение в парламента, който отхвърли с 303 на 258 гласа предложение на правителството по стратегията му за предоговаряне на споразумението за Брекзит с ЕС, предадоха \"Франс прес\" и Би Би Си. В предложението кабинетът твърдеше, че преследва двойна цел: да постигне \"алтернативни решения\" на т.нар. \" предпазен механизъм \" за запазване на отворена граница между двете Ирландии след Брекзит и да отхвърли сценария за напускане на ЕС без споразумение. Най-твърдите привърженици на Брекзит в управляващата Консервативна партия обаче отказват правителството да подкрепи отпадане на варианта за напускане без споразумение и се въздържаха при гласуването, което бе решаващо за отхвърлянето на правителственото предложение. Това е десетото поражение на Тереза Мей в парламента, откакто стана премиер, отбелязва Би Би Си. Макар и това гласуване да няма обвързващо действие за правителството, то отслабва Мей в  опита й да възобнови преговорите  с Брюксел. \"Преди две седмици премиерът каза на парламента, че новият й подход може да осигури значително и трайно мнозинство в парламента. Днешният вот обаче доказа, че няма мнозинство за курса на действие на премиера. Това не може да продължава. Правителството не може да продължава да пренебрегва парламента или мъчително да се движи към 29 март без смислен план\", заяви снощи лидерът на опозиционната Лейбъристка партия Джереми Корбин, който отново обвини правителството в \"бавене на топката\". Самият Корбин обаче също понесе поражение.  Негово предложение  за ограничаване на възможностите за действие на правителството бе отхвърлено с 322 на 306 гласа. Депутатите отхвърлиха и поправка на Шотландската национална партия за отлагане на датата на Брекзит, а консервативният депутат Анна Субри оттегли преди гласуването своята поправка, в която се искаше от кабинета да публикува изследване за икономическото въздействие на Брекзит без споразумение. Тя обяви, че е получила гаранция от правителството, че тези документи ще бъдат публично оповестени. След символичното поражение говорител на Мей каза, че тя ще продължи да се стреми да постигне изменения в споразумението за Брекзит, предаде \"Ройтерс\". \"Правителството ще продължи да се стреми да постигне това с ЕС, за да гарантираме, че ще напуснем навреме на 29 март\", каза говорителят. Мей смята, че депутатите от нейната Консервативна партия все още искат тя да предоговори споразумението, но някои от тях са гласували против нея снощи, защото са се безпокоели от възможността за отпадане на този етап на варианта за Брекзит без споразумение, добави говорителят. /БТА", "date": "2019.02.15", "title": "Мей претърпя поражение в парламента за стратегията си за Брекзит"}
{"url": "https://www.dnevnik.bg/na_put/2019/02/15/3388786_nevuzmojniiat_put_na_doncho_papazov_30_g_po-kusno/", "text": "Тя му излиза за пръв път през 1994 г., сега е допълнена с още информация и снимки, казват издателите от \"Вакон\". На мен 13 ми е щастливо число, тръгнах на 13-и в 13 ч. и се върнах на 13-и в 13 ч. Е, изчаках десетина-петнайсет минути, за да стане 13 ч., разказва с неизоставящото го чувство за хумор мореплавателят за едно от пътешествията си, направено между ангажиментите му на журналист. (бил е още научен сътрудник, експерт в СЕМ, депутат в 36то Народно събрание - бел. ред.) \"Невъзможният път\" е името на маршрута, преминаващ на юг от нос Добра надежда, нос Луин и нос Хорн през Атлантическия, Индийския и Тихия океан. Малцина са моряците, които са се осмелили да мечтаят за него, а още по-малко са тези, дръзвали да го изминат.  През 1988 г. Дончо Папазов тръгва с дървената яхта \"Тивия\" по този път, на юг от \"ревящите четиридесет\" градуса южна ширина, където ветровете и вълните са чудовищни, през полярната зима, сам и без нито една спирка. Тринайсетметровата \"Тивия\" претърпява две преобръщания, първият от които причинява сериозни щети.  Заглавието ми се видя по-гръмко от това, което всъщност съм направил, и затова го избрах, казва днес Папазов, иронизирайки себе си и дразнейки тези, които не знаят още какво означава този път. Двигателят на яхтата се поврежда още в началото на пътуването, така че той плава, като разчита единствено на вятъра, платната и уменията си. Електричество ползва само за радиосеансите със свои приятели от България и с радиолюбителите от различни точки по пътя си. Студ, всепроникваща влага, самота, мрак и постоянната битка с прииждащите вълни. Това е ежедневието на мореплавателя през близо шестте месеца и 19-те хиляди морски мили на тази околосветска обиколка. Но губи ли той присъствие на духа? Нито за миг.  Щастлив съм сред океана, отърсен от желязната лапа на банкнотите. За никакво злато никой, дори султанът на Бруней – най-богатият на света, не би могъл да има очарованието на могъщата природа на \"ревящите четиридесет\". Не се купува то. Трябва да е в тебе, да си го посадил, цял живот да си го подготвял. Обичам яхтата, само тя в наше време като вълшебница ме пренася от ежбите и неуредиците, от кавгите и амбициите в друг свят. Нови качества играят в него, различни от необходимите за успех в институт или служба. И в тази игра, приличаща на хазарт, залагаш живота и доброто си име. От морето не можеш да се върнеш като от непобеден баир или като спортист, неуспял да прелети поредната летва. Попаднеш ли в него, пътят ти е наред или надолу в мрачния покой на океанските глъбини. Далеч от всичко, от хора и градове, усещаш истинския живот, цената и солта му. След 75 дни в морето би трябвало да съм преситен, но навита пружина държи, върти колелото, гладна за път е тя. Няма да се откажа от морето, след като завърша това плаване. Докато имам сили, ще поря любимите ми вълни, ще се радвам да сменя напора на брътвежа с истински вятър в ушите. В океана ме мамят не пристанищата, а пустинята, безкраят, пред който виждаш само море и небе. След дълъг път пристанищата омайват с нови познанства, барове, музеи. Но честно претеглено, вътре в морето си по-богат на вълнения и изживявания. И те тежат повече от мимолетното приятелство. След двадесет години скитня по чуждоземски пристанища, забързан към нови пътища, досаден от неспирни ремонти, ми останаха доста приятели. Но повече щях да имам, ако си седях в България. И по-интересни. Животът на яхтата е пълен с опасности, често дълго чакани, крачещи към нас. Но рядко ни известяват предварително. Пиперливият вкус остава от тях. Обичам водата, защото отвсякъде бълбукат опасности, през всяка цепка се промъкват. Те са днес, ще се повяват и утре. Те са естествена проява на живота ти. Не е лов на силни усещания, а начин на съществуване. Един ще се осъществи чрез тезгях, ще извайва предмети или ще продава, ще бъде зает и доволен. Друг обича планина, трети си пада по балони. Хубавото на живота в добре подредена страна е, че от всеки би трябвало да има нужда. От опит зная, че в една канцелария или зад кулисите на ресторант назряват бури от подлост и интриги, понякога по-опасни от морските. Защото го мога, избрах морето. Повече за книгата \"Невъзможният път\" вижте  тук . ", "date": "2019.02.15", "title": "Невъзможният път на Дончо Папазов 30 г. по-късно"}
{"url": "https://www.dnevnik.bg/sviat/2019/02/15/3390734_trump_shte_obiavi_izvunredno_polojenie_za_da_postroi/", "text": "Президентът на САЩ Доналд Тръмп ще подпише законопроекта за финансирането и ще обяви извънредно положение, потвърди Белият дом, цитиран от световни агенции и БТА. \"Президентът Тръмп ще подпише законопроекта за финансирането на държавните институции и, както и преди е заявявал, ще предприеме и други мерки - включително (да обяви) национално извънредно положение - за да направи така, че да сложим край на кризата с националната сигурност на границата и на хуманитарната криза там\", каза говорителят на Белия дом Сара Сандърс. \"Президентът изпълнява обещанието си да построи стената, да опази границата и нашата велика страна\", добави тя. Председателят на Камарата на представителите Нанси Пелоси заяви, че ако Тръмп обяви извънредно положение, ще обмисли всички възможни опции за действие и може да оспори такова решение в съда, предаде \"Ройтерс\". Тя добави, че по границата с Мексико няма криза със сигурността, а има хуманитарно предизвикателство. Белият дом заяви, че е готов за евентуални съдебни битки, свързани с обявяването на извънредно положение. Признавайки поражението си, след като Конгресът не му осигури 5.7 млрд. долара за изграждане на стената, Тръмп се съгласи да подпише документа за финансиране на правителството, за да предотврати нов блокаж на администрацията седмици след последния, поставил рекорд в историята на САЩ (35 дни). Крайният срок, за да се избегне ново затваряне на правителството, бе днес. Според \"Ройтерс\" този план на Тръмп вече разделя републиканците и някои са готови да го подкрепят в \"защитата на суверенните граници\", но други смятат, че ще е грешка.", "date": "2019.02.15", "title": "Тръмп ще обяви извънредно положение, за да построи стената си"}
{"url": "https://www.dnevnik.bg/evropa/2019/02/15/3390735_sigurnostta_na_ungariia_ne_triabva_da_se_opira_samo_na/", "text": "Унгарският премиер Виктор Орбан заяви, че иска да ускори развитието на унгарската армия, за да може тя да се защити от нападение \"от която и да е посока\", като подчерта, че не смята даваните от НАТО гаранции за достатъчни, предаде \"Франс прес\". \"НАТО е много важна, но не смятам, че военната сигурност на Унгария трябва да се опира върху НАТО\", заяви Орбан за седмичника \"Фидело\". Унгария е член на НАТО от 1999 г. и в това си качество се ползва от защитата на военния алианс, който тази седмица имаше министерска среща в Брюксел. Будапеща обаче \"е започнала многогодишен процес на военно развитие, след който Унгария ще разполага със значима военна сила, благодарение на която ще може да се защити от нападение от която и да е посока\", подчерта Орбан. Той изрази съжаление за липсата на солидарност на съюзниците при опожаряването на унгарски културен център в съседна Украйна през февруари 2018 г. \"Избухва бомба в унгарски център в Украйна на няколко километра от границите на НАТО и никой дума не продума, включително САЩ\", каза Орбан. Думите му се публикуват няколко дни след  посещението на държавния секретар на САЩ Майк Помпео  в Будапеща, по време на което Унгария и САЩ обявиха споразумение за сътрудничество в отбраната, целящо да улесни разполагането на американски войски на унгарска територия. Помпео тогава призова Будапеща да се дистанцира от Москва. Орбан подчерта, че е силен привърженик на европейски военни сили, но посочи, че води \"плодотворно икономическо сътрудничество с Русия\". /БТА", "date": "2019.02.15", "title": "Сигурността на Унгария не трябва да се опира само на НАТО, каза Орбан"}
{"url": "https://www.dnevnik.bg/photos/snimka_na_denia/2019/02/15/3390738_snimka_na_denia_uverete_se_che_brekzit_niama_da_se/", "text": "Изправен пред неуспешните опити на държавната администрация да мотивира холандските компании да се подготвят за последиците от Брекзит, холандският външен министър Стеф Блок прибягна към необичайна тактика: той публикува в \"Туитър\" своя снимка, на която на бюрото му се е излегнало огромно плюшено електриковосиньо чудовище, облечено с тениска с надпис \"Брекзит\", което му пречи да работи. \"Уверете се, че Брекзит няма да застане - или да се излегне - на пътя ви\", предупреждава министърът, който на снимката е вдигнал ръце в знак на отчаяние.", "date": "2019.02.15", "title": "Снимка на деня: Уверете се, че Брекзит няма да се излегне на пътя ви"}
{"url": "https://www.dnevnik.bg/sviat/2019/02/15/3390744_feisbuk_premahna_stranici_i_profili_nasocheni_kum/", "text": "Технологичната компания \"Фейсбук\" заяви, че е премахнала страници и профили, участвали в \"съгласувано неистинско поведение\", насочено към хора в Молдова, където по-късно този месец предстоят избори, предаде \"Ройтерс\". Според \"Фейсбук\" собствениците на страниците и профилите пускали публикации за местни новини и политически въпроси като задължително образование по руски или английски език и обединение с Румъния. \"Въпреки че хората зад тази дейност се опитваха да скрият своята самоличност, нашият ръчен преглед установи, че част от тази дейност е била свързана с хора, работещи за молдовското правителство\", каза компанията. Тя заяви, че е премахнала 168 профила и 28 страници във \"Фейсбук\" и 8 профила в социалната мрежа \"Инстаграм\", участвали в дейности, използващи съчетание от фалшиви профили и някои истински профили, за да заблудят другите за това кои са и какво правят. Около 54 хил. профила са последвали поне една от тези страници. \"Фейсбук\" напоследък предприема сурови мерки срещу подобни профили в страни като Русия, Иран и Индонезия, след като през последните две години беше подложена на критики заради това, че се бави с разработването на инструменти за борба с екстремистко съдържание и пропагандни операции. Молдова, разположена между членуващата в Европейския съюз Румъния и Украйна, е преследвана от скандали, а прозападното й правителство не успява да повиши ниските жизнени стандарти, което тласка много избиратели към социалистите, подкрепящи по-близки връзки с Русия. /БТА", "date": "2019.02.15", "title": "\"Фейсбук\" премахна страници и профили, насочени към избиратели в Молдова"}
{"url": "https://www.dnevnik.bg/evropa/2019/02/15/3390739_eurbus_razkri_kolko_struva_edin_samolet/", "text": "Отстъпките от цената, които правят големите самолетостроители, са публична тайна в авиационния сектор, но \"Еърбъс\" (Airbus) разкри вчера мащабите на намаленията, които предоставя на авиокомпаниите на този високо конкурентен пазар, информира \"Ройтерс\". От години самолетостроители като  \"Еърбъс\"  и \"Боинг\" (Boeing) обявяват гръмогласно получените от тях поръчки, но при много по-високи каталожни цени от реалните цени на самолетите на пазара. Последните данни, публикувани вчера от \"Еърбъс\" говорят, че отстъпките от цените на самолетите са средно около 50 процента. Европейският самолетостроител беше принуден да разкрие нетната стойност на огромния си списък с поръчки на пазарни цени в съответствие с новите счетоводни норми Ай Еф Ар Ес 15 (IFRS 15). Годишните резултати на групата отчитат поръчки за 460 милиарда евро (519 милиарда долара) в сравнение с 997 милиарда евро по каталожни цени преди година. Въпреки че \"Еърбъс\" оттогава има нови поръчки, той също така е доставял самолети, което означава, че двете серии цифри са като цяло съпоставими според анализатори. Източници от сектора са на мнение, че по принцип самолетите се продават на половината от обявената в каталозите цена. Тя обаче може да се променя в зависимост от параметрите на двигателя например. Но каталожните цени не са напълно безполезни. Те служат да се изчислява изглаждането в зависимост от движението на инфлацията между датата на поръчката и датата на доставката, което става години по-късно. Това е важен източник за допълнителни приходи за самолетостроителите, отбелязва \"Ройтерс\". /БТА", "date": "2019.02.15", "title": "\"Еърбъс\" разкри колко струват самолетите му"}
{"url": "https://www.dnevnik.bg/sport/2019/02/15/3390752_kralev_za_vasil_bojkov_niama_da_podvede_fenovete_na/", "text": "Министърът на спорта Красен Кралев смята, че  Васил Божков, който се ангажира с финансирането и оздравяването на сините,  няма да подведе привържениците. Според Кралев \"винаги трябва да сме загрижени какво се случва с \"Левски\" и ЦСКА\". \"Очаквам \"Левски\", който е един от най-обичаните български отбори, да е финансово стабилен и да продължи да използва своята мисия в обществото. Да създава футболисти и да възпитава любов към спорта. \"Левски\" и ЦСКА са институции, които имат влияние върху хората. Винаги трябва да сме загрижени какво се случва с тях и да желаем да бъдат финансово стабилни\", каза Кралев при откриването на боксовия турнир \"Странджата\". \"Пожелавам им да преодолеят тези финансови проблеми, които имат. Доколкото познавам човека, който се е ангажирал публично с финансирането на \"Левски\" (б.а., Васил Божков), мисля, че няма да подведе хората, които му гласуват доверие, както и феновете\", добави Кралев. Васил Божков обяви в сряда, че влиза в клуба с цел \"оздравяването, управлението и финансовата издръжка на \"Левски\".  -  четете тук  -  четете тук  -  четете тук \"Партньорството ще продължи, докато съществуват възможности за растеж и бизнес интересите на двете страни съвпадат\", обявиха тогава от \"Нове холдинг\" чрез прессъобщение. До това се стигна, след като \"Левски\" изпадна във финансова криза и беше обявено, че клубът  има дългове \"малко над 30 милиона лева\" . Все още настоящият собственик Спас Русев обясни, че очаква да има  смяна на собствеността  на общото събрание на 6 март. Министърът на спорта е оптимист и за въвеждане на системата за видеоповторения (VAR) в Първа лига. Подобно мнение изрази и  президентът на БФС Борислав Михайлов . \"Защо да не въведем технология, която може да им помогне. Това ще стане задължително изискване. Това е неизбежно. Въпросът е дали системата да бъде закупена или да бъде взета под наем. Има много варианти, държавата ще се опита да помогне. Важното е да се вземе решение, това е в интерес на всички\", заяви Кралев.", "date": "2019.02.15", "title": "Кралев за Васил Божков: Мисля, че няма да подведе феновете на \"Левски\""}
{"url": "https://www.dnevnik.bg/sviat/2019/02/15/3390762_richard_bransun_shte_organizira_koncert_v_pomosht_na/", "text": "Милиардерът Ричард Брансън заяви вчера, че ще организира концерт в рамките на кампания за набиране на 100 млн. долара за страдащите венецуелци и отваряне на границите  за хуманитарна помощ , предаде \"Асошиейтед прес\". Брансън разпространи видео, в което обяви, че подкрепя венецуелския опозиционен лидер Хуан Гуайдо, председателя на венецуелския парламент, обявил се за временен президент. Брансън каза, че концертът, който ще бъде излъчен на живо по интернет, ще се състои в колумбийския град Кукута на границата с Венецуела, където по нареждане на президента Николас Мадуро е блокирана хуманитарна помощ, изпратена за Венецуела. Концертът, в който ще участват популярни изпълнители от региона и света, ще се състои на 22 февруари - ден преди, както заяви Гуайдо, опозицията да се опита да вкара все пак храни и лекарства през границата. Сред участниците ще бъдат пуерториканецът Луис Фонси, нашумял с хита си \"Деспасито\", британецът Питър Гейбриъл, испанците Мигел Босе и Алехандро Санс, бразилката Анита, съобщи \"Франс прес\". Брансън заяви, че работи с Гуайдо, за да може хуманитарната помощ да преодолее блокадата на Мадуро и да достигне до нуждаещите се от нея милиони венецуелци. /БТА", "date": "2019.02.15", "title": "Ричард Брансън ще организира концерт в помощ на Венецуела"}
{"url": "https://www.dnevnik.bg/sviat/2019/02/15/3390773_putin_predloji_sporen_zakon_za_krustnika_koito_shte_se/", "text": "Лидерите на престъпни групировки в Русия ще може да бъдат пращани в затвора само заради водещата си роля в тях,  обобщава \"Ведомости\"  същността на законопроект, внесен вчера от президента Владимир Путин в Държавната дума, предаде БТА. Проектът предвижда по-тежка отговорност за създаване на престъпни групи. Без да доказва, че криминалният бос лично е извършвал престъпления, следствието ще трябва само да установи, че обвиняемият е ръководел или координирал престъпната дейност на хората си. Президентът Путин предлага заемащите \"висши позиции в престъпната йерархия\" да бъдат наказвани с 8 до 15 години лишаване от свобода, а организаторите на престъпни групировки - с 12 до 20 години, да получават само ефективни, а не условни присъди и да плащат по-големи глоби - до пет милиона рубли. Критичен подход Според вестника възражения нямат нито руското правителство, нито Върховният съд, дали мнения за проекта. Президентската инициатива ще бъде разгледана от парламента с приоритет, уверява председателят на Думата Вячеслав Володин. По думите на Рафаел Марданшин от парламентарната комисия по законодателството предложената поправка е необходима, тъй като има случаи престъпни босове да не бъдат наказвани за разлика от редовите изпълнители. Но ако липсва критичен подход от страна на съдилищата, като създател на организирана престъпна група може да бъде обвинен не само някой бизнесмен, но и директор на училище, координиращ действията на учителите, посочва адвокатът Алексей Мелников. Според него поправките в закона ще предизвикат вълна от репресии в Русия. Проектът на Путин влиза в противоречие с ключов принцип на наказателното съдопроизводство - принципа за вината, убеден е друг адвокат - Владимир Жеребьонков. \"Какво деяние обаче е извършил човек, признат за лидер?\" - недоумява експертът. Според него руският президент просто се е повлиял от становището на силовите шефове. Коментар от престъпния свят Новата мярка ще се хареса на масовия избирател в Русия, смята политологът Абас Галямов. \"Избирателят е готов да приветства винаги и всякак жестокостта към престъпниците. От техническа гледна точка това е правилна стъпка - Кремъл затяга в момента гайките на опозицията и трябва да придружи това с аналогични стъпки спрямо престъпността\", коментира той пред \"Ведомости\", цитиран от Би Би Си. В Русия \"цялата престъпност е в бизнеса, на улицата вече няма престъпен свят - ако пък има нещо, то е случайно. Какви ти йерархии?\". Така коментира предложения от Путин \"закон за кръстника\" криминалният бос Тайванчик с истинско име Алимжан Тохтахунов, пише онлайн изданието \"Фонтанка\", като се позовава на радио \"Говорит Москва\". По думите на Тайванчик днес хора от властта и от бизнеса в Русия извършват повече престъпления, отколкото всички представители на криминалния свят, взети заедно. \"Сами го виждате. Така си е, нали? Те имат връзка конкретно с парите\", обяснява Тохтахунов.", "date": "2019.02.15", "title": "Путин предложи спорен \"закон за кръстника\", който ще се хареса на избирателите"}
{"url": "https://www.dnevnik.bg/sviat/2019/02/15/3390777_letishteto_v_dubai_spria_za_kratko_vsichki_poleti/", "text": "Всички полети на международното летище в Дубай временно спряха в петък сутринта заради дронове, съобщи говорител на компанията, който го управлява, цитиран от \"Ройтерс\". Ограничението е продължило едва 32 минути - от 10:13 до 10:45 ч. местно време (8:13-8:45 ч. българско). Най-натовареното в света летище съобщава за инцидента след проблеми с двете най-големи британски летища - \"Хийтроу\" и \"Гетуик\" - както и с \"Нюарк\" в САЩ. Всички инциденти бяха обяснени с дронове, прелетели край летищата.", "date": "2019.02.15", "title": "Летището в Дубай спря за кратко всички полети заради дронове"}
{"url": "https://www.dnevnik.bg/sport/2019/02/15/3390775_joze_mourinyo_-_menidjurut_sus_zlatnite_neustoiki/", "text": "Така Жозе Моуриньо се обърна към медиите в Англия при пристигането си в \"Челси\" на 2 юли 2004 г. Именно Специалния стана наречие за един от най-успешните мениджъри в историята на футбола и го преследва през цялата му кариера. Моуриньо доказа още веднъж, че е специален и заради начина, по който се  раздели с \"Манчестър юнайтед\"  - с  неустойка от 19.6 милиона паунда  (близо 22.3 милиона евро). Обезщетенията, които е получил португалският специалист за последните 12 години, го правят абсолютен рекордьор сред футболните треньори по света. Официалната справка сочи, че Моуриньо е получил 76 милиона евро за двете си уволнения от \"Челси\", както и освобождаването от \"Реал\" (Мадрид) и \"Юнайтед\". За справка, друг сред най-уволняваните треньори в последните години Сам Алърдайс (напускал е \"Блекбърн\", \"Уест Хем\", \"Съндърланд\", \"Кристъл палас\", \"Евертън\" и националния отбор на Англия) е получил 15 милиона евро. Моуриньо беше и сред най-скъпоплатените треньори в света. Последният му договор с \"Юнайтед\" му гарантираше 15 милиона паунда годишно (17 милиона евро). С по-висока заплата е единствено мениджърът на \"Манчестър сити\" Пеп Гуардиола – 20 милиона паунда (22.7 милиона евро).", "date": "2019.02.15", "title": "Жозе Моуриньо - мениджърът със \"златните\" неустойки"}
{"url": "https://www.dnevnik.bg/politika/2019/02/15/3390796_vmro_predlaga_ednokratna_pomosht_za_rajdane_na_dete_ot/", "text": "Общинските съветници от ВМРО в Столичния общински съвет предлагат отпускане на еднократна финансова помощ за насърчаване на раждаемостта и отглеждането на деца на територията на Столична община. Идеята е за първо дете помощта за семейството да е 200 лв., за второ – 500 лв., за трето – 1 300 лв., като условието е родителите да имат завършено средно образование. Критериите за получаване на помощта са минимум средно образование и постоянен или настоящ адрес на територията на общината, като за постоянен адрес се предвижда две години уседналост преди раждането на детето, а за настоящ адрес – три години. Родителите с образователна степен \"Бакалавър\" или \"Магистър\" да получават по-висока еднократна помощ предлагат още от ВМРО. Идеята е за първо дете за всяка образователна степен помощта да расте с 50 лева, а за второ и трето - със 100 лева. Според данни на ВМРО раждаемостта в София е около 13 000 деца на година, като около 45% от семействата са с поне един родител с висше образование. Общинските съветници от партията предвиждат съотношение между семействата с едно, две и три деца в пропорция 6:3:1. По този начин те изчисляват, че приблизителната сума на година за изпълнение на програмата е 6.5 млн. лв. Предложението е средствата да се осигуряват ежегодно от бюджета на Столична община.", "date": "2019.02.15", "title": "ВМРО предлага еднократна помощ за раждане на дете от образовани родители в София"}
{"url": "https://www.dnevnik.bg/sport/2019/02/15/3390797_snimka_na_denia_na_trenirovka_po_djudo_s_vladimir_putin/", "text": "Руският президент   се включи в тренировка на националния отбор по джудо в олимпийския комплекс в Сочи. 66-годишният държавен глава показа умения на татамито. Путин има черен колан осми дан, получен през 2012 г., и е първият руснак с подобен ранг.", "date": "2019.02.15", "title": "Снимка на деня: На тренировка по джудо с Владимир Путин"}
{"url": "https://www.dnevnik.bg/tehnologii/2019/02/15/3390806_nasa_planira_da_izprati_chovek_na_lunata_prez_2028_g/", "text": "Измина година от пресконференцията на директора на американската космическа агенция НАСА Робърт Лайтфут, в която той обяви, че ръководената от него организация си поставя за цел да върне хората на Луната. За целта той се договори с президента на САЩ Доналд Тръмп за бюджет от почти  20 млрд. долара , който е предвиден за започване на изследователски мисии до естествения спътник на Земята. 12 месеца по-късно администраторът на НАСА Джим Бриденстин обяви, че очакват през 2028 г. да изпратят мисия с астронавти до Луната. И този път те може да не се завърнат веднага, а да останат там. \"Този път няма да оставяме знамена и отпечатъци и след това да се приберем у дома. Този път ще останем там, за да не се налага да се връщаме отново след 50 години\", заяви Бриденстин на пресконференция в централата на космическата агенция. Подготовка за мисията Още през декември миналата година  НАСА обяви плановете си да работи с частни компании , за да върне хората на Луната възможно най-скоро. Последният астронавт, който стъпи там, беше Юджийн Чернан през декември 1972 г. Агенцията постави изискване да се разработват системи, които ще позволяват поне два полета. Планира се след кацането на Луната космическият апарат да може и да се прибере до Земята. За целта до 2024 г. по повърхността на спътника ще бъдат разположени десетки апарати, които да изследват и да използват ресурсите на Луната. Миналата година учени от НАСА установиха, че  водата под повърхността на спътника  не е ограничена в определен район или тип терен, но е трудно достъпна. Първите предположения тогава бяха, че ако на Луната има достатъчно вода и добиването ѝ е сравнително лесно, тя ще бъде използвана или като питейна, или ще бъде разбита на водород и кислород за ракетно гориво, или ще бъде преобразувана в кислород за дишане. Порталът НАСА не се отказва да изгради платформа в орбитата на Луната, която да бъде използвана като портал за зареждане на гориво. Тя ще бъде използвана и за опорна точка при по-дълги пътувания в Космоса. Платформата ще има задвижваща мощност, която ще помага на ракети да излитат от нея. Ще бъде оборудвана и с места за настаняване на космонавти. Платформата ще представлява и комуникационен хъб. Тя ще изпраща информация на Земята, ще приема такава и ще играе роля на комуникационен център за движещите се в орбита космически кораби. Да кацнеш у дома си \"Когато НАСА отново изпрати човек на Луната, по повърхността ще се правят изследвания, роботи ще обикалят навсякъде\", така Бриденстин описа очакванията си за мисията на НАСА. Той допълни, че агенцията ще направи всичко възможно до 2028 г. Луната да е станала доста по-гостоприемна за хората. По думите му до 25 март НАСА ще приема предложенията на американски компании за партньорство, като не изключи и сътрудничество с чужди фирми.", "date": "2019.02.15", "title": "НАСА планира да изпрати човек на Луната през 2028 г."}
{"url": "https://www.dnevnik.bg/sport/2019/02/15/3390810_barselona_udulji_dogovora_na_valverde/", "text": "Барселона\" удължи договора на треньора си Ернесто Валверде. Той ще остане на поста си и през следващия сезон, обяви испанският шампион. В споразумението е записана и възможността за продължаване на контракта с още една година до 2020-21. Валверде е начело на \"Барселона\" във втори сезон. Миналата година той изведе отбора до титлата и купата в Испания, но каталунците отпаднаха от \"Рома\" в четвъртфиналите на Шампионската лига. През лятото съставът триумфира със Суперкупата на страната. Сега отборът има преднина на върха в Примера дивисион и му предстои да играе втори мач срещу \"Реал\" (Мадрид) в полуфиналите за Купата на краля ( след 1:1 в първата среща ). До момента \"Барселона\" има 65 победи в 96 мача под ръководството на Валверде (68%), като е допуснал девет загуби. Наскоро президентът Хосеп Мария Бартомеу каза, че треньорът ще остане независимо дали тази година съставът спечели отличие.", "date": "2019.02.15", "title": "\"Барселона\" удължи договора на Валверде"}
{"url": "https://www.dnevnik.bg/sviat/2019/02/15/3390813_v_ispaniia_shte_ima_izvunredni_izbori_na_28_april/", "text": "Испанският премиер Педро Санчес свика предсрочни парламентарни избори на 28 април, почти месец преди европейския вот. Това означава, че в Испания за няколко месеца ще има четири различни вида избори, тъй като през май (на една дата) следват тези за европарламента, местна власт и регионални законодателни органи. Санчес взе решението, след като бюджетът му за 2019 г. бе отхвърлен от парламента. Изборите ще се състоят по-малко от две години преди редовните, които трябваше да са в края на 2020 г. Санчес обаче е бил на власт 8 месеца и половина - той пое властта от консерватора Мариано Рахой след вот на недоверие. Напрежението в испанската политика се усили, след като десните партии нападнаха социалистическото правителство заради мекия според тях тон към исканията за самоопределение на Каталуня. В резултат Санчес втвърди тона, но това предизвика каталунските партии, представени в националния парламент, които гласуваха против бюджета му и той изгуби крехкото си мнозинство, с което би могъл да остане на власт. \"Възмущение заради бюджета\" След изявлението му, излъчено онлайн от испански медии, журналисти отбелязаха, че кампанията започва на 13 април, в началото на ваканциите за Страстната седмица. Последните проучвания сочат, че социалистите на Санчес може и да получат най-голям брой гласове на евентуални избори, но Народната партия, \"Граждани\" и крайнодясната \"Вокс\" биха могли да формират мнозинство. Те вече го направиха в най-голямата провинция Андалусия, където \"Вокс\" стана и  първата крайнодясна партия, влязла в испански парламент , от смъртта на Франсиско Франко. Кабинетът \"предпочиташе да направи изборите възможно най-рано, преди всичко за да се възползва от вълната от възмущение, която вярва, че се създава от съюза на партиите на независимостта, (консервативната) Народна партия и (центристката) \"Граждани\", за да отхвърли бюджет с ясно социално послание,\" пише \"Ел Паис\". Към Санчес обаче се чуваха и призиви да изчака още няколко месеца - до септември или октомври - за да се отделят максимално във времето парламентарните изрбори от предстоящия вот за регионална власт - на една и съща дата с местните. \"Между това да не се прави нищо и да се продължи без бюджета и да се призоват испанците да си кажат мнението избирам второто\", каза Санчес. \"Испания трябва да продължава да напредва с уважение, толерантност, умереност и здрав разум.\"", "date": "2019.02.15", "title": "В Испания ще има извънредни избори на 28 април"}
{"url": "https://www.dnevnik.bg/evropa/2019/02/15/3390812_za_pruv_put_poveche_ot_polovinata_francuzi_iskat/", "text": "Повече от половината французи искат \"жълтите жилетки\" да сложат край на стигащите понякога до насилие антиправителствени протести, като според много от тях демонстрантите, които продължават всеки уикенд да протестират в различни градове, вече не отразяват първоначалните искания на групата, предаде \"Ройтерс\". Социологическо проучване на института \"Елаб\" сочи, че според 56% от анкетираните движението трябва да се откаже от седмичните протести. Наблюдава се увеличение с 11 процента отпреди един месец, като за пръв път групата, споделяща това мнение, е мнозинство. Протестите започнаха през ноември заради високите цени на дизела и за живот, но бързо прераснаха в бунт срещу президента Еманюел Макрон и неравенството. Макар мнозинството от хората да подкрепят движението, двама на всеки трима смятат, че тези, които продължават да протестират всеки уикенд в Париж и други градове, не представляват първоначалните му амбиции. \"Жълтите жилетки\" са най-голямото предизвикателсто за властта на Макрон, който направи скъпи данъчни отстъпки и миналия месец постави началото на  двумесечен национален дебат , обещавайки промени в политиката. В четвъртък по време на една от поредицата срещи в рамките на дебата той изслуша недоволството на кметове на села от недостига на лекари, липсата на пари за техника, влошаването на обществения транспорт и други. \"Ще опитам и ще отговоря на всеки от въпросите, които повдигнахте\", каза Макрон. \"Споделям мнението ви, страната е уморена. Трябва да се изправим срещу предизвикателството\". На скорошни дебати Макрон отговаряше на въпроси в продължение на шест часа. Социологическите проучвания свидетелстват за възраждане на понеслата удар популярност на Макрон след започването на дебатите.", "date": "2019.02.15", "title": "За пръв път повече от половината французи искат \"жълтите жилетки\" да спрат протестите"}
{"url": "https://www.dnevnik.bg/kultura/2019/02/15/3387971_otkus_ot_zavrushtaneto_na_alburt_u_doma_na_omur_hikum/", "text": "30-те години на миналия век. Елзи и Омър учат заедно в училището на миньорско градче в Западна Вирджиния. Елзи мрази това място и заминава да търси нов живот във Флорида. Там между нея и талантливия танцьор и бъдещ актьор Бъди Ебсън припламва любовна искра. Но когато Бъди заминава за Холивуд, Елзи се връща у дома и приема предложението за брак на Омър, сбъдвайки най-големия си страх – да стане миньорска съпруга. Споменът за безгрижните дни във Флорида не угасва в сърцето на Елзи благодарение на необичайния сватбен подарък от Бъди: малък алигатор. Кръщава го Албърт и той става нейният чудноват и доста страховит домашен любимец. Омър обаче й поставя ултиматум: той или алигаторът! Елзи избира него, но при едно условие: да помогнат на Албърт да се завърне у дома. Така започва едно щуро пътешествие, което включва Елзи, Омър, Албърт и... един петел. Ще изминат над 1000 мили, ще преживеят невероятни приключения и ще срещнат още по-невероятни хора (като Стайнбек и Хемингуей). През целия път обаче ги преследва призракът на Бъди, а как един обикновен мъж може да съперничи на една мечта? Нищо обаче не е такова, каквото изглежда: Албърт не е просто алигатор, нито петелът е просто петел. Нужна е щипка чудатост и известна доза авантюризъм, за да се потопите докрай в това фантастично пътешествие. Защото в крайна сметка всички премеждия се оказват пътища за откриване на себе си и на онова странно, необяснимо, но удивително чувство, наречено любов. Омър Хадли Хикъм Джуниър (роден на 19 февруари 1943 г.) е американски автор, ветеран от Виетнам и бивш инженер на НАСА, обучавал първите японски астронавти. Той става известен с мемоарите си от 1998 г., които по-късно са пресъздадени във филма \"Октомврийско небе\", посветен на неговите детски години и опитите му заедно с негови приятели да построят ракета. Печели различни литературни награди за своите книги, а някои от тях са бестселъри на \"Ню Йорк Таймс\". Една от най-успешните му книги е \"Завръщането на Албърт у дома\". ОТКЪС Години след като родителите ми отнесли Албърт у дома, сме се появили ние – брат ми Джим и аз. Детството ни премина през четиридесетте и петдесетте години, когато градът вече остаряваше и дори се бяха промъкнали някои удобства като павирани улици и телефони. Имаше дори и телевизия и ако не беше тя, можеше и никога да не разбера за съществуването на Албърт. В деня, когато чух за него за пръв път, лежах на килимчето в гостната и гледах повторението на епизод от сериала на \"Уолт Дисни\" за Дейви Крокет. Сериалът направи този пограничен заселник всеобщ любимец на американците: хората, които го обожаваха, бяха повече дори и от почитателите на президента Айзенхауер. Всъщност едва ли е имало момче в Америка, което да не е искало да има траперска шапка като тази, която Дейви винаги носеше, а и аз не правех изключение, но така и не ми купиха такава. Мама безпределно обичаше разните диви твари и не би се примирила с такава жестока глупост. Мама влезе в гостната точно когато Дейви и приятелят му Джорджи Ръсел яздеха мустангите си през гората от единия край на нашия двайсет и един инчов черно-бял екран чак до другия. Джорджи Ръсел пееше песничката за Дейви, в която се казваше, че той бил самият владетел на дивата погранична местност и че с голи ръце убил ей такава мечка още когато бил на три. Песничката беше лесна и приятна и аз, както милионите деца из цялата страна, я знаех наизуст, дума по дума. Мама се загледа за минутка, занемяла, и после каза: \"Познавам го, той ми подари Албърт.\" Обърна се и отиде пак в кухнята. Така се бях загледал в Дейви и Джорджи, че това, което мама каза, не можа веднага да проникне в момчешкия ми мозък. Когато почнаха рекламите, станах и тръгнах да я търся. Намерих я в кухнята. – Мамо, ти не каза ли, че познаваш някой от филма за Дейви Крокет? – Онзи, който пееше – отвърна тя небрежно, докато смело сипваше с лъжицата мазнина в тигана. До нея имаше голяма купа с каша. Ясно, значи за вечеря ще има от нейния специалитет: картофени кюфтета. – Джорджи Ръсел ли? – попитах аз. – Не, Бъди Ебсън. – Кой е Бъди Ебсън? – Онзи, който пееше по телевизията. Повече го бива в танците, отколкото в пеенето, ако питаш мен. Запознах се с него във Флорида, когато живеех при богатия ми чичо Обри. Когато се омъжих за баща ти, Бъди ми изпрати Албърт като сватбен подарък. Никога не бях чувал за Бъди или Албърт, но за богатия ѝ чичо Обри бях слушал доста. Мама винаги добавяше прилагателното \"богат\" към името му, нищо че – според нейните разкази – загубил всичките си пари при борсовия срив през 1929 година. Виждал бях и снимка на богатия чичо Обри. С кръгло лице, очи, присвити срещу яркото слънце, облегнат на стик за голф, богатият чичо Обри носеше каскет за голф, като във \"Великият Гетсби\", и моден пуловер върху ризата, разкопчана на яката, три четвърти панталони и двуцветни обувки в кафяво и бяло. Зад гърба му се вижда малък алуминиев фургон, който явно му е служел за дом, а зад фургона – поизсъхнала палма. Подозирах, че на богатия чичо Обри не му трябваха много пари, за да бъде богат. Поисках да ми обясни: – Значи... познаваш Джорджи Ръсел, така ли? – Ако Бъди Ебсън е Джорджи Ръсел, да, познавам го и още как. Стоях срещу нея и я гледах със зейнала уста. Замалко да припадна. Нямах търпение да разкажа на другите момчета в Коулуд, че майка ми е познавала Джорджи Ръсел, та това си беше почти като да познаваш самия Дейви Крокет. Сто на сто ще се пукнат от завист! – Албърт остана при нас няколко години – продължи мама. – Тогава още живеехме в старата къща нагоре по улицата, срещу подстанцията. Преди да се родите вие с брат ти. – Кой е Албърт? – попитах аз. Погледът на мама за миг омекна. – Нима не съм ти разказвала за Албърт? – Не си – отвърнах, а в този момент рекламата свърши и се чуха изстрели на кремъклиите. Дейви Крокет пак беше яхнал коня. Нададох ухо към гостната. Като видя, че повече ме влече телевизорът, мама махна с ръка да ме отпрати. – Ще ти разкажа по-късно. И без това е малко сложно. Баща ти и аз... добре де, отнесохме го у дома му. Той беше алигатор. Не може да бъде! Алигатор ли? Понечих да разпитам по-подробно, но тя поклати глава. – По-късно – каза и отново се зае с картофените кюфтенца, а аз се върнах при Дейви Крокет. Годините минаваха и както беше обещала, мама ми разказваше как са отвели Албърт у дома му. Понякога дори караше татко да разкаже своята версия. Слушах разказите, които те ми поднасяха, обикновено без да се съобразяват с хронологичния им ред, а понякога ги повтаряха, но по различен начин, и така случките прераснаха в една кипяща от живот, но напълно несвързана и определено митична история за млади мъж и жена, които заедно със своя необикновен алигатор (а незнайно защо – и един петел) са преживели най-вълнуващото си приключение, докато са пътували на юг, далеч отвъд онова, което в моите представи беше златното слънце на пейзажистите и сребристата луна на поетите. След като баща ми отиде да управлява небесните мини, а мама го последва, за да обясни на Господ как да се оправи с останалите Му дела, един тихичък, но настоятелен глас в главата ми непрестанно ме увещаваше да запиша историята на тяхното пътуване. Когато най-сетне отдадох дължимото на това шептящо гласче и започнах да събирам парченцата, разбрах защо. Точно като прелестен цвят, който се разлиства, за да посрещне зората, цъфна и скритата в историята истина. Разказът за това как родителите ми са върнали Албърт у дома се оказа много повече от няколкото интригуващи случки по време на младоженческо приключение. Когато отделните части се навързаха и наредиха по местата си, те се превърнаха в свидетелство за най-великия и може би единствения истински дар от небесата: онова странно и възхитително чувство, което ние така безотговорно наричаме \"любов\".", "date": "2019.02.15", "title": "Откъс от \"Завръщането на Албърт у дома\" на Омър Хикъм"}
{"url": "https://www.dnevnik.bg/biznes/2019/02/15/3390842_godishnata_inflaciia_prez_ianuari_e_3/", "text": "През януари 2019 г. спрямо същия месец на предходната инфлацията се увеличава до 3%, съобщава Националният статистически институт. Спрямо декември животът е поскъпнал с 0.5 на сто. От данните се вижда, че най-много през месеца са нараснали разходите за развлечение и култура, където цените са се покачили в сравнение с декември с 5.6%. Храните и безалкохолните напитки са се увеличили с 1.6%; а разходите за жилища, вода, електроенергия, газ и други горива са нараснали с 0.6%. През януари спрямо декември алкохолните напитки и тютюневи изделия са поевтинели с 0.2%. Цените на облеклото и обувките са намалели с 4.2%, което е очаквано заради намаленията, които търговците правят през януари. Цените в транспорта са спаднали с 2.8%. През януари 2019 г. при хранителните продукти най-много са се повишили цените на зелето - със 17.4%, доматите - със 16.7%, краставиците - с 11.1%, зрелия лук - с 10.6%. Най-значително намаление има при олиото и млякото - съответно с 2.4 и 2.7%. При нехранителните стоки и услугите най-значително увеличение е регистрирано при пакетни услуги за почивка и туристически пътувания и международните полети - съответно с 11.7% и 15.2%. Увеличение има и при горивата - въглищата са поскъпнали с 1%, метанът - с 1.4%. Сред най-силно поевтинелите през месеца са облеклото - с 4%, дизеловото гориво - с 2.3%, бензинът А95H и А98Н - с 3.5% и с 3%, както и пропан-бутанът - със 7.6%.", "date": "2019.02.15", "title": "Годишната инфлация през януари е 3%"}
{"url": "https://www.dnevnik.bg/analizi/2019/02/15/3390108_promenite_na_izborniia_kodeks_pishete_pobeda_i_da/", "text": "След 15 часа - от 9 сутринта до полунощ, сред ожесточен словесен кеч между власт и опозиция от парламентарната трибуна, който трябваше да мине за обсъждане, депутатите, доста оредели накрая, приеха окончателно Изборния кодекс (правилата за гласуване на всички видове избори.) От сряда до снощи впрочем опитът да пресъздадеш или коментираш депутатското обсъждане и гласуване означаваше във всеки миг да очакваш изненада в депутатската воля, която по неведоми съображения се променя в рамките на часове. Под диктовката естествено от известни само на партийните централи съображения. За които можем само да се досещаме. С извънредно заседание на правната комисия например вчера по обед се сложи изненадващо а изцяло ще се гласува машинно у нас, с изключение на местата с под 300 избиратели, болниците, затворите и в секциите в чужбина. Това предложение на ДПС, подкрепено от ГЕРБ, идва по-малко от денонощие след като предния ден правната комисия прие, че машинното гласуване отпада и за следващите избори, понеже нямало да могат да бъдат осигурени достатъчно машини, такъв аргумент се чу. Какво е наложило ДПС след едно денонощие да поиска обратното? Дали пък не се е намерил някой да осигури машините и чрез депутатите да си ги пласира? Пак на извънредното заседание на комисията днес отпадна възможността за оповестяване на социологически проучвания в деня на изборите и се връща забраната, която предния ден в комисията беше отменена. Тези два примера са само нюанси от фарса, който два дни до среднощ беше поднесен от парламентарното мнозинство като окончателно приемане на правилата, по които ще гласуваме. Това става три месеца пред изборите за европарламент и с аргумент \"няма време\" ГЕРБ отказа да проведе избор за нов състав на Централната избирателна комисия, въпреки че мандатът на сегашния изтече. И без да чуват питането защо досега не бе избран нов състав, от ГЕРБ посочват още един аргумент - че сегашните членове на ЦИК вече са натрупали опит и по-разумно да си останат и на евроизборите, че нов състав щял да доведе в комисията необучени кадри. (Ами тогава пишете - без избори, понеже правителството натрупа опит, и да приключваме, докара го до майтап депутат от опозицията). Нарушението на закона и правенето на законодателство от днес за утре изобщо не впечатлява управляващите ГЕРБ и \"Обединени патриоти\", ДПС осигурява подкрепата, ако официалните партньори на ГЕРБ се разколебаят по техни си причини, а \"Воля\" се суети. Впечатлиха се неотдавна само професори от съвета по законодателството и авторитетни юристи, които публично се дистанцираха от начина на писане и гласуване на закони и заявиха, че се срамуват имената им да се свързват със законодателния брак, който се твори все по-ускорено в угода на знайни и незнайни интереси. Обобщени, Най-скандалната поправка е фактическото ликвидиране на тъй наречената преференция - правото на избирателя да преподреди листата, която му е спусната от партийната централа, и да посочи на предна позиция предпочитан кандидат. Въвежда се драконовски минимален праг за упражняване на това право - трябва предпочетеният кандидат да е събрал гласове над съответната избирателна квота, което означава, че за преференция на парламентарни избори са му необходими около 17 хил. гласа, за европейски парламент - 130 хиляди, за общински съветници - между 7 и 9 хиляди. С това правило на практика партиите узаконяват безпределната си власт над избирателя, зачеркват представителната демокрация и я превръщат в спазарен помежду им партиен режим, в който произволът е легитимиран чрез избори, но избори предрешени от партийните централи. Че властта се интересува да си осигури следващата победа и не й пука избират ли я гражданите наистина, се видя и по скандалния отказ на ГЕРБ да прочисти избирателните списъци от мъртвите души или да създаде регистър на избирателите. Равносметката на промените от снощи досега е печална: Освен че отпада практически преференциалното гласуване, отменено е дистанционното. Решенията в ЦИК ще се вземат с обикновено мнозинство, когато Върховният административен съд върне в комисията акт за приемане на ново решение /мотивът за въвеждането на обикновено мнозинство е, че гласуването в ЦИК често блокирало поради невъзможност да се съберат две трети/. Решенията в районните избирателни комисии /РИК/ също ще се вземат с обикновено мнозинство. Това последното е направо прелюдия към служебна победа на ГЕРБ, тъй като в районните комисии преобладават представителите на ГЕРБ и решенията с обикновено мнозинство са предопределени. Не беше прието да се осигури видеонаблюдение в секционните комисии, за да има обективен коректив ако се появят съмнения при броенето на бюлетините и съставянето на протоколите. Че ГЕРБ и партньорите му не са имали въобще намерение да създават правила които да гарантират честни избори се видя още през декември, когато никой от правителството и ГЕРБ не се появи на дискусията със специалисти в президентството, за да се обсъдят на експертно ниво проблемите, които от десетилетия стоят нерешени. Цялостният прочит и неизреченият мотив на промените, които тази нощ на пожар бяха гласувани от ГЕРБ, ДПС и половината от \"Патриотите\", беше обобщен най-точно от зевзек в социалната мрежа: \"Абе пишете победа /служебна/ и да бегаме\".", "date": "2019.02.15", "title": "Промените на Изборния кодекс: пишете победа и да приключваме"}
{"url": "https://www.dnevnik.bg/detski_dnevnik/2019/02/15/3386984_s_decata_v_pochivnite_dni_16_i_17_fevruari/", "text": "Събота - Издателство \"Потайниче\" и детска къща \"Приказка без край\" ви канят от 16 часа на  представянето на детската книжка  \"Тайната на нашата пералня\" от Елина Кръстева, която е и илюстратор на книгата си. Книжката разкрива мистерията на липсващите чорапи, но и разказва за любовта и приятелството, които са възможни въпреки различията. - Ателието по моделиране с глина \"Цветна магия\" е отворено за възрастни и деца от 14.30 часа, подробности -  тук . - В  ателието \"Шарени менини\" , което се организира в Институт \"Сервантес\" от 11 часа, децата ще могат да изработят от плат свои \"менини\" с различни цветове. Ще научат също какво е значението на тези героини, станали толкова известни във времето благодарение на Веласкес. Децата ще се забавляват и ще могат да научат някои думи на искпански език. - от 11 часа Софийската опера и балет представя детската опера \"Козелът Сърдитко\" на композитора Юли Дамянов. - \"Котки в музея\" - творчески и образователни ателиета за деца започват да се провеждат всяка събота от 11 часа в Националния природонаучен музей. Първата тема е посветена на рекордите при насекомите. След като научат кой е по-по-най сред тях, всеки участник ще изработи своя Aeshna mixta, която ще си отнесе вкъщи. Програмата е подходяща за деца на възраст от 8 до 12 години, подробности -  тук .  - Училище \"Васил Левски\" организира Ден на отворените врати от 10 до 12 ч. по повод патронния си празник отбелязването на 146 години от гибелта на Апостола. Идеята е родителите и децата, които са в предучилищна възраст, и бъдещите първокласници да посетят училището и да се запознаят с условията на обучение. Учителите от предучилищната група и началния курс на обучение са организирали занимания, игри, рисуване и други изненади за най-малките, а родителите ще имат възможност да разговарят с педагозите, да научат защо училището е обявено за иновативно и да разгледат в какви условия се води образователният процес. Във връзка с годишнината са организирани и конкурси за мултимедийна презентация, за литературна творба, детска рисунка, математическо състезание и вътрешноучилищна надпревара по български език и литература. Неделя - В  ателие \"Цветна магия\" от 10.30 часа  са поканени всички деца над 3-годишна възраст, за да чуят приказката, която Кака Деси и нейният приятел Непослушко ще прочетат заедно. - Дядо получил нови ръкавици и по пътя за Златица изгубил едната ръкавица. Не след дълго Зайо, Вълчо, Мечо и Лисана се настанили в нея и дружно си живели цяла зима. Но с идване на пролетта дядото видял неканените гости, взел той дрянова тояга и всеки хукнал да бяга както му приляга. От 11.30 на сцената на \"Ринг мол\" са поканени всички над 2 години, за да се забавляват с кукления театър. Входът е свободен. - Работилница със солено тесто очаква деца до 5 г. от 10.30 и от 14 в детския научен център \"Музейко\". А от 11.30 часа и издателство \"Рибка\" ще представи книжката \"Букви с меки лапки, капели и чорапки\". Ще има и \"Танци-Манци\".", "date": "2019.02.15", "title": "С децата в почивните дни (16 и 17 февруари)"}
{"url": "https://www.dnevnik.bg/politika/2019/02/15/3390844_ombudsmanut_maia_manolova_shte_objalva_noviia_izboren/", "text": "Промените в Изборния кодекс са грубо посегателство върху правата на българските граждани, каза омбудсманът Мая Манолова в кулоарите на парламента. С екипа ми работим по конституционна жалба срещу Изборния кодекс, няма как да остана безразлична към посегателството върху изборните права на българите, съобщи Манолова. Тя ще пусне конституционна жалба, след като промените бъдат обнародвани. \"Това е 13-ата поправка в Изборния кодекс и всяка следваща отнема още и още права. Като започнем от отнемането на правото на избор на кметовете на малките населени места, посегателствата върху преференцията\", каза Манолова. Според нея с приетите промени се премахва съдебният контрол върху всички актове на избирателните комисии. Така, според Манолова, \"реално хората се лишават и от право на защита и от право на съдебен контрол върху актовете на ЦИК и на местните комисии. Подсъдността също се променя. Абсурдът решение на ЦИК да се обжалва в местни административни съдилища наистина е огромен. Нарушават се основни конституционни принципи\". \"Отнемат  правото на българите да гласуват за личности , което те поискаха ясно на референдума през 2015 г. Преференцията вече става абсолютно безсмислена. Това е все едно да имаш право да си купиш хляб, но той да струва 130 хил. лв.\", каза Манолова и уточни, че 130 хил. гласа ще са нужни за разместване на листата. По думите ѝ е ясно, че това няма как да се случи. \"Лишават се отново за пореден път десетки и стотици хиляди български граждани от правото им на глас, като електронното гласуване отново се отлага за неопределено време\", допълни омбудсманът. Народното събрание нарушава закона, като отказва да замени ЦИК със следваща, продължи да изрежда Манолова.", "date": "2019.02.15", "title": "Омбудсманът Мая Манолова ще обжалва новия Изборен кодекс пред Конституционния съд"}
{"url": "https://www.dnevnik.bg/evropa/2019/02/15/3390847_obshtestveniiat_transport_v_berlin_spira_zaradi/", "text": "Стотици хиляди берлинчани ще бъдат засегнати от предупредителна стачка днес, която ще спре обществената транспортна система в германската столица, предаде ДПА. Около 14 хил. служители на Берлинското транспортно предприятие (BVG), което е основният превозвач в сферата на обществения транспорт в Берлин, няма да работят като част от стачката, организирана от най-големия германски синдикат \"Верди\" (Verdi). Целта е да се засили натискът в преговорите за условията на труд. Очаква се автобусите, трамваите и метрото да възобновят работа по обед местно време (13:00 часа българско време, 11:00 часа по Гринуич), но представители на обществения транспорт очакват закъсненията в резултат на стачката да продължат през целия петъчен ден. Влаковете, някои автобусни линии в периферната част на града и фериботните линии на основния превозвач в Берлин няма да бъдат засегнати от стачката \"Верди\" и Германският съюз на държавните служители искат подобряване на условията на труд за служителите на Берлинското транспортно предприятие. Тези условия включват работна седмица от 36.5 часа, бонуси за Коледа за новите служители и по-бързо изкачване по щатната таблица на заплатите. Преговорите ще продължат до 5 март. /БТА", "date": "2019.02.15", "title": "Общественият транспорт в Берлин спира заради стачка на 14 хил. служители"}
{"url": "https://www.dnevnik.bg/politika/2019/02/15/3390861_parlamentut_othvurli_ideiata_komisiia_da_razgleda/", "text": "Парламентът създаде Обществен консултативен съвет, който ще работи по въвеждане на електронната система за таксуване на превозните средства на база време и изминато разстояние, съобщава \"Фокус\". Предложението на ГЕРБ беше подкрепено от депутатите, които решиха още министърът на регионалното развитие Петя Аврамова да дава информация пред тях за напредъка на системата. \"Пътният сектор ще стане първият, който ще се самоиздържа, и ефектът ще бъде усетен от хората с качеството на пътищата в България. С реформата ще осигурим реално заплащане за използването на пътищата, при това без да се натоварва бюджетът на гражданите. Съвсем скоро, само след няколко години хората ще започнат да виждат строителство и ремонти, очаквани с десетилетия и станали възможни именно заради приходите от тол\", каза Аврамова. До създаването на консултативния съвет се стигна след двучасови разисквания за въвеждането на електронните винетки. По време на обсъжданията депутати от БСП предложиха да се създаде временна парламентарна комисия, която да направи пълен преглед на възлагането, изпълнението на обществената поръчка за проектиране, изграждане и въвеждане на електронната система за събиране на таксите за ползване на републиканската пътна мрежа. Депутатите обаче отхвърлиха идеята. До дебата се стигна след проблемите с въвеждането на електронната винетка в началото на годината. Заради несправянето с преминаването от хартиени към електронни винетки с постовете си се разделиха началникът на АПИ инж.  Светослав Глосов , членът на управителния съвет на агенцията Веселин Давидов, директорът на Националното тол-управление в пътната агенция Антон Антонов и съветникът в политическия кабинет на министъра на регионалното развитие и благоустройството Радослав Николов. \"Имало ли е заповед на Агенция \"Пътна инфраструктура\" (АПИ) една седмица преди 31 декември да спре монтажа на тол-апаратите, което доведе до този хаос\", попита заместник-председателят на парламентарната група на БСП Георги Свиленски. \"От опозицията успяха от чисто технически проблеми да изградят политически тайфуни. Това е една голяма, тежка и сложна система, по същината си може би най-голямата система в страната от гледна точка на проектни потребители, на контролни функции\", каза от своя страна депутатът от ГЕРБ Павел Христов. \"Интересното е, че сложната система, която е нова, е била уж тествана от август 2018 до 17.12.2018 г. и АПИ е имала повече от четири месеца да се подготви за старта на системата\", възрази социалистът Димитър Данчев.", "date": "2019.02.15", "title": "Парламентът отхвърли идеята комисия да разгледа неуспешния старт на електронната винетка"}
{"url": "https://www.dnevnik.bg/sport/2019/02/15/3390872_uefa_opredeli_kato_uspeshen_debjutut_na/", "text": "Технологията за видеоповторения (VAR) е работила перфектно на всички стадиони, обявиха от Европейската футболна федерация (УЕФА) след двубоите от осминафиналите в Шампионската лига. Повторенията  дебютираха в турнира  именно от фазата на 16-те най-добри и бяха използвани в някои от срещите. Според шефа на съдиите в УЕФА Роберто Розети технологията е направила успешен дебют. \"Щастлив съм от начина, по който VAR беше въведен в Шампионската лига. Технологията работи перфектно и съдиите се представиха на високо ниво\", казва Розети в съобщение на сайта на УЕФА. В осминафиналните срещи се стигна и до дискусионни моменти на мача между  \"Аякс\" и \"Реал\" (Мадрид) . Гол на холандците беше отменен, след като съдиите прецениха, че намиращият се в засада Душан Тадич пречи на вратаря Тибо Куртоа при удар на Николас Таляфико. УЕФА поддържа мнението си, че голът е отменен правилно, но въпросната ситуация прекъсна срещата за около три минути. Розети обеща да оптимизира начина, по който работи технологията. \"Най-важното е, че се взимат правилни решения. Точността е по-важна от бързината. Трябва да вземем под внимание, че това беше много сложна ситуация, при която VAR трябваше да провери две възможни ситуации на засада и реферът също трябваше да вземе предвид намесата на атакуващия играч\", каза още Розети. Шефът на съдиите добави, че видеоповторенията са влезли в употреба на мачовете \"Порто\" - \"Рома\" и  \"Манчестър юнайтед\" - ПСЖ , но не се е налагало главните съдии да ги гледат.", "date": "2019.02.15", "title": "УЕФА определи като успешен дебюта на видеоповторенията в Шампионската лига"}
{"url": "https://www.dnevnik.bg/razvlechenie/2019/02/15/3390879_brad_pit_producira_dokumentalen_film_za_kris_kornel/", "text": "Започнала е работата по нов документален филм, който ще разказва за живота на покойния вокал на \"Саундгардън\" и \"Аудиослейв\" Крис Корнел, пише \"Варайъти\". Проектът ще бъде продуциран от неговата вдовица Вики Корнел и Брад Пит. Режисьор ще е Питър Бърг. Миналият месец живота и музиката на Корнел бяха отбелязани на специален концерт в негова памет с името I Am the Highway в Лос Анджелис. В него се включиха \"Фу Файтърс\", \"Металика\", Майли Сайръс, Бранди Карлайл, Крис Стейпълтън и останалите членове на \"Саундгардън\", \"Аудислейв\" и Temple of the Dog. Корнел се самоуби часове след концерт на \"Саундгардън\" в Детройт на 17 май 2017 г. Според доклада, изготвен след това, смъртта му не е настъпила вследствие на упойващи вещества, но според съпругата му Вики вина имат болкоуспокоителните и антистрес медикаментите, открити в пробите от кръвта му. Заради това тя заведе дело срещу неговия личен лекуващ за това, че постоянно му е изписвал вещества, които са действали на съзнанието му. Смъртта му през 2017 г. бе голям шок за рок общността в Сиатъл. \"Той не бе просто приятел, той бе човек, на когото гледам като на свой по-голям брат. Ще живея със спомените в сърцето и ще го обичам завинаги\", коментира тогава Еди Ведър от \"Пърл Джем\".", "date": "2019.02.15", "title": "Брад Пит продуцира документален филм за Крис Корнел"}
{"url": "https://www.dnevnik.bg/sviat/2019/02/15/3390898_rusiia_zadurja_amerikanec_suzdal_edin_ot_nai-golemite/", "text": "Основателят и съдружник в \"Баринг Восток\", eдин от най-големите частни инвестиционни фондове в Русия, е задържан в Москва по подозрение в измама, каза говорителят на Басманния съд в Москва Юнона Царьова, цитирана от ТАСС и \"Ройтерс\". Майкъл Колви е гражданин на Съединените щати. Задържането му е станало в четвъртък и съдът ще реши дали той да остане в ареста. Някои руски медии пишат, че разследването е за присвояване на 2.5 млрд. рубли (по сегашния курс над 37 млн. долара). Освен Баринг според руски медии са задържани и други негови представители. Според \"Интерфакс\", която цитира представители на фонда, действията на полицията са свързани със спор за \"Восточный банк\" - руска финансова компания, която работи основно в Сибир и Далечния изток и в която \"Баринг Восток\" има дял от 52.5%. \"Комерсант\" пък пише, че в банката се води борба за контролния пакет между \"Баринг Восток\" и \"Финвижън холдингс\", която е собственост на Артьом Аветисян - директор на създадена от правителството на Русия агенция за мерки в икономическата и социалната сфера. Съобщение на  Московския градски съд , че разследването, заради което Калви е задържан, е по член от Наказателния кодекс, на който съответства обвинението мошеничество, извършено от организирана група в особено голям размер, пише РБК. \"Баринг Восток\" е фонд, създаден през 1994 г. и инвестирал в десетки компании, сред които най-известна в чужбина е \"Яндекс\". Преди да основе фонда, Калви се занимава с инвестиционни въпроси, свързани с енергийни проекти, като експерт в Европейската банка за възстановяване и развитие.", "date": "2019.02.15", "title": "Русия задържа американец, създал един от най-големите инвестиционни фондове в страната"}
{"url": "https://www.dnevnik.bg/evropa/2019/02/15/3390897_rustut_na_turizma_v_portugaliia_riazko_se_e_zabavil/", "text": "Броят на чуждестранните туристи, които са посетили Португалия, е бил на ръба да подобри още един рекорд през миналата година, но растежът от 0.4 процента е бил много далеч от 12-процентното покачване през предходната година, сигнализирайки, че туристическият бум се е забавил. Това се посочва в оповестените вчера данни от Националния статистически институт на страната, цитирани от \"Ройтерс\". Институтът, който прави статистика за престоя в хотелите, обяви, че общият брой на пристигналите хора е нараснал до 12.8 милиона души през 2018 година. Туризмът в Португалия бележеше растеж през осем последователни години, като подпомагаше страната да се възстанови от тежката дългова криза и икономическата рецесия. Някои специалисти в сектора обаче са на мнение, че през 2019 година този процес ще се преобърне частично заради спада на британските туристи в резултат на Брекзит. Приходите на хотелите са нараснали с 6 процента през миналата година най-вече заради местния туризъм, достигайки до 3.6 милиарда евро (4.06 милиарда долара), но този растеж се е забавил спрямо 16-те процента година по-рано. Търсещите ваканционен отдих британци, най-голямата туристическа клиентела на Португалия, са имали по-малко нощувки в страната през миналата година, намалявайки със 7.3 процента. Имало е и спад сред германските, френските, холандските и ирландските посетители. От друга страна Португалия е посрещнала повече туристи от Бразилия и Северна Америка, с 20-процентно увеличение на туристите от САЩ, според данните. Общият принос на пътуванията и туризма към брутния вътрешен продукт на Португалия е достигнал 17.3 процента, или 33.5 милиарда евро (41.1 милиарда долара) през 2017 година, съобщи Международната туристическа асоциация. Данните за 2018 година все още не са на разположение. /БТА", "date": "2019.02.15", "title": "Ръстът на туризма в Португалия рязко се е забавил през 2018 г."}
{"url": "https://www.dnevnik.bg/bulgaria/2019/02/15/3390911_regionalnoto_ministerstvo_obmislia_da_vuvede/", "text": "Министърът на регионалното развитие и благоустройството Петя Аврамова обяви по време на днешния парламентарен контрол, че се обмисля въвеждането на реверсивно движение на пътя между София и Перник. Крайното решение обаче ще се вземе след ремонта на пътната настилка, намираща се на територията на област Перник. През октомври миналата година започна ремонтът на пътя между София и Перник през Владая. Той беше завършен за около месец, като беше обновена около 1.5 км пътна настилка. По думите на Аврамова е установено, че пътят в Софийска област е бил в много по-тежко състояние и затова ремонтът е почнал първо там. Предвидените средства обаче не стигнали да бъдат реновирани и пътните настилки в област Перник. \"До средата на март ще бъде извършено приоритизиране на пътищата, нуждаещи се от ремонт. Отсечката между столичния кв. Княжево и пътен възел \"Даскалово\" ще е приоритетна\", обясни Аврамова.", "date": "2019.02.15", "title": "Регионалното министерство обмисля реверсивно движение между София и Перник"}
{"url": "https://www.dnevnik.bg/evropa/2019/02/15/3390912_konstitucionniiat_sud_v_slovakiia_e_pred_kriza_zaradi/", "text": "Словашкият парламент не успя да избере при гласуване вчера нито един кандидат за нов член на Конституционния съд, предаде \"Ройтерс\". Това ще доведе до блокиране на институцията, когато днес в полунощ изтекат мандатите на мнозинството от съдиите. Словакия става третата централноевропейска страна, където назначаването на висши магистрати се превръща в обект на политически боричкания. Полша и Унгария предизвикаха тревога в ЕС заради своите опити да наложат политически контрол над висшите си съдебни органи, отбелязва \"Ройтерс\". Съдийските назначения станаха причина за противоборство между лидера на управляващата партия \"Смер\" Роберт Фицо, коалиционните му партньори и президента Андрей Киска. Бившият премиер Фицо,  принуден да подаде оставка  миналата година след улични протести, предизвикани от  убийството на разследващ журналист , се надява да излезе от политиката, като стане председател на Конституционен съд. Един от малките коалиционни партньори в кабинета и президентът Киска, който има правото да избира всеки съдия от двойка кандидати, предложени от парламента, дадоха ясно да се разбере, че няма да подкрепят Фицо за поста. При това положение депутатите от \"Смер\" се въздържаха при гласуването, така че не бе номиниран никой. Председателят на партия \"Мост-Хид\" Бела Бугар каза, че не разбира защо \"Смер\" е саботирала вота, въпреки че е имало споразумение да бъдат номинирани поне шестима кандидати, от които президентът да избере трима, за да се осигури необходимият кворум за функциониране на Конституционния съд. КС, който се произнася за това дали даден закон или съдебно решение отговарят на конституцията, има 13 членове. 9 от тях ще напуснат постовете днес в полунощ. Съдът се нуждае от кворум от поне седем съдии, за да може да вземе решение, в случай че изборни резултати бъдат оспорени. Това може да стане още на президентските избори през март. Възможно е следващото гласуване за нови магистрати да се забави с няколко месеца. Това може да съживи шансовете на Фицо да стане председател на КС, ако кандидатът на \"Смер\", заместник-председателят на Европейската комисия Марош Шефчович, победи на президентските избори. Новият президент ще поеме през юни поста от Киска, който не участва в изборите. /БТА", "date": "2019.02.15", "title": "Конституционният съд в Словакия е пред криза заради политически боричкания"}
{"url": "https://www.dnevnik.bg/biznes/2019/02/15/3390846_zaradi_poskupvaneto_prez_2018_g_kupuvachi_sa/", "text": "Заради поскъпналите цени на жилищата през изтеклата година някои купувачи са се отказали от намерението си да си купят готов вече имот и са се насочили към финансиране на покупка в ранен стадий на строеж. Това пък означава, че се изместват във времето и вземането на ипотечен заем, тъй като банките финансират имоти, когато са готови поне на груб строеж. В същото време броят на отпуснатите ипотечни заеми през 2018 г. не може да догони данните от 2007 г., когато бе отбелязан пик. Това показва анализът на Поля Христова от агенцията за недвижими имоти \"Тенкомс\", представен на събитие, посветено на финансирането и застраховането на имоти, организирано от imoti.net. Участници в него коментираха, че в същото време банки са започнали да финансират 100% покупки на жилища, което може да създаде в бъдеще проблем - банките да се сдобият с имоти, които ще трябва да продават. За големия ръст при кредитирането няколко пъти предупреди и БНБ, като препоръча на финансовите институции да са внимателни. През последните години с малки изключения расте с около 1 млрд. лв. годишно, а те заемат около 12% от общия обем на заемите на банките, посочи Маню Моравенов, преподавател във Висшия институт по застраховане и финанси. Въпреки това обаче, ако се гледа броят отпуснати ипотечни кредити, през 2018 г. те са били 62 442, докато през годината на големия бум - 2007, те са били 83 347, посочи Христова. Представители на строителите коментираха, че наистина поне в София Причина за това е обстоятелството, че издаването на разрешение за строеж отнема около 3 г., което неизменно оскъпява съответния проект. В същото време в София има непрекъснат глад за жилища, коментират брокери. Който не работи с купувачи, не знае. обяви Поля Христова. Нейни колеги я подкрепиха с това впечатление и посочиха \"всичко се концентрира в София\" и разрастването й е категоричната посока на развитие. Строители цитираха неофициални техни данни, според които да последните 10 г. столицата е нараснала с 320 хил. жители, като много от тях не са официално регистрирани, така че няма как да бъдат отчетени официално. Ако тези данни показват реалните процеси, строители изчисляват, че на година са нужни поне 16 хил. нови жилища в София. В същото време данните на Агенцията по вписванията, цитирани от Христова, показват, че средно през миналата година има свиване на броя сделки с имоти с 0.84%. През 2017 г. те са били 214 385, а през 2018 г. - 212 586. Тя посочи и че все пак конкретно в София с 40%. При разрешенията за строеж данните показват, че през 2018 г. те са нараснали средно за страната с 42.28%, но това не означава, че строежите веднага започват и освен това обикновено една жилищна сграда става готова за 2-3 г., напомнят специалистите. Това е времето, след което в най-добрия случай сградите ще са готови. По данни, цитирани от Моравенов, едва 14.5% от недвижимото имущество в България се застрахова и по всяка вероятност голяма част от този процент се дължи на задължителните застраховки, налагани от банките при отпускане на жилищни и ипотечни заеми. Въпреки това след автомобилните застраховки тези са с най-голям дял в България. Представители на застрахователи коментираха, че на много българи по-ценно им е да нямат драскотини по автомобилите си, отколкото да застраховат дома си, въпреки че застраховките \"каско\" са много по-скъпи от тези за жилищата. Въпреки това според експертите в сектора увеличението на дела на тези застраховки трябва да става не по линия на някакви задължения, а чрез повишаване на информираността на хората. Дадоха примери с други страни, където има опити да се въведат от държавата задължителни застраховки, но практиката показала, че този метод е неуспешен. По-голям застраховани жилища имало в страните, където хората са убедени, че това е важно за самите тях, посочват застрахователи.", "date": "2019.02.15", "title": "Заради поскъпването през 2018 г. купувачи са предпочели жилища в строеж вместо готови"}
{"url": "https://www.dnevnik.bg/sport/2019/02/15/3390779_dobre_doshli_na_edna_evropeiska_preskonferenciia_na/", "text": "Едно от най-опасните неща по време на пресконференция на Любослав Пенев е да ти звънне телефонът. Тогава треньорът, винаги взискателен към професионално и европейско поведение, е готов да атакува с критики. Днес обаче Пенев се оказа в ролята на човека, чийто телефон позвънява. Дори по-лошо. Насрочената за 11.45 ч. пресконференция на \"Българска армия\" се забави с... 53 минути. Част от журналистите, които бяха пристигнали по-рано, чакаха в залата за пресконференции, а останалите бяха принудени да останат на открито пред централната трибуна. Причината е, че за да се влезе в залата, трябва да се мине през трибуните на сектор А, а Пенев изрично беше забранил журналисти да минават оттам, за да не видят нищо от тренировката. В 12.38 ч., когато започна пресконференцията, пресаташето на клуба се извини за забавянето. След това Пенев обясни: \"Не, не е специална (причината за закъснението). Просто някои неща, технически, които не зависеха от нас. Пак се извинявам за закъснението.\" Треньорът на ЦСКА заяви, че е доволен от това, което вижда в отбора, макар да посочи, че времето, в което е начело на отбора, е малко. В събота червените имат тежко гостуване срещу \"Черно море\" в първия си официален мач за годината. Пенев каза, че във Варна ЦСКА ще играе с различна схема от използваната досега от Нестор Ел Маестро. \"В никакъв случай времето не ни беше достатъчно, това трябва да е ясно на абсолютно всеки. Отбор от 23 футболисти не се подготвя за няколко тренировки. Трябва ни време, но ще се прави в движение. Утре ще се видят корекциите\", каза той, но уточни, че няма съмнения, че подготовката е проведена правилно. ЦСКА се раздели по взаимно съгласие с десния бек Борис Секулич, който беше привлечен преди началото на сезона. Преди дни същото стана и с друг играч на поста - Станислав Манолев. Пенев посочи, че за позицията към момента ще разчита на Стойчо Атанасов и Иван Турицов, който заедно с вратаря Слави Петров се присъедини към отбора след участие в \"Литекс\" през есента. Националът Божидар Чорбаджийски тренира, а Жеферсон Телеш се подобрява. Пенев каза, че очаква нови играчи, но не даде подробности. \"В един отбор, когато попадне добър футболист на която и да е позиция, е добре. Защото идва силен футболист и повишава конкуренцията, за мен това е важно, Има конкретни постове, които желаем да подсилим до края на февруари\", заяви треньорът на червените.", "date": "2019.02.15", "title": "Добре дошли на една европейска пресконференция на ЦСКА"}
{"url": "https://www.dnevnik.bg/sport/2019/02/15/3390920_bnt_shte_izluchva_evropeiskoto_po_futbol_prez_2020_g/", "text": "Българската национална телевизия (БНТ) обяви, че е придобила права за излъчване на срещите от  европейското първенство по футбол през 2020 г . Шампионатът догодина ще бъде първият в историята, която ще се проведе на територията на няколко страни от континента. Европейското първенство ще отбележи и 60-ата годишнина от провеждането на първия шампионат на Стари континент. Домакини ще бъдат 12 европейски града. Откриването е на \"Олимпико\" в Рима, а полуфиналите и финалът ще се играят на стадион \"Уембли\" в Лондон. Ще участват 24 отбора. \"От 12 юни до 12 юли 2020 г. българските зрители ще имат възможност да гледат срещите от 16-ото първенство на Стария континент\", съобщиха от БНТ. Останалите градове, които ще приемат двубои от турнира, са Копенхаген, Букурещ, Амстердам, Дъблин, Билбао, Будапеща, Глазгоу, Мюнхен, Баку и Санкт Петербург. Квалификациите за Евро 2020 започват през месец март, а  България попадна в предварителна група А  заедно с Англия, Чехия, Черна гора и Косово. Класират се първите два тима от всяка група. Европейските квалификации са  свързани и с вече изминалото първо издание в Лигата на нациите . След края на квалификациите ще останат четири квоти за европейското първенство, които ще бъдат разиграни във финалните четворки в четирите дивизии на Лигата на нациите. Тези финални плейофи ще се изиграят през март 2020 г. Програмата на българския национален отбор за квалификациите ще намерите  тук .", "date": "2019.02.15", "title": "БНТ ще излъчва европейското по футбол през 2020 г."}
{"url": "https://www.dnevnik.bg/sviat/2019/02/15/3390919_vodeshti_telekomi_poiskaha_ot_evropa_testove_na/", "text": "Асоциация на 800 водещи телекомуникационни компании по света поиска от правителствата в Европа да създадат тестов режим, за да защитават сигурността на мрежите, вместо да изключват доставчици от пазара, предаде \"Ройтерс\". Инициативата на GSMA съвпада с усилващия се натиск на Съединените щати върху съюзниците за забрана на гиганта в телекомуникационно оборудване \"Хуауей\" с аргументи, свързани с националната сигурност. Компаниите от GSMA същевременно смятат, че ще има проблем с доставките на телекомуникационно оборудване, ако такава мярка бъде въведена. Ще се повишат и разходите за тях и клиентите им, а вероятно ще има и забавяне в разгръщането на  бъдещата мобилна мрежа от пето поколение  (5G) с години. Такива последици \"не са напълно неизбежни\". Подобни мнения са изказвали и  експерти по телекомуникациите . По-рано тази седмица общи европейски действия пък  поиска Австрия . \"Хуауей\" е част от GSMA и е сред най-активните участници в Световния мобилен конгрес в Барселона, който е след седмици. В съобщението си организацията предлага да помогне, тъй като в момента създава екип от мобилни оператори, които могат да работят за подобряване на съществуващите тестови режими на отделните компании, на други организации или на агенцията, която стандартизира 5G мрежите. Препоръчва се правителствата и мобилните оператори да работят заедно по въпроса. Между 300 и 500 млрд. долара От най-големия мобилен оператор в Европа, \"Дойче телеком\", вече дойде подобно предложение за системата за тестове на Германия. Компанията, както и испанската \"Телефоника\" приветстваха инициативата на GSMA, пише \"Ройтерс\". Високопоставени служители казват за агенцията, че съюзът обмисля предложения, които на практика биха били  забрана на \"Хуауей\" (и други китайски компании ). Китайската компания, лидер в телекомуникационното оборудване и втора по продажба на смартфони, отхвърля твърденията на САЩ, че е замесена в шпионаж, кражба на интелектуална собственост или схема за заобикаляне на санкциите срещу Иран (заради каквато бе и арестът на финансовия директор Мън Ванчжоу в Канада по искане на американските власти). На Европа пък \"Хуауей\" обяснява, че няма причини да се смята, че оборудването ѝ може да се използва за злонамерени цели. На това мнение са и европейските мобилни оператори. Оценките на GSMA са за инвестиции в размер между 300 и 500 млрд. долара, които мобилните оператори смятат да инвестират в разгръщането на 5G мрежи в Европа.", "date": "2019.02.15", "title": "Водещи телекоми поискаха от Европа тестове на мрежите вместо забрана на \"Хуауей\""}
{"url": "https://www.dnevnik.bg/evropa/2019/02/15/3390961_brjuksel_otpuska_na_bulgariia_167_mln_evro_za_borba_s/", "text": "Ще бъдат осигурени средства за 12 проекта в областта на околната среда в 10 държави от ЕС, сред които и  България , която ще получи 16.7 милиона евро, съобщи Европейската комисия. Градове в България и Унгария ще получат средства за борба със замърсяването на въздуха. Проектите, които ще бъдат подкрепени, включват подмяна на замърсяващите битови отоплителни системи или изграждане на устойчив обществен транспорт и на инфраструктура за велосипедисти и електрически превозни средства. Тези два интегрирани проекта имат общ бюджет от 32.6 млн. евро, като 19.6 млн. евро са от програма LIFE. В рамките на двата проекта ще се координира използването на близо 1.77 млрд. евро допълнително финансиране. В съобщението се отбелязва, че замърсяването на въздуха от домашно отопление и транспорт е значителен проблем за България. Почти 90% от населението в градовете е изложено на прекомерни нива на фини прахови частици, много над средното за ЕС. Нивата на фини частици и бензоапирен също значително надвишават целевите стойности в много градове. Средства ще бъдат насочени към София, Бургас, Велико Търново, Монтана, Русе и Стара Загора, където живее една трета от българското население. Проектът, наречен LIFE IP CLEAN AIR, ще бъде катализатор за мобилизиране на структурно финансиране от ЕС и национални фондове на стойност около 1.4 млрд. евро общо.  Избраните в ЕС 12 проекта са с общ бюджет от 215.5 млн. евро, от които 116.1 млн. евро съфинансиране от ЕС. Средствата от ЕС се очаква да привлекат инвестиции до 3.2 млрд. евро, тъй като държавите членки могат да използват и други източници на финансиране на ЕС, включително земеделски, регионални и структурни фондове, \"Хоризонт 2020\", национални фондове и инвестиции от частния сектор. Страните, които получават средствата, са Австрия, България, Чехия, Естония, Финландия, Гърция, Унгария, Италия, Португалия и Словения.", "date": "2019.02.15", "title": "Брюксел отпуска на България 16.7 млн. евро за борба с мръсния въздух"}
{"url": "https://www.dnevnik.bg/evropa/2019/02/15/3390974_ot_utre_otpada_neobhodimostta_ot_zaverka_na_oficialni/", "text": "От утре в целия Европейски съюз ще започнат да се прилагат нови правила, с които се намаляват разходите и формалностите за гражданите, които живеят извън собствената си страна, предаде пресслужбата на Европейската комисия. В момента хората, които се преместват или живеят в друга държава от ЕС, трябва да заверяват издадените им официални документи (например удостоверение за раждане, брак или смърт), за да докажат, че те са автентични. Такъв е случаят с около 17 милиона граждани на ЕС. С новия регламент ще отпадне необходимостта от такава заверка при представянето на официални документи, издадени в държава от ЕС, на органите на друга държава членка и няма да се налага да се преминава през свързаните с нея бюрократични процедури. Според новите правила в много случаи от хората няма повече да се изисква да предоставят превод от заклет преводач/официален превод на официалните си документи. В същото време в регламента се предвиждат силни гаранции, за да се предотвратяват измамите. С новите правила ще се сложи край на някои бюрократични процедури: - официалните документи (например удостоверенията за раждане, брак или липса на съдебно минало), издадени в държава от ЕС, трябва да бъдат приемани като автентични от органите в останалите държави членки, без да е необходимо да имат заверка; - премахва се и задължението за хората да представят във всички случаи заверено копие и заверен превод на издадените им официални документи. За да се избегне нуждата от такъв превод, гражданите могат също да поискат многоезични стандартни удостоверения на всички езици на ЕС, които ще се прилагат към официалните документи за улеснение на превода; - в регламента са предвидени защитни мерки срещу измамите: ако получаващият документа орган има основателни съмнения за неговата автентичност, той ще може да направи проверка в издалия го орган в съответната друга държава от ЕС чрез съществуваща ИТ платформа — Информационната система за вътрешния пазар. Регламентът се отнася единствено до автентичността на официалните документи, така че държавите членки ще продължат да прилагат своите национални правила за признаването на съдържанието и действието на официалните документи, издадени в други държави от съюза.", "date": "2019.02.15", "title": "От утре отпада необходимостта от заверка на официални документи в ЕС"}
{"url": "https://www.dnevnik.bg/skorost/avtomobilna_industriia/2019/02/15/3391021_prodajbite_na_novi_koli_v_es_spadat_prez_ianuari_v_20/", "text": "Новата година започва със спад на продажбите на нови автомобили в 20 от 27 страни - членки на ЕС, сочат разпространените днес данни от Асоциацията на европейските производители на автомобили (АСЕА). Общият спад е 4.6%, като купените коли са почти 1.2 млн. От АСЕА отбелязват, че все пак това е вторият най-добър резултат за януари от 2009 година насам. По-малко покупки на автомобили се наблюдават и на петте основни пазар, като най-сериозен е спадът в Испания и Италия (съответно 8.0 и 7.5%). Най-сериозен ръст отбелязват в Литва - 49%. Следват Румъния с почти 19 на сто и Унгария (9.2%). В България продажбите намаляват с почти 5% до 2344 бройки. Поглед към данните на българската Пътна полиция за регистрациите през януари показва, че срещу 3326 нови леки и лекотоварни автомобили стоят 18 643 употребявани. От колите втора ръка почти 15 хил. са на над десет години. През миналата година  продажбите на нови автомобили в ЕС останаха почти на нивата от 2017 г . В България беше отчетен ръст от почти 10%.", "date": "2019.02.15", "title": "Продажбите на нови коли в ЕС спадат през януари в 20 от 27 страни"}
{"url": "https://www.dnevnik.bg/sport/2019/02/15/3390803_chili_se_prisuedini_kum_jujnoamerikanskata_kandidatura/", "text": "Чили се присъедини към южноамериканската кандидатура за световното през 2030 г. Страната ще се бори заедно с Уругвай, Аржентина и Парагвай съвместно да спечелят домакинството на мондиала. Турнирът е специален за ФИФА, тъй като през 2030 г. ще се чества 100-годишнината от първото световно първенство в Уругвай. България  заедно с Гърция, Румъния и Сърбия  също планират да се кандидатират. Към момента се говори за още две многонационални кандидатури. Едната е на Испания, Португалия и Мароко, а другата ще е британска с участието на Англия. Наскоро и  Боливия заяви готовност да се включи в подкрепа на южноамериканската кандидатура .", "date": "2019.02.15", "title": "Чили се присъедини към южноамериканската кандидатура за световното през 2030 г."}
{"url": "https://www.dnevnik.bg/sviat/2019/02/15/3391028_cipras_predade_vunshnoto_ministerstvo_na_dosegashniia/", "text": "Гръцкият премиер Алексис Ципрас, който досега бе и външен министър, предаде поста на досегашния заместник в министерството Йоргос Катругалос, предаде правителствен говорител, цитиран от \"Ройтерс\". Ципрас заемаше временно поста, след като Никос Коциас  го напусна през октомври  заради скандал с тогавашния коалиционен партньор \"Независими гърци\" за името на Македония. \"След успешното завършване ( ратификацията в парламента  - бел. ред) на Преспанския договор премиерът вече не смята, че трябва да държи ресора на външното министерство\", обяви говорителят на правителството Димитрис Цанакопулос. Премиерът също така е назначил нови заместник-министри на външните работи, труда, миграцията и инфраструктурата. Церемонията за встъпването им в длъжност ще е в понеделник.", "date": "2019.02.15", "title": "Ципрас предаде външното министерство на досегашния си заместник"}
{"url": "https://www.dnevnik.bg/bulgaria/2019/02/15/3391026_poslanikut_na_sasht_erik_rubin_e_posetil_bnb/", "text": "Посланикът на САЩ в България Ерик Рубин е посетил Българската народна банка и се е срещнал с управителя Димитър Радев, съобщава централната банка. В сряда посланикът бе на среща при премиера Бойко Борисов, след която  главният прокурор Сотир Цацаров и  директорът на Държавна агенция \"Национална сигурност\" (ДАНС) Димитър Георгиев обявиха , че пари, преведени от Държавната петролна компания на Венецуела, са постъпили по сметки в банка в България, след което част от тях са били трансферирани в други страни. По-късно се разбра, че  парите са постъпвали в Инвестбанк , а самата банка  обяви , че трансферите са постъпили при спазване на регулаторните правила. Те са били по сметка на български адвокат. Основна тема на срещата в БНБ е била мандатът на централната банка и неговото практическо прилагане в областта на предотвратяването на изпирането на пари, се посочва в съобщение на БНБ до медиите. Посланикът изразил признателност за постоянната насоченост и сътрудничеството на централната банка в тази област. Двете страни се съгласили, че ще продължат положително и конструктивно взаимодействие. От съобщението на Инвестбанк не се разбира дали преводите от Венецуела са били докладвани на ДАНС заради изискването за това по Закона за мерките срещу изпирането на пари. От наличната информация се разбра, че българските власти са се задействали по случая след международен натиск.", "date": "2019.02.15", "title": "Посланикът на САЩ Ерик Рубин е посетил БНБ"}
{"url": "https://www.dnevnik.bg/evropa/2019/02/15/3391050_italiia_moje_da_triabva_da_vrushta_pari_na_es_zaradi/", "text": "Европейската комисия заяви днес, че Италия трябва да изясни възможно най-скоро дали планира да завърши високоскоростната железопътна връзка с Франция, предаде \"Ройтерс\". Проектът от месеци  разделя двете партии  в коалиционното италианско правителство. Антисистемното Движение \"Пет звезди\" дълго време се противопоставяше на плана за железопътната връзка с Франция, определяйки я като загуба на пари. Коалиционният му партньор, крайнодясната \"Лига\", обаче силно подкрепя проекта като инвестиция от спешна необходимост. Европейската комисия вече одобри над 810 милиона евро (913 милиона долара) за финансиране на проекта за високоскоростен влак, който да свърже италианския град Торино с Лион във Франция. Говорител на еврокомисията каза на пресконференция, че Италия трябва да даде разяснения през следващите дни, поставяйки Рим под натиск, докато споровете в италианското правителство продължават. Според говорителя Италия рискува да загуби някои от субсидиите, одобрени от комисията. Той също така добави, че Рим може да бъде принуден да върне част от европейските пари, които вече са изразходени, ако проектът продължи да закъснява. /БТА", "date": "2019.02.15", "title": "Италия може да трябва да връща пари на ЕС заради забавена жп връзка с Франция"}
{"url": "https://www.dnevnik.bg/sport/2019/02/15/3390970_rekorden_broi_borci_shte_se_vpusnat_v_turnira_dan_kolov/", "text": "Турнирът \"Дан Колов – Никола Петров\" е на път да постигне нов рекорд. Заявка за надпреварата в Русе са подали 530 борци от 42 държави, обявиха от Българската федерация по борба. Турнирът ще се проведе в Русе от 28 февруари до 3 март. В отбора на САЩ ще са олимпийските шампиони в свободния стил Джордан Бъроуз и Кайл Снайдер. Русия ще е без звездите си в свободния стил, но ще разчита на най-добрите си състезатели в класическия стил. Сред тях са и олимпийските шампиони Роман Власов и Давид Чакветадзе, както и световният шампион Муса Евлоев, победил във финала българина Кирил Милов в Будапеща през 2018 г. Надпреварата в свободния стил ще бъде рейтингова и ще носи точки за световната ранглиста. Състезателите с по-предно класиране ще имат по-благоприятен жребий за световното и европейското първенство. Световното в Астана през септември ще бъде първата квалификация за олимпийските игри.", "date": "2019.02.15", "title": "Рекорден брой борци ще се впуснат в турнира \"Дан Колов\""}
{"url": "https://www.dnevnik.bg/zelen/2019/02/15/3391060_wwf_v_bulgariia_veche_niama_jivi_reki/", "text": "В България няма нито една жива река. На практика това означава, че няма река, която да не страда, поотделно или с притоците си, от замърсяване, от пресъхване, от прегради, които да спират миграцията на видовете в нея, от копаене за инертни материали или от канализиране, твърди неправителствената организация WWF. Едва 0.3% от територията на България е заета от вода. (За сравнение – при среден воден ресурс за света 8000 куб.м/човек/година, България разполага с едва с 2250 куб.м/човек/година). Към момента на 325 реки в България са построени 270 водноелектрически централи, а още 200 са получили разрешение за строеж. \"Свикнали сме да възприемаме вецовете като \"зелена енергия\". На практика обаче те представляват преградни съоръжения, които променят коритата, скоростта и течението на реките и така блокират възможността за миграция на десетки видове риби и безгръбначни\", отбелязва Световният фонд за опазване на дивата природа WWF. \"Рибните проходи, които се строят по изискване на закона, обикновено пропускат много малко риби и не им позволяват да следват обичайния си маршрут\", пише още в съобщението. \"Като добавим останалите фактори като климатичните промени и унищожаването на крайречни гори, не е чудно, че се стигна дотук: 60% от рибните популации в Дунав и притоците му са изчезнали през последните 20 години. А в Червената книга на България вече има 50 вида риба – 4 изчезнали и 46 застрашени. Сред тях са и есетрите, древен вид, на възраст от 200 милиона години, връстник на динозаврите\", отбелязва организацията. Рибите са част от цели екосистеми, именно затова изчезването на един вид не е безобидно събитие. То би довело до необратими промени в цялата среда. Световният фонд за опазване на дивата природа призовава за защита на европейския закон, който регулира намесата на човека във водните басейни - Рамковата директива за водите на Европа. Всеки може да изпрати искането за запазване строгостта на закона до Европейската комисия  тук . Крайният срок за реакция е до 4 март, напомня WWF.", "date": "2019.02.15", "title": "WWF: В България вече няма живи реки"}
{"url": "https://www.dnevnik.bg/bulgaria/2019/02/15/3391080_borisov_uveri_libiia_che_se_tursi_ustroivashto_i_dvete/", "text": "България е готова да реши въпроса със задържания в пристанище Бургас либийски танкер \"Бадр\" по начин, взаимно устройващ и двете страни, каза днес премиерът Бойко Борисов на среща със своя либийско колега Файез Сарадж. Двамата разговаряха в Мюнхен, където участват във форум за сигурността. Случаят води началото си от  неуредени търговски отношения от 1992 година , а корабът е задържан в България от 2017 г. Последното развитие по него е от началото на годината. \"Въпросът е с частноправен характер, въпреки това българското правителството се ангажира с него, за да не се отрази неблагоприятно на двустранните отношения\", посочи министър-председателят Бойко Борисов. Той добави, че корабът се намира в пристанище Бургас и ще остане там до окончателното изясняване на ситуацията. \"В България действа принципът на разделението на властите и всички досегашни действия на българската администрация са базирани на актове на съдебната власт. Либийската страна чрез своите процесуални представители има възможност да защити своите законни права и интереси пред независимия български съд\", каза още министър-председателят Борисов. Той добави, че адвокатите на либийската страна следва да представят всички релевантни документи пред съдебните власти за окончателно решаване на спорните моменти. А представителите на българската администрация ще се съобразят с влезлите в сила съдебни решения в съответствие с принципа за законност, от който се ръководят. \"За да няма и най-малка сянка на съмнение върху действията на българската държава по въпроса, всички компетентни органи на изпълнителната власт изясняват случая за евентуални неправомерни действия\", каза още премиерът Борисов. Либийският му колега заяви, че определя действията на българските власти по казуса като добри новини. Българският министър-председател посочи, че като член на Европейския съюз България споделя виждането колко съществено е сътрудничеството със страните от Северна Африка за намирането на устойчиво решение на проблемите, свързани с нелегалната миграция, екстремистката идеология и тероризма. Двамата премиери бяха на мнение, че при размяната на посещения на високо равнище между България и Либия, което предстои, несъмнено ще набележат конкретните стъпки за активизиране на двустранното сътрудничество във всички области от взаимен интерес.", "date": "2019.02.15", "title": "Борисов увери Либия, че се търси устройващо и двете страни решение за кораба \"Бадр\""}
{"url": "https://www.dnevnik.bg/evropa/2019/02/15/3391082_kitaici_v_madrid_protestiraha_sreshtu_blokiraneto_na/", "text": "Стотици китайци протестираха пред испанската банка BBVA в Мадрид, твърдейки, че несправедливо им е бил отказан достъп до банковите им сметки. Банката настоява, че просто спазва законите срещу прането на пари, предаде \"Асошиейтед прес\". Испанските медии съобщиха, че протестиращите искат достъп до парите си. Те скандираха \"Справедливост сега. Не на расизма\", държейки испански и китайски знамена. BBVA съобщи в комюнике, че законите срещу прането на пари изискват от клиентите да се идентифицират надлежно, като трябва и да покажат, че облагаемият им доход е съвместим със сумата, постъпваща в банковата им сметка. Според съобщението, ако тези условия не са изпълнени, банката трябва да предприеме действия независимо от националността на клиентите. Твърди се, че банката предприема стъпки, за да ускори процедурите и да уреди жалбите. Няма други испански банки, към които да са насочени протести на китайски граждани. /БТА", "date": "2019.02.15", "title": "Китайци в Мадрид протестираха срещу блокирането на банковите им сметки"}
{"url": "https://www.dnevnik.bg/skorost/2019/02/15/3391090_jelanie_da_stroiat_struma_prez_kresnenskoto_defile/", "text": "Най-тежкият участък от магистрала \"Струма\" - този през Кресненското дефиле, са готови да изградят десет обединения, съобщиха днес от Агенция \"Пътна инфраструктура\". В агенцията днес бяха отворени офертите в обществената поръчка за избор на изпълнител за проектирането и строителството на 13.2 км от аутобана. Става въпрос за изграждането на платното в посока Кулата - София, което ще преминава източно от Кресненското дефиле по ново трасе. Еколозите се обявиха против този маршрут на магистрала, но  решение на петчленен състав  на Върховния административен съд отхвърли окончателно възможността то да бъде обжалвано по съдебен път. Цялата близо 24-километрова отсечка от Кресна до Крупник е разделена на два лота, за да може на обекта да се работи едновременно и проектът да завърши в срока на оперативната програма до 2023 г. В участъка от \"Струма\" в лот 3.2.1 ще бъдат построени три тунела, десет виадукта, три надлези и подлези. Индикативната стойност на обществената поръчка за лота е 444.796 млн. лв. без ДДС. Офертите за лот 3.2.2 се приемат до 17.30 ч. на 18 февруари (понеделник) и ще бъдат отворени на следващия ден. Тази отсечка е 10.4 км, като в нея е включен и обходният път на Кресна, който е 5.5 км. В лот 3.2.2 ще бъдат построени четири тунела, 11 виадукта, 9 надлези и подлези. Индикативната стойност на обществената поръчка за лот 3.2.2 е малко над 430.525 млн. лв. без ДДС. Срокът за изпълнение на всяка от обществените поръчки е 1556 дни и включва времето за проектиране и строителство. До момента от автомагистрала \"Струма\" са изградени общо 69 от 150 километра. В експлоатация са отсечките Долна Диканя - Дупница (16.78 км), Дупница - Благоевград (37.48 км) и Сандански - Кулата (14.7 км). В строеж е участъкът от Благоевград до Крупник. През седмицата  беше избран и изпълнител на тунел \"Железница\" . Ако изборът на изпълнители на останалите участъци върви без обжалвания, цялата магистрала може да бъде факт до края на 2023 г. Отворените днес оферти за лот 3.2.1 по реда на постъпването им в деловодството на Агенция \"Пътна инфраструктура\": , с участници: \"ДУЙГУ МЮХЕНДИСЛИК ИНШААТ ТУРИЗМ ДЪШ ТИДЖАРЕТ ВЕ САНАЙИ ЛИМИТЕД ШИРКЕТИ\" ООД и \"ВИА-ПЛАН\" ЕООД; \"  в което са: \"ХИДРОСТРОЙ\" АД, \"ИНФРА ЕКСПЕРТ\" АД И \"ЕВРО АЛИАНС ТУНЕЛИ\" ЕАД; \" с участници: \"Доуш Иншаат Ве Тиджарет\" АД, \"Автомагистрали Хемус\" АД и \"Трансконсулт-22\" ООД; с участници: \"ДЖИ ПИ ГРУП\" АД и \"ЛОГИСТИКА 21\" ЕООД; в което са: \"Геострой\" АД, \"Пътстрой-92\" АД, \"Биас-М\" ЕООД и \"Илия Бурда\" ЕООД; с участници: \"ПСТ Груп\" ЕАД, Частно акционерно дружество \"СТРОИТЕЛНА АСОЦИАЦИЯ ИНТЕРБУДМОНТАЖ\", \"БГ ЛЕНД КЪНСТРАКШЪН\" АД и \"КОПЕКС И КО.\" ЕООД; \" в което са: \"Тодини Конструкциони Дженерале С.П.А.\" и \"Тодини България\" ООД с участници: \"ТРЕЙС ГРУП ХОЛД\" АД и \"АЛВЕ КОНСУЛТ\" ЕООД; в което са: \"ГРОМА ХОЛД\" ЕООД, \"ЕВРОПЕЙСКИ ПЪТИЩА\" АД, \"ВОДНО СТРОИТЕЛСТВО – БЛАГОЕВГРАД\" АД, \"ПЪТПРОЕКТ\" ЕООД и \"ВАХОСТАВ-СК\" а.с.", "date": "2019.02.15", "title": "Десет обединения искат да строят участък от \"Струма\" през Кресненското дефиле"}
{"url": "https://www.dnevnik.bg/zelen/2019/02/15/3391097_durjavata_shte_triabva_da_plati_nad_1_mlrd_leva_ako/", "text": "Ако държавата реши всички зони с дюни да бъдат изкупени и отчуждени, ще трябва да плати над 1 млрд. лева. Това изчисли министърът на регионалното развитие и благоустройството Петя Аврамова в кулоарите на парламента, съобщава \"Фокус\". Тя обясни, че голяма част от дюните са попаднали в частни имоти през 2006 и 2007 г. Въпросните имоти били връщани чрез заменки или връщане на земеделски земи на собствениците им. Във времето на част от имотите било променено предназначението и те вече станали част от урбанизирана територия, с което са получили и разрешение за строеж. Аврамова уточни, че в специализираната карта на кадастъра са нанесени всички дюни, които са по българското Черноморие. Така вече имало официална информация къде се намират дюните. \"Има големи терени с много малка площ на дюните в тях. За мен е неоправдано от терен 4 дка да се отчуждят 100 кв.м дюни\", изрази позицията си Аврамова. Тя каза още, че не може да обещае на собствениците на имоти с дюни да им бъде направена заменка. Министърът подчерта, че заменките отпреди повече от 10 години са станали, преди да бъде приет действащият в момента закон за устройството на черноморското крайбрежие. Стефан Аврамов, експерт на Българската фондация \"Биоразнообразие\", коментира за \"Дневник\", като оспори ценовата оценка на министъра. Той подчерта, че дюните трябва да са държавна собственост по закон и държавата трябва да си възвърне собствеността върху тях на същите цени, при които я е загубила и които са далеч под пазарните. \"Няколко квадратни километра дюни в защитена зона \"Камчийски пясъци\" бяха оценени и заменени при цена 130 лв за декар ( ). Земеделските заменки от тях са оценени за по 14 стотинки на квадратен метър, а горските заменки са със средна цена около 4,5 лева на кв. м. Тази оценка бе приета както от фирмите, която са се възползвали от заменките, така и от няколко държавни институции. Включително прокуратурата не намери нищо нередно в татакава сделка и цена. Така че министерството може да си възвърне тези дюни на тази цена,\" разяснява Аврамов. Доцент Антоанета Петрова, която е директор на Ботаническата градина към БАН, обясни пред \"Дневник\", че законът за устройство на черноморското крайбрежие постановява, че  пясъчните дюни са \"публична държавна собственост, която не може да бъде обявена за частна\". \"Моето мнение е, че дюните трябва срочно да станат наистина държавна собственост, да се прекрати тяхното унищожаване и да се запазят като дюни\", заяви тя. Експертът по растителни местообитания доцент  Росен Цонев също коментира пред \"Дневник\",  че в средата на миналото десетилетие терените с дюни масово са били обявявани за земеделска земя и заменени, после заменените имоти се прехвърляли от земеделска земя и гори към урбанизирани земи. Той уточни, че много дюни се водят земеделска, горска и урбанизирина земя и така по документи не са дюни. \"За да се опазят, всички доказани и картирани дюни трябва да бъдат изкупени от държавата и примерно ако са земеделска земя, да се изкупуват като земя най-ниско качество. Все пак това са изключително неплодородни земи - пясъци. Трябва да станат публична държавна собственост и всякакви дейности върху тях да бъдат забранени освен възстановяването и поддържането им в добро екологично състояние\", каза още Цонев.", "date": "2019.02.15", "title": "Държавата ще трябва да плати над 1 млрд. лева, ако иска да си върне дюните, изчисли Аврамова"}
{"url": "https://www.dnevnik.bg/bulgaria/2019/02/15/3391101_za_84_mesta_za_mladshi_sudii_prokurori_i_sledovateli/", "text": "Приключи приемът на документи за участие в обявените конкурси за младши съдии в окръжните съдилища, младши прокурори в районните прокуратури и младши следователи в следствените отдели в окръжните прокуратури, съобщиха днес от прокуратурата. За общо 84 места има 2325 заявления. В конкурса за младши съдии документи са подали 711 кандидати за 28 свободни длъжности. Младши прокурори искат да станат 891 души, като местата са 36. В конкурса за младши следователи има 723 кандидати за 20 свободни длъжности. Предстои да се извърши проверка на документите на всички кандидати, след което комисиите по атестирането и конкурсите към съдийската и прокурорската колегии ще се произнесат по допустимостта на кандидатите. Списъците с допуснатите и недопуснатите кандидати ще бъдат публикувани на интернет страницата на ВСС, като за участниците, които не отговарят на условията, ще бъде посочено основанието за недопускането, се казва в съобщението. Одобрените след разглеждането на документи ще се явят на писмени изпити, които ще са през април.", "date": "2019.02.15", "title": "За 84 места за младши съдии, прокурори и следователи кандидатстват 2325 души"}
{"url": "https://www.dnevnik.bg/sport/2019/02/15/3391010_ferari_poema_kurs_kum_shampionskite_titli_s_bolida/", "text": "След 11-годишна суша без титла при пилотите и 10 години при конструкторите, \"Ферари\" се насочва с оптимизъм към сезон 2019 във Формула 1. Легендарният италиански отбор представи болида SF90, който ще участва в шампионата през този сезон. Както и в предишните сезони се очаква \"Ферари\" да бъде основен съперник на \"Мерцедес\", който преди дни  представи своя болид W10 . Годината бележи изцяло нов път, по който поема \"Ферари\", след като начело е новият директор Матиа Биното. След дълги години в Скудерията тимът беше напуснат и от Кими Райконен, а съотборник на четирикратния световен шампион ще бъде Шарл Льоклер. \"Болидът ни не е революция, а кола, която трябва да продължи да следва наложените високи стандарти. Мисля, че сме вкарали последните технологии и достижения на нашия отбор\", каза Биното на представянето в Маранело. Болидът не се различава много от своя предшественик SF71H, който спечели шест състезания през миналия сезон. Миналогодишният болид на \"Ферари\" спечели и шест полпозишъна. Голямата разлика между двете коли е в предното крило, но останалата част следва предишната концепция. Освен това за пръв път от 1990 г. \"Ферари\" няма да има бяло по своите болиди. Цветът неизменно символизираше \"Марлборо\" и дългогодишното партньорство с тютюневата компания. Дори и след пълната забрана за рекламиране на цигари \"Ферари\" запази бяло в болидите си. За оцветяването през 2019 г. е избрано черно, с което е изписано логото Mission Win Now. Кампанията, която рекламира \"Филип Морис\", официално влиза и в името на \"Ферари\" за новия сезон. От този сезон тютюневите компании ще рекламират по този начин своите продукти, както вече направи  \"Бритиш американ табако\" чрез договора си с \"Макларън\" . \"Развълнуван съм и нямам търпение да седна в болида. Отборът ни е на правилния път и вярвам, че ще продължим да следваме линията. С Матиа се познавам добре, малко хора са по-отдавна от него във \"Ферари\", каза Фетел. Съотборникът му Льоклер описа влизането си във \"Ферари\" като сбъдната мечта. \"Това е ново приключение за мен, ден, за който мечтая, откакто бях дете. Искам да печеля с \"Ферари\", каза роденият в Монако пилот. Предсезонните тестове във Формула 1 започват в понеделник на пистата \"Каталуня\" край Барселона.", "date": "2019.02.15", "title": "\"Ферари\" поема курс към шампионските титли с болида SF90 (видео)"}
{"url": "https://www.dnevnik.bg/analizi/2019/02/15/3391022_kak_dps_i_gerb_si_napisaha_izboren_kodeks_ili/", "text": "Машинно гласуване почти навсякъде и отпадане на хартиената бюлетина на следващи избори след местните през есента, както и обезсмисляне на преференциалните гласове. Тези промени в Изборния кодекс, за които настояваха от ДПС, изненадващо бяха приети от парламента. Според източник на \"Дневник\" това е част от сделката, която движението сключи с ГЕРБ. Мнението му се споделя от политици от всички цветове. ДПС прежали предложенията си, на които държеше – право за агитация на друг език с превод на български и отпадане на уседналостта от 3 месеца за европейски и 6 месеца за местни избори. Те и без това нямаше да минат, коментира източникът. ГЕРБ получи подкрепа, за да наруши закона и да запази сегашната Централна избирателна комисия до европейските избори, въпреки че мандатът на състава изтича на 21 март. Получи и кворума, необходим за промени в кодекса в пленарна зала. Вероятно част от сделката е и бъдеща парламентарна подкрепа на ДПС за ГЕРБ, тъй като \"Обединени патриоти\" показаха, че са всичко друго, но не и обединени, и на тях не може да се разчита. Изкуството на политиката, заключи източникът с леко повдигане на рамене. Първо действие. Завръзка 9:00 ч., 14 февруари, Народното събрание. Депутати от всички партии влизат в пленарната зала, където след малко ще се гледа поредният ремонт на Изборния кодекс. Групата на ДПС също влиза, организирано. Само преди малко повече от 8 часа в заседание продължило след полунощ, правната комисия на парламента е решила да обезсмисли преференцията. Това става с малко мнозинство с подкрепата на депутати от ГЕРБ, \"Обединени патриоти\" и \"Воля\". Въпреки тази малка победа за движението при първата регистрация на депутатите кворум няма. Причината е, че от БСП не се регистрират. От ДПС - също. Знакът на движението е разбран. В дадената от председателя на Народното събрание Цвета Караянчева почивка лидерът на ГЕРБ в парламента Цветан Цветанов и председателят на правната комисия Данаил Кирилов излизат от пленарната зала и влизат в стаята на зам.-председателя на парламента Нигяр Джафер, която се ползва и от лидера на ДПС Мустафа Карадайъ. След половин час депутатите от ДПС вкарват картите си в пултовете за гласуване и гледането на кодекса започва. Дебатите вървят трудно и аргументите по обичай преминават в нападки. Според социалиста Явор Божанков промените в Изборния кодекс, с които се обезсмисля \"закланата снощи\" преференция, са шамар в лицето на българския народ, \"патриотите\" вече нямат право да се наричат така, управляващите са шайка, но историята ще ги съди. Юлиан Ангелов от ВМРО му отговоря, че няма право да се изказва така за \"Обединените патриоти\", тъй като преди години в Горна Оряховица тогавашният лидер на ДСБ Радан Кънев го е представял като новия десен лидер, а сега е депутат от БСП. Божанков се изчервява, но не използва възможността да отговори на Ангелов... Социалистът Таско Ерменков обявява от трибуната, че управляващите се отнасят с Изборния кодекс като с проститутка. Въпреки старанието и опита за красноречие на депутатите на БСП преференцията фактически е отменена... Действие второ. Кулминация Пладне. Председателят на правната комисия Данаил Кирилов (ГЕРБ) изненадващо свиква извънредно заседание на комисията си, под претекст че ще се разгледа предложението на лидера на левицата Корнелия Нинова за създаване на публичен регистър на избирателите. Комисията игнорира предложенията на БСП и депутатите на Нинова напускат. Липсата им прави заседанието още по удобно. Само преди 12 часа мнозинството в правната комисия е решило, че на евроизборите на 26 май тази година машини ще има за не по-малко от 1000 секции от общо над 12 хиляди. На извънредното й събиране се приема предложението на Йордан Цонев от ДПС за Европейски парламент машинното гласуване да бъде в не по-малко от 3 хил. секции, а на местните през есента - в повечето секции. ГЕРБ и \"Воля\" допълват необходимите гласове. \"Обединени патриоти\" се въздържат. ГЕРБ се отказва и от собственото си и прието в сряда предложение да отпадне забраната за оповестяване на социологически данни в деня на изборите и в деня за размисъл. Отново съгласие с ДПС. Новите извънредни решения на комисията, които са отстъпление от първоначалните идеи, внесени от ГЕРБ и \"Обединени патриоти\", са гласувани до малките часове на петък. Това хвърля светлина и върху разговора на Данаил Кирилов и Цветан Цветанов с Мустафа Карадайъ. Междувременно Цветан Цветанов се качва на самолета за Мюнхен, където ще участва в конференция за сигурност, а депутатите му остават да гласуват предложенията на ДПС. Действие трето. Развръзка Наближава полунощ. Тече гласуване на вече уговорените промени. Депутатите от БСП се държат като матросовци. Открито говорят за сделка между ДПС и ГЕРБ и свързват липсата на \"Атака\" от залата с връзките й с ДПС. \"Не сме влизали в сделка с ГЕРБ, най-малко с националистите – от първия ден сме против преференцията и ще бъдем против нея, докато бъде ликвидирана\", размахва пръст от трибуната Йордан Цонев. Лидерът на ДПС Мустафа Карадайъ използва всеки повод да напомни, че България нарушава конституционното право на гласуване на българските граждани с изискването за уседналост от 3 месеца за Европейски избори и 6 месеца за местни, както и с лимита от 35 секции в държавите извън Европейския съюз. Карадайъ припомня няколко пъти и забраната за агитация на друг език. През това време около парламента има протест срещу отмяната на преференциите. Депутати и журналисти обсъждат в кулоарите кой реално има изгода от приетите набързо и изненадващо промени в Изборния кодекс. Изводи Печелившият е ДПС. Партията на почетния председател Ахмед Доган неизменно наказва с отлъчване всичките си избрани преференциално депутати и съветници, дръзнали по този начин да оспорят партийната повеля при подреждане на листите. Движението потенциално би спечелило и от това, че машинно гласуване няма да има в секции в населени места под 300 жители, където живее немалка част от електората на ДСП. Избирателите в такива села са около 300 000. ДПС настоява машините за гласуване да се произвеждат в България. Дали в процедурата по избор на изпълнител ще има нарушение и евентуална връзка на производителя с движението, каквито предположения вече се правят, предстои да се разбере. С тези промени в последния момент ГЕРБ си гарантира по-малка конкуренция и още по-здраво бъдещо парламентарно сътрудничество с ДПС. Депутат от ВМРО разказва в кулоарите, че според техен анализ преференциалното гласуване може да доведе до 50% ръст на гласувалите за малки партии и коалиции, тъй като хората без политически пристрастия са склонни да гласуват за приятел, роднина или друг познат, на когото имат доверие. Ударът ще е най-голям върху малки коалиции като \"Демократична България\" - ДСБ, \"Да, България\" и \"Зелените\". При тях преференцията би създала здравословна за крайния резултат конкуренция. Тази конкуренция, съответно и част от подадените гласове няма да ги има при трудното подреждане на твърди листи, което рядко минава без скандали. Въпреки добрите аргументи на Дора Янкова и подкрепата на ВМРО предложението на БСП населените места с над 150 жители да могат да избират кметове, а не над 350, както е в сегашния кодекс, не се приемат. При прегласуването Ана Александрова (ГЕРБ) си позволява да даде указания на глас от трибуната \"против\" и предложението не минава за 1 глас. Промените в кодекса са завършени. Изкуството на политиката в български вариант. Епилог Най-големите губещи на следващите парламентарни избори, когато и да са те, са избирателите и демокрацията. На предишните парламентарни избори гласуваха 3 682 151 души от 6 810 341 в изборните списъци. Почти 16% от гласували не са представени в парламента, тъй като партиите, за които са пуснали бюлетини, не са преминали 4% бариера за влизане в парламента. Партията на непредставените би била трета по големина в сегашния парламент, а при следващи парламентарни избори ще бъде още по-голяма. В следващ парламент с три сигурни партии – ГЕРБ, ДПС и БСП (според най-новите проучвания), коалицията ДПС - ГЕРБ излиза наяве. В подобни ситуации някои са казвали \"целувката на ДПС\", други - \"проклятието ДПС\". Или в обратния ред - проклятието... целувката...", "date": "2019.02.15", "title": "Как ДПС и ГЕРБ си написаха изборен кодекс, или изкуството на политиката"}
{"url": "https://www.dnevnik.bg/bulgaria/2019/02/15/3391107_bulgariia_e_podgotvena_za_vsichki_scenarii_za_brekzit/", "text": "България е в напреднала подготовка за всички възможни сценарии за Брекзит. Вече имаме два приети плана за действие, свързани с оттеглянето на Великобритания от ЕС - \"със сделка\" и \"без сделка\", каза премиерът Бойко Борисов по време на двустранната си среща с главния преговарящ на ЕС по въпросите на Брекзит Мишел Барние, която се проведе в рамките на Мюнхенската конференция по сигурността. В разговорите българският министър-председател посочи, че държим на ключовата роля на Европейската комисия за постигането на координиран подход между държавите членки, особено по отношение на подготвеността за Брекзит. \"За България на първо място стоят правата на гражданите, включително социалните и здравните, пенсиите\", добави премиерът Борисов. Той заяви пълна подкрепа към главния преговарящ на ЕС за Брекзит Мишел Барние и го поздрави за отличната работа на преговорния екип. \"Споразумението за оттегляне е възможно най-добрата основа за уреждането на Брекзит. То определя деликатен баланс, който гарантира правата на гражданите и бизнеса, бюджета на ЕС, целостта на единния пазар и мирния процес в Ирландия\", каза още премиерът Борисов пред Мишел Барние. Българският министър-председател заяви, че подкрепяме виждането на ЕК, че споразумението не подлежи на предоговаряне.", "date": "2019.02.15", "title": "България е подготвена за всички сценарии за Брекзит, каза Борисов на Мишел Барние"}
{"url": "https://www.dnevnik.bg/sviat/2019/02/15/3391148_trump_shte_obiavi_izvunredno_polojenie_za_da_stroi/", "text": "В специално изявление президентът на САЩ потвърди, че скоро ще обяви извънредно положение по южната граница на страната, за да изпълни основното си предизборно обещание - да построи масивно гранично заграждение. Двете камари на парламента отказаха да му предоставят исканите милиарди и той прибягва до правомощия, дадени на държавния глава през 1976 г. Те му позволяват да използва част от средствата, с които се финансират обекти - на първо място с гражданско предназначение - на строителни поделения на министерството на отбраната. Но със сигурност такова действие ще изостри конлифкта му с Демократическата партия, която контролира долната камара на парламента и го предупреди, че така заплашва да превиши конституционните си правомощия. Белият дом вероятно ще бъде обект и на множество съдебни процеси в опит да спре изпълнението на намеренията на президента. В най-новото споразумение между демократи и републиканци за финансиране на администрацията (очаква се то да бъде подписано от Тръмп днес или утре) за засилване на сигурността по границата са предвидени 1.8 млрд. долара, включително от министерството на финансите. Сега Мик Мълвени, началник на администрацията на Белия дом, казва, че президентът смята, че може с обявяване на извънредно положение да си осигури още около 8 млрд. долара.", "date": "2019.02.15", "title": "Тръмп потвърди, че ще обяви извънредно положение, за да строи гранична стена"}
{"url": "https://www.dnevnik.bg/politika/2019/02/15/3391149_karakachanov_do_kraia_na_juni_moje_da_ima_dogovor_za/", "text": "До края на май е невъзможно да има подписан договор за F-16. До средата на годината, по-скоро до края на юни е технически възможно\". Това каза министърът на отбраната Красимир Каракачанов, който участва в Конференция по сигурността в Мюнхен, цитиран от Агенция \"Фокус\". Каракачанов съобщи, че предложението ще бъде официално изпратено във вторник. Министърът на отбраната е разговарял с представители на корпорация \"Локхийд Мартин\", която произвежда изтребителите. \"В нашия проект за инвестиционен разход са предвидени 24 месеца за доставка, след подписване на договора. Парламентът ни е дал мандат да увеличим евентуално този срок\", обясни министърът. \"Моят въпрос беше колко може да бъде срокът за доставка. Отговорът беше 36 месеца, съвсем нормален срок за доставка\", допълни той. \"Всичко зависи от преговорите. Ако стигнем до договор за F-16 идва другият проект, който трябва да бъде реализиран- с 3D радарите\", каза още Каракачанов. Съветските радари, които все още се използват от ВВС са пред колапс, според доклада за състоянието на армията. Все още нямаме система за разпознаване \"свой-чужд\" съвместима с НАТО. Пътят пред сделката за покупката на 8 броя F-16 блок 70 беше открит след като  парламентът даде мандат на правителството  на България да преговаря с правителството на САЩ. Сумата за купуване на самолетите с въоръжение, навигационно оборудване, радари, резервни части и обучение на пилоти и технически персонал ще надмине предвидените 1.5 млрд. лв. (без ДДС).  8 бойни самолета биха стрували около 2 млрд. лв ., ако се имат предвид сделките за купуване на същия самолет от Бахрейн и Словакия.", "date": "2019.02.15", "title": "Каракачанов: До края на юни може да има договор за F-16 и след 3 г. самолети"}
{"url": "https://www.dnevnik.bg/sviat/2019/02/15/3391005_germancite_shte_zamruznat_i_drugi_zabludi_za_severen/", "text": "Противниците на \"Северен поток 2\" в Европа твърдят, че той ще увеличи значително енергийната зависимост на ЕС от Русия. В руските социални мрежи пък се лансира тезата, че без този газопровод \"Германия ще замръзне\". Широко разпространено е и мнението, че след постигнатия в Брюксел компромис изграждането на газопровода не може де бъде спряно и той ще влезе в пълна експлоатация в края на 2019 година. Това обаче са митове. \"Северен поток-2\" не може да бъде спрян? Нашумялото решение, прието в Брюксел на 8 февруари от представителите на всичките страни - членки на ЕС, на базата на германско-френското компромисно предложение, означава, че на практика ЕС дава зелена светлина за изграждането на газопровода. Същността на решението е в това, че внесените поправки в енергийното законодателство на ЕС (Трети енергиен пакет) няма да доведат до блокиране на проекта на \"Газпром\". Така че на законодателно равнище ЕС не може да прекрати строителството в Балтийско море. Това обаче може да стори Доналд Тръмп. Американският президент многократно заплашва да наложи санкции на участващите в проекта фирми. Достатъчно е Вашингтон да наложи санкции на високоспециализираните фирми Allseas Group (Холандия/Швейцария) и Saipem (Италия) и работата по \"Северен поток 2\" просто ще спре. Тези фирми разполагат с необходимите за реализацията на проекта кораби за изграждане на подводна инфраструктура. Друг въпрос е колко реалистична е подобна стъпка. Но теоретично тя е възможна. Газопроводът повишава зависимостта на ЕС от Русия? Основният аргумент на противниците на \"Северен поток 2\" в Европа и САЩ е, че газопроводът ще увеличи енергийната, а оттам и политическата зависимост на ЕС от Русия. Както се подразбира, новата транспортна магистрала с мощност 55 милиарда кубични метра газ годишно ще доведе до значително по-големи доставки от \"Газпром\" в сравнение със сегашните. Това обаче не е вярно. Нека да припомним, че Москва реализира едновременно два големи инфраструктурни проекта в Европа - \"Северен поток 2\" и \"Турски поток\". За да избегне или сведе до минимум транзитния път през Украйна. (Оставяме настрана в този контекст какви цели преследва Владимир Путин.) Именно поради това на държавната компания \"Газпром\" е поставена задачата да предаде двата газопровода в края на 2019 година. По това време изтича десетгодишното транзитно споразумение с Украйна. Тоест тук става дума за преразпределение на наличните обеми от досегашния украински транзит по два обходни маршрута, а не за значително увеличение на руските газови доставки. Те могат да нараснат значително само ако се запазят значителни обеми през Украйна, за което настояват мнозина в ЕС, защитавайки интересите на Киев. Газът е предназначен за Германия? Новият газопровод се изгражда, за да осъществява доставки на сибирски природен газ от Русия по дъното на Балтийско море директно в Германия. И оттук идва широко разпространеното мнение, че природният газ е предназначен за германския пазар. Това обаче не е така, както показват размерите, маршрутите и резервните мощности на газопровода EUGAL - сухопътното продължение на \"Северен поток 2\". За него знаят малцина и то почти не се отчита при острите спорове около проекта на \"Газпром\". Крайната точка на \"Северен поток 2\" се намира под германския град Грайфсвалд, на няколокостотин метра от брега на морето. Там двете тръби с обща мощност 55 милиарда кубични метра се включват в двете тръби на EUGAL с обща мощност 51 милиарда кубични метра газ. Те от своя страна преминават от Иизточна Германия на юг до Чехия. Това означава, че почти 90 процента от природния газ ще преминават транзитно през Германия. Малка Чехия, разбира се, няма нужда от толкова много природен газ. Така че известни количества могат да бъдат връщани обратно към Германия. Енергийните потребности на Чехия се обезпечават напълно от газопровода \"Северен поток\" и от газопровода \"Ямал-Европа\". Така че основният обем природен газ от EUGAL е предназначен за Баумгартен в Австрия. Именно там се намира газовият хъб, откъдето природният газ се отправя на юг към Италия, която е вторият най-голям купувач на руски газ в ЕС след Германия. Тоест постъпващият първо в Германия природен газ ще бъде предназначен за Италия, Австрия и други страни от Централна и Източна Европа. Сега те се снабдяват през Украйна и след завършването на \"Северен поток 2\" и EUGAL транзитът ще се осъществява през германска и чешка територия. Германците ще замръзнат без \"Северен поток 2\"? Разпространеният в руските социални мрежи мит, че германците ще замръзнат без \"Северен поток 2\", е пълна измислица. Ако някой може да пострада от недостиг на газ за отопление, това е Италия. Но и това е малко вероятно, защото Италия разполага със значително диверсифицирана система за внос на газ. А що се отнася до Германия - тук с природен газ се отопляват около половината домакинства. Другата половина използва мазут и други енергоносители. Освен това много малко от германските домакинства използват за отопление руски газ. Делът на \"Газпром\" на германския пазар не надвишава и 40 процента. При това положение изобщо не може да се говори за някакво \"измръзване на Германия\". На всичкото отгоре Германия има и много други действащи снабдителни канали и достатъчно пари, за да плати и допълнителни доставки. Новият газопровод ще заработи в края на 2019 година? Липсата на достатъчно внимание към EUGAL и игнорирането на графика за неговото изграждане породиха невярната представа, че \"Северен поток 2\" ще влезе в експлоатация още в края на 2019 година. В действителност дотогава в най-добрия случай ще бъдат положени двете тръби по дъното на Балтийско море. Или иначе казано, ще бъде завършена подводната дейност по изграждането на газопровода. А под Грайфсвалд ще оборудват приемния терминал. До края на годината сухопътното трасе на газопровода EUGAL обаче ще бъде завършено само наполовина. Така че \"Северен поток 2\" не може да влезе в експлоатация в края на 2019 година, както се твърди.", "date": "2019.02.15", "title": "\"Германците ще замръзнат\" и други заблуди за \"Северен поток 2\""}
{"url": "https://www.dnevnik.bg/sviat/2019/02/15/3391144_sasht_sankcioniraha_shefovete_na_petrolnata_kompaniia/", "text": "Американското министерство на финансите наложи санкции на ръкоодителя на венецуелското разузнаване и директора на държавната петролна компания PDVSA, както и на още трима представители, свързани със сигурността. С тези действия Вашингтон усили натиска върху правителството на президента Николас Мадуро. Това се случва дни след като смятания от Белия дом за легитимен държавен глава Хуан Гуайдо и доминираният от опозицията парламент назначиха  собстено ръководство на PDVSA  в усилието си да овладеят финансови средства, които да им помогнат да управляват.  става шеф на PDVSА през есента на 2017 г., когато поема и длъжността министър на енергетиката и петрола. Освен него в списъка е директорът на разузнаването  , който оглавява разузнаването, заедно с други двама предствители на венецуелските служби. Освен тях засегнат от мерките е и  , който според американските власти е шефът на поделение на полицията, отговорно за случаи на убийства, смятани за незаконни, от името на Мадуро. \"Санкционираме представители, които отговарят за апарата на Мадуро за сигурност и разузнаване, който системно нарушаваше човешките права и потискаше демокрацията, включително чрез мъчения и брутална употреба на сила,\" казва в изявление министърът на финансите Стивън Мнучин. Засегнати са още  , командир на президентската гвардия на Мадуро, за когото министерството казва, че е измъчвало противници на държавния глава, и  , първи комисар в разузнаването.", "date": "2019.02.15", "title": "САЩ санкционираха шефовете на петролната компания и разузнаването на Венецуела"}
{"url": "https://www.dnevnik.bg/bulgaria/2019/02/15/3391186_agentut_podoziran_za_otravianeto_na_gebrev_bil/", "text": "Престоят на  руския агент с псевдоним \"Федотов\" , за който се смята, че е замесен в отравянето на бизнесмена Емилиян Гебрев, е могъл да бъде засечен още при влизането му в страната, ако е била изграждена Единната система за туристическа информация (ЕСТИ), каза днес по Би Ти Ви директор на Европейския институт за стратегии и анализи Бранимир Ботев. Той обясни, че още през 2014 година, когато е бил заместник-министър на туризма в служебното правителство на Георги Близнашки, е имало готовност системата да заработи. С идването на Николина Ангелкова в министерството обаче работата по нея било спряно, а отпуснатите средства за изграждането и върнати в бюджета. Ботев обясни, че ако системата работеше, всяка регистрация в място за настаняване на чужденец, щяла да бъде последвана от проверка в Шенгенските информационни системи дали даденият паспорт или лична карта са валидни, дали човекът е издирван и т.н. \"В страните от Западна Европа всичко е така автоматизирано, че ако има някакъв проблем с госта, не му се активира ключът за достъп до наетата стая и до няколко минути полицията е на мястото, за да провери случая\", обясни бившият заместник-министър на туризма. Според него при работеща система може да се контролира движението на чужденците и при нужда те да бъдат респектирани. Друг ефект от въвеждането ЕСТИ щял да бъде реалната информация за реализираните нощувки. Според Ботев в момента между данните на статистиката и тези на министерството на туризма има разминаване от 3 млн. души.", "date": "2019.02.15", "title": "Агентът, подозиран за отравянето на Гебрев, бил изпуснат заради невъведена система, твърди бивш зам-министър"}
{"url": "https://www.dnevnik.bg/sviat/2019/02/15/3391248_donald_trump_izpulni_zakanata_si_i_obiavi_izvunredno/", "text": "Президентът на САЩ Доналд Тръмп подписа днес документ, с който обявява национално извънредно положение, предаде \"Франс прес\", цитирана от БТА. Целта е да осигури финансиране за плана му за стена по границата с Мексико, след като Конгресът не отпусна исканите от него 5.7 милиарда долара. Тръмп има също намерение да деблокира други федерални средства, включително предназначени за Пентагона, за да събере още пари за стената. Така заедно с парите, които Конгресът му отпусна (1.4 милиарда долара) той може да събере общо 8 милиарда долара. Лидерите на демократите в Конгреса вече обявиха, че ще се противопоставят всячески на инициативата на Тръмп. Нанси Пелоси и Чък Шумър окачествиха обявеното от Тръмп национално извънредно положение като \"незаконно\" и породено от \"несъществуваща криза\". Те казаха, че то нанася \"силен удар\" на Конституцията и прави Америка \"по-малко сигурна\". БТА посочва, какви права получава Тръмп, след обявяването на националното извънредно положение. То му дава на разположение над сто възможни мерки и даже да използва специални части. Подлежи ли на контрол Конгресът е в състояние да контролира президента чрез законодателни процедури, но те трябва да бъдат с мнозинство за вето върху решението на президента. Ситуацията на границата с Мексико не е съвсем ясна и вероятно Тръмп ще срещне сериозна съпротива срещу плана си, както от демократите в Конгреса, така и в съдилищата. Тръмп смята да използва обявяването на извънредно положение, за да освободи средства за изграждането на част от стената по границата, заобикаляйки Конгреса, който по принцип контролира бюджета. Един пример за обявяване на извънредно положение в страната е въведеното от президента Джордж У. Буш на 14 септември 2001 г. след терористичните нападения, което още е в сила. Обявявано е 31 пъти в историята на САЩ Приетият през 1976 г. Закон за извънредното положение регулира неговото обявяване. Според Центъра за правосъдие \"Бренън\" към правния факултет на Нюйоркския университет при извънредното положение президентът разполага със 123 правомощия, които му позволяват да подминава законодателния процес в Конгреса. Но Конгресът има право да отхвърли решението на президента да обяви извънредно положение. В Камарата на представителите мнозинство имат демократите и те вероятно ще бъдат срещу Тръмп. В Сената, където крехко мнозинство имат републиканците, мнозина съпартийци на републиканеца Тръмп не са склонни да приемат плана му. Ако двете камари приемат закон против обявяването на извънредно положение, Тръмп разбира се ще наложи вето. Ветото може да бъде отхвърлено с мнозинство от две трети в двете камари. В историята на САЩ 31 пъти са били обявявани национални извънредни положения, повечето от които са били свързани с външни събития. Но нито едно от тях не е било толкова спорно, колкото това на Тръмп, свързано с границата с Мексико, заключава ДПА, цитирана от БТА. Подписа закона за избягване на парализа на администрацията Президентът на САЩ Доналд Тръмп подписа закона за избягване на нова частична парализа на държавната администрация, предаде \"Асошиейтед прес\", цитирана от БТА. Законът осигурява 333 милиарда долара за финансиране на няколко правителствени структури до септември. В документа се предвижда и финансиране на част от стената по границата с Мексико. Става дума за финансиране на допълнителни 88 километра от нея, което е доста по-малко от исканото от Тръмп финансиране за 321 километра от стената.", "date": "2019.02.15", "title": "Доналд Тръмп изпълни заканата си и обяви извънредно положение заради стената"}
{"url": "https://www.dnevnik.bg/sviat/2019/02/15/3391253_generalniiat_sekretar_na_nato_ne_vijda_signali_ot/", "text": "Срещата с руския външен министър Сергей Лавров не постигна никакъв напредък по изглаждане на разногласията за Договора за ликвидиране на ракетите със среден и малък обсег (ДЛРСМО), заяви днес генералният секретар на НАТО Йенс Столтенберг по време на Мюнхенската конференция по сигурността, цитиран от \"ДПА и Франс прес\", предаде БТА. САЩ съобщиха в началото на месеца, че ще излязат от ДЛРСМО от 1987 г., с одобрението на съюзниците си от НАТО, считано от 2 август т.г. Те обвиниха Русия за системно нарушаване на договора в продължение на няколко години, по-специално по повод разполагането на новите руски ракети 9М729 или SSC-8 според класификацията на НАТО. В отговор Москва на свой ред обвини Вашингтон, че нарушава договора. За новата руска ракета се твърди, че може да носи ядрен заряд и да достигне обсег от 2000 км. Русия уверява, че максималния обсег на ракетата е едва 480 км, поради което тя не попада под действието на договора, забраняващ разполагането в Европа на ракети с обсег от 500 до 5500 км.", "date": "2019.02.15", "title": "Генералният секретар на НАТО не вижда сигнали от Русия за ракетите"}
