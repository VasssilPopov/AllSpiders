{"url": "http://www.dnevnik.bg/sport/2017/09/27/3049521_psj_dade_goliama_zaiavka_v_shampionskata_liga_s/", "text": "\"Пари сен жермен\" демонстрира големите си амбиции в Шампионската лига през този сезон с убедителна победа с 3:0 срещу \"Байерн\" (Мюнхен). Парижани бяха категорично по-добрият отбор и постигнаха закономерен успех с попадения на Дани Алвеш, Единсон Кавани и Неймар. \"Байерн\" изигра много неубедителен мач и затвърдиха впечатленията, че не се намират в добра форма от началото на сезона. Германският шампион записа най-тежката си загуба в Европа от пролетта на 2015 г., когато отстъпи с 0:3 в първия полуфинален сблъсък с \"Барселона\". ПСЖ започна ударно мача на \"Парк де пренс\" и поведе само след 85 секунди игра. Неймар направи страхотен пробив по левия фланг, влезе към наказателното поле и подаде към включилия се вдясно Алвеш. Бразилският защитник си поведе добре топката и с второто си докосване я изпрати в близкия ъгъл. Парижани удвоиха аванса си след половин час игра. Килиан Мбапе задържа отлично топката отдясно и върна назад към връхлитащия Кавани. Уругваецът стреля без забавяне и със страхотен шут от границата на наказателното поле намери горния ляв ъгъл на Свен Улрайх. Карло Анчелоти потърси промяна още на почивката и вкара в игра Себастиан Руди и Кингсли Коман вместо Корентин Толисо и Хамес Родригес. Това обаче не донесе желания ефекти и \"Байерн\" продължи да бъде безидеен в атака. В 63-ата минута Неймар сложи точка на спора. Алвеш спечели много терен в половината на \"Байерн\" и изведе Мбапе в наказателното поле. Френският тинейджър премина технично през двама бранители и центрира успоредно на голлинията. Топката попадна в Хави Мартинес, който обаче не успя да я изчисти и Неймар не пропусна да се възползва на четири-пет метра от вратата. Четири минути по-късно Артуро Видал успя да прати топката в мрежата зад Алфонс Ареола. Попадението на чилиеца обаче правилно беше отменено заради засада при подаването към него от Роберт Левандовски. До края на мача ПСЖ с лекота разиграваше и рядко позволяваше на \"Байерн\" да създаде нещо интересно пред Ареола. Парижани дори можеха да стигнат до четвърти гол, но Алвеш пропиля чудесна възможност при една контраатака. ПСЖ записа втора поредна победа и излезе еднолично начело в група В. В тези два мача тимът на Унай Емери е вкарал осем гола и не е допуснал нито един. В другия мач от групата \"Селтик\" разби \"Андерелхт\" с 3:0 като гост и взе първите си три точки. Белгийците са последни - без точка и без отбелязан гол. В другия голям сблъсък, който се игра тази вечер, шампионът на Англия \"Челси\" направи впечатляващ обрат при гостуването на \"Атлетико\" (Мадрид). Лондончани губеха след първото полувреме, но спечелиха с 2:1 в първия европейски мач на стадион \"Метрополитано\". \"Дюшекчиите\" поведоха с гол от дузпа на Антоан Гризман в 40-ата минута. Алваро Мората обаче затвърди страхотна си форма с изравнително попадение девет минути след почивката. Резервата Мичи Батшуай донесе победата на лондончани в добавеното време. \"Челси\" събра шест точки и има аванс от две точки пред \"Рома\", който спечели със същия резултат като гост на \"Карабах\". Ситуацията за \"Атлетико\" става тежка след само една точка в първите два кръга. В следващите си два мача финалистът от 2014 и 2016 г. ще търси задължителни победи срещу дебютанта \"Карабах\". Шампионът на Азербайджан е последен - без спечелена точка и с голова разлика 1:8. Добрата вечер за английските отбори беше допълнена от безапелационна победа на \"Манчестър юнайтед\" при гостуването на ЦСКА (Москва). \"Червените дяволи\" спечелиха с 4:1 след страхотен мач на Антони Марсиал, който вкара гол и изработи другите три. Тимът на Жозе Моуриньо си осигури трите точки още преди да е изминал половин час. Ромелу Лукаку откри резултата в четвъртата минута. В 19-ата минута Марсиал удвои от дузпа, а осем по-късно Лукаку отново се възползва от асистенция на французина. В 57-ата минута Хенрик Мхитарян направи 4:1 с добавка на празна врата след спасяване на Игор Акинфеев срещу Марсиал. Вратарят на ЦСКА беше единствената причина \"Юнайтед\" да не постигне далеч по-убедителна победа. Константин Кучаев върна едно попадение за московчани в добавеното време. В другия мач от група А \"Базел\" нанесе звучен шамар на \"Бенфика\" след домакински успех с 5:0. \"Юнайтед\" е начело с шест точки и голова разлика 7:1. \"Базел\" и ЦСКА разделят втората позиция с по три точки. \"Бенфика\" записа второ поредно поражение. Фаворитите в група D \"Барселона\" и \"Ювентус\" имаха трудни мачове срещу \"Спортинг\" (Лисабон) и \"Олимпиакос\", но постигнаха победи. Каталунците се наложиха с 1:0 при гостуването си в Португалия след автогол на Себастиан Коатес в 49-ата минута. \"Ювентус\" се отърси от тежката загуба от \"Барселона\" в първия кръг на груповата фаза след успех с 2:0 при домакинството на \"Олимпиакос\". Гонсало Игуаин даде аванс на италианския шампион в 69-ата минута, а Марио Манджукич реши мача с второ попадение десет минути преди края. След първите два кръга \"Барселона\" води с шест точки. \"Спортинг\" и \"Ювентус\" имат по три, а \"Олимпиакос\" все още търси първата си точка в турнира.", "date": "2017.09.27", "title": "ПСЖ даде голяма заявка в Шампионската лига с разгром над \"Байерн\""}
{"url": "http://www.dnevnik.bg/politika/2017/09/27/3049410_partiite_v_parlamenta_shte_priemat_deklaraciia_za/", "text": "Партиите в парламента ще направят опит да се обединят около декларация за разбирателство за българското председателство на Съвета на Европейския съюз (ЕС). Това се разбра по време на изслушване на ресорния министър Лиляна Павлова в комисията по еврофондовете днес. На него министърът отчете значителен напредък в подготовката. Сайтът за европредседателството ще бъде пуснат преди 1 декември, обеща Павлова. Единият специален фокус на българското председателство са Западните Балканите, а вторият - са младите хора, заяви по-рано днес Павлова по време на международна конференция, организирана от Асоциацията на почетните консули в София, съобщи БТА.", "date": "2017.09.27", "title": "Партиите в парламента ще приемат декларация за разбирателство за европредседателството"}
{"url": "http://www.dnevnik.bg/sport/2017/09/27/3049390_futbolni_sudii_biaha_nakazani_do_jivot_za_podkup_ot_5/", "text": "Четирима футболни съдии от Малави получиха доживотни наказания за приемане на подкуп и опит за уреждане на мач. Облагата за главния рефер Азис Ниренда, асистентите му Либамби Чисамби и Стефано Гомани и четвъртият съдия Джими Фири е била на обща стойност пет долара, пише Nyasa Times. Четиримата са получили 20 долара, за да осигурят победа на \"Нчало юнайтед\" при гостуването на \"Читипа юнайтед\" за купата на Малави на 13 юни тази година. Въпреки старанието на реферите обаче гостите отпаднали от турнира. В редовното време и продълженията мачът завършил 1:1, а при дузпите домакините спечелили с 4:2. След края на срещата се разразил скандал. Представителите на \"Нчало юнайтед\" поискали от реферите да върнат 15 долара, тъй като договорката не била изпълнена. Случаят стигнал до местната футболна федерация чрез медиите. \"Когато извършиш подобно престъпление, наказанието трябва да бъде до живот\", заяви генералният секретар на Асоциацията на футболните съдии в Малави Крис Каличеро. Председателят на футболната федерация Алфред Гунда приветства наказанието и заяви, че ще има последствия и за клуба, подкупил реферите. \"Не съм взел никаква част от парите. Толкова е тъжно, че съдийската ми кариера приключва по този начин\", каза един от асистент съдиите, Лимбани Чисамби. ", "date": "2017.09.27", "title": "Футболни съдии бяха наказани до живот за подкуп от 5 долара"}
{"url": "http://www.dnevnik.bg/sviat/2017/09/27/3049401_rusiia_obiavi_che_e_unishtojila_poslednoto_si/", "text": "Русия приключи днес предсрочно унищожаването на своя химически арсенал, обяви президентът Владимир Путин, цитиран от \"Ройтерс\" и ТАСС. Путин окачестви събитието като историческо предвид огромния обем химически оръжия, останали от съветско време. \"Въпреки че нашата страна планираше да завърши тази работа към 2020 г., тя я приключва по-рано от набелязания срок\", каза той.  В изявление, излъчено по телевизия \"Россия 24\", Путин отбеляза, че САЩ не са изпълнили поетия от тях ангажимент да унищожат своя химически арсенал и три пъти го отлагат с мотива, че не им достигат средства.  Утилизирането на последния химически боеприпас на полигон в руската република Удмуртия е станало днес по заповед на върховния главнокомандващ Владимир Путин. Той е издал заповедта по телемост от резиденцията си в Ново Огарьово край Москва да бъде извлечено и обезвредено 1 кг вещество от два снаряда. Това е всичко, което бе останало от 40 000 тона запаси, припомнят агенциите. За своето химическо разоръжаване Русия е получила финансова помощ от 16 държави, а също от Европейския съюз и американска неправителствена организация, припомня ТАСС. Най-много средства са били отпуснати от САЩ,, Германия, Великобритания и Канада.  Според в.\"Ведомости\" за 15 години общите разходи са достигнали 330 млрд. рубли, включително 1 млрд. долара чуждестранна помощ. Първоначално се предвиждаше унищожаването да става в 7 предприятия, но тази година работеше единствено заводът в Кизнер.", "date": "2017.09.27", "title": "Русия обяви, че е унищожила последното си химическо оръжие"}
{"url": "http://www.dnevnik.bg/skorost/2017/09/27/3049290_stolichnata_obshtina_e_na_krachka_da_produlji/", "text": "Столичният общински съвет е на път да забрани движението на автомобили по булевард \"Витоша\" между улица \"Алабин\" и бул. \"Александър Стамболийски\". Предложението бе прието днес от комисията по транспорт, след като същата го отложи на заседанието си преди две седмици, заради съмнения, че по този начин движението на автомобили в центъра на града ще бъде затруднено. Общинският съвет ще гласува окончателно предложението на утрешното си заседание. Продължаването на пешеходната зона от \"Алабин\" до \"Александър Стамболийски\" е част от намерението на Столичната община площад \"Св. Неделя\" да бъде освободен от автомобили и също да бъде пешеходен. За целта площадът ще претърпи цялостна реконструкция, като изпълнителят ще бъде избран с конкурс. Заданието за него ще бъде представено на обществено обсъждане на 10 октомври в пространството под \"Ларгото\". Вносителите на доклада са зам.-кметът на София по транспорт Евгени Крусев и главният архитект на града Здравко Здравков. На днешното заседание беше показана визуализацията на транспортното проучване за ефектите от въвеждането на забраната. Визуализацията беше  поискана от общинските съветници от комисията преди две седмици . Какво ще се промени С въвежданено на новата пешеходна зона ще се премахне възможността за ляв завой от ул\"'Алабин\" към бул. \"Витоша\". Посоката на движение по улица \"Позитано\" пък ще бъде обърнато в участъка от улиците \"Лавеле\" до \"Леге\". Според изчисленията на дирекция \"Транспорт\" към Столичната община промяната ще повлияе на между 300 и 500 автомобила, които ползват този маршрут, за да продължат към булевардите \"Александър Стамболийски\", \"Княгиня Мария Луиза\" и \"Тодор Александров\". Вместо това те ще трябва да ползват тесните квартални улици \"Княз Борис I\" и \"Цар Самуил\". Експерименти с гражданите Общинските съветници Борислав Бориславов (СДС) и Калоян Паргов (БСП) бяха единствените, които се противопоставиха на предложението. Двамата бяха на мнение, че преди да се вземе решение трябва да се проведе допитване до живеещите в района. По думите на Паргов граждани са изпращали до БСП множество сигнали , недоволни от затрудненото движение в центъра на София, след като голяма част от бул. \"Витоша\" бе превърната в пешеходна зона. Според Калоян Паргов общинските съветници от ГЕРБ правят пореден експеримент с гражданите на София. Той предложи промяната в движението да бъде въведена пробно за 3 месеца, но то не бе прието. Според Бориславов въвеждането на пешеходната зона би било грешка, защото по този начин ще се затрудни още повече движението и достъпа до административните сгради, което е недопустимо за една столица. Той попита дали предстоящото въвеждане в експлоатация на 74-метрова \"Сити тауър\", към която ще бъде възможен достъп с автомобил единствено по улица \"Алабин\", няма да затрудни допълнително трафика в района. В отговор Екатерина Йорданова (ГЕРБ) помоли да не се коментират вече взети решения за строежи, които не касаят комисията. Ръководителят на дирекция \"Транспорт\" пък отговори, че с промените ще се намали чакането на светофарите на кръстовищата на бул. \"Витоша\" с \"Алабин и \"Александър Стамболийски\", което би облекчило трафика.", "date": "2017.09.27", "title": "Столичната община е на крачка да продължи пешеходната зона по бул. \"Витоша\" до площад \"Св. Неделя\""}
{"url": "http://www.dnevnik.bg/bulgaria/2017/09/27/3049403_na_6_oktomvri_veroiatno_shte_bude_vurnat_licenzut_na/", "text": "Вероятно на 6 октомври Междуведомственият съвет по отбранителната индустрия ще възстанови спрения лиценз на фирмата \"Емко\", но това вече няма да има значение: договорите й с чуждестранния купувач са вече преструктурирани от Кинтекс и няма да бъдат изпълнени и не е ясно какво ще стане с произведената от \"Емко\" и приготвена за експедиция продукция. Освен това предстои търг около 2 - 4 октомври, в който \"Емко\" не може да участва без лиценз. Това се разбра от изслушването на министъра на икономиката Емил Караниколов пред Икономическата комисия, по искане на депутати след протеста на служители от фирмата миналата сряда пред парламента. \"Емко\" е имала три договора за износ на продукция от износителя \"Кинтекс\". Двата договора е трябвало да бъдат изпълнени до края на септември, третият - до края на октомври. Но тъй като \"Емко\" не могла да отговори на изискванията на митническия контрол /а не могла защото междувременно й е отнет лицензът/, Кинтекс пристъпил към разваляне на договорите с \"Емко\". Но за да обезпечи собствения си интерес и на държавата, веднага подписал договор с ВМЗ-Сопот, който също е производител на въпросните военни изделия, каза Караниколов. И понеже ВМЗ-Сопот е предложил по-ниска с 10 процента цена, то неустойките които ще бъдат платени за забавянето, ще бъдат компенсирани и дори с печалба. Всичко това било възможно, защото в договорите фигурирала клауза че е възможно забавяне на доставката с 20 седмици. От \"третата страна\" /купувачът/ поискали само да знаят с каква забава ще бъде доставена договорената продукция, отговорили сме че с 6 седмици ще бъде забавена, тоест първите два договора ще бъдат изпълнени в средата на ноември, а третият в средата на декември. Следващата доставка, която е за март, ще бъде абсолютна печалба за Кинтекс, ще направим всичко да няма забавянве\", добави министърът. Това обясни Караниколов във встъпителното си изложение. Изказвания и зададени въпроси към министъра от депутати и представители на инициативен комитет на служители и работници от \"Емко\" очертаха неяснотите. Той недоумява защо при наличието на надеждно изпълнение на доставките по договора до момента, се създава ситуация на реален риск? Няма никаква логика да търсим кой тепърва може да произведе такъв тип изделия и сами да искаме отлагане на доставките по договора, при положение че вече имаме продукцията готова\", категоричен бе Бойчев. Аз не виждам нито логика, нито оправдание правителството да отваря конкуренция между български фирми с която се рискуват сключени сделки, добави Гечев. Той единствен засегна и въпроса за собствеността, на \"Дунарит\", напомняйки че има решение на Великотърновския апелативен съд от 13 март т.г., което е окончателно, за увеличение на капитала на фирмата, но все още не е вписано и се възмути, че \"няма такава държава в която решение на съд не се изпълнява\". Гечев се възмути и от бездействието на службите за сигурност, които 12 години след продажбата на Дунарит изведнъж разкрили, че принадлежи на офшорка, която пък принадлежи на Цветан Василев по думите на министър Караниколов - \"КОНПИ е доказала това, като запорирала имущество\". Министървът не изясни въпросите за съдбата на готовата продукция на \"Емко\", някои въпроси отклони - за органите за сигурност и за Търговския регистър, че не е той адресатът. Този въпрос получи многословен, но неясен отговор. Разбра се, че в договорите не е посочено име на производител, само са обявени възможните забавяния. От изказването на Костадинов се разбра и това, че в началото на октомври - около 2 - 4 октомври, ще има търг за поръчка, а това означава, че \"Емко\" няма да може да участва без лиценз. Министър Караниколов съобщи във встъпителното си изложение, че е свикан Междуведомствениян съвет на заседанието за лиценза на 6 октомври в 9 ч. \"Ако преди 4 октомври получим информацията от МВР че са отстранени всички нарушения, съветът ще се събере преди 4 октомври\", увери министърът. Когато министър Караниколов си тръгваше, успях в журналистическата навалица и аз да му задам един въпрос. И в резултат да проведа един от най-абсурдните си разговори с министър: - Защото за тези изтича падежът и трябва да се изпълнят. - Но няма как да се изпълнят при спрян лиценз, нима не разбирате нещо толкова ясно...", "date": "2017.09.27", "title": "На 6 октомври вероятно ще бъде върнат лицензът на \"Емко\", но продукцията му няма да бъде изнесена (допълнена)"}
{"url": "http://www.dnevnik.bg/bulgaria/2017/09/27/3049435_chujdenecut_ritnal_kamerierka_si_zamina_dori_bez_da/", "text": "Ралф Сундберг, който изрита в главата камериерка в \"Слънчев бряг\" през юни, е напуснал страната без да плати наложената от съда за деянието му глоба, предаде Би Ти Ви. В понеделник  съдът постанови  за шведа глоба от 4500 лева, при положение, че прокуратурата беше поискала затвор от 3 години. Според Сундберг, той е получил наказанието, което е заслужавал, като в родината му то е щяло да бъде същото. Той припомни, че е бил 16 седмици под домашен арест. Пред камерата чужденецът обеща да плати всичко, но сега просто иска да се прибере. След като стана ясно решението на съда  камериерката обяви , че след тази присъда се чувства ритната втори път и в качеството си на частно лице тя също ще го съди. Ралф Сундберг нападна камериерка в хотел в Слънчев бряг на 3 юни. Деяна Петкова беше брутално изритана в главата без видима причина, в резултат на което загубила временно съзнание.", "date": "2017.09.27", "title": "Чужденецът, ритнал камериерка, си замина дори без да плати наложената му от съда глоба"}
{"url": "http://www.dnevnik.bg/sport/2017/09/27/3049436_uaildur_iska_obedinitelen_mach_s_djoshua_vuzmojno/", "text": "Световният шампион на WBC Дионтей Уайлдър поиска възможно най-скоро да се изправи срещу Антъни Джошуа в двубой за обединяването на четирите големи титли в тежката категория в бокса. Американецът призова носителя на поясите на IBF, WBA и IBO да се срещнат след предстоящите си защити срещу Луис Ортис и Кубрат Пулев. \"Когато победя Ортис, искам Джошуа\", каза Уайлдър. \"Всички знаят, че искам да стана абсолютен шампион в дивизията. Както виждате, аз съм готов. След като Джошуа свърши това, което трябва да свърши срещу Пулев, и аз си свърша работата срещу Ортис, искам този мач\", допълни носителят на най-ценния пояс в тежката категория. Уайлдър ще се изправи срещу Ортис на 4 ноември в Бруклин. 31-годишният американец ще преследва 39-а победа в 39-ия си мач на професионалния ринг. Носителят на бронзов олимпийски медал от Пекин 2008 е спечелил 37 от досегашните си 38 двубоя с нокаут. Ортис, който през март ще навърши 39 години, също няма загуба на професионалния ринг. Той има 27 победи, 23 от които с нокаут, а две от срещите му са завършили с равенство. \"Ако Ортис е ключът към обединителния мач, няма търпение да изляза на ринга и да победя\", каза още Уайлдър. По-вероятно обаче е евентуален мач между него и Джошуа да се осъществи в края на 2018 или началото на 2019 г. Уайлдър трябваше да направи защита срещу официалния претендент на WBC Бърмейн Стивърн. Канадецът се съгласи да отстъпи, за да не пречи на организирането на мача между Уайлдър и Ортис, и ще се боксира с американеца Доминик Брийзийл на 4 ноември. Най-вероятно обаче WBC ще нареди на Уайлдър да направи защита срещи Стивърн в първата половина на 2017 г., ако двамата спечелят предстоящите си срещи. Джошуа пък има интерес към евентуален сблъсък с носителя на последния пояс в тежката категория - Джоузеф Паркър, ако победи Пулев. През уикенда  шампионът на WBO направи успешна защита срещу братовчеда на Тайсън Фюри - Хюи Фюри , на стадион \"Олд трафорд.", "date": "2017.09.27", "title": "Уайлдър иска обединителен мач с Джошуа възможно най-скоро"}
{"url": "http://www.dnevnik.bg/analizi/2017/09/27/3049246_nie_sme_furstvinovni_sa_drugite/", "text": "Чудите се вероятно защо \"Алтернатива за Германия\" (АзГ) получи рекорден процент гласове, при положение, че бежанският проблем вече го няма? Да, има фрустрирани източно-германски мъже, има и завист, която икономическият подем събужда у неуспяващите. Но има и друго: крайната десница обещава на германския народ, че ще го отърве от историческата му вина - ще го освободи от миналото. Вече четвърто поколение да носи бремето на дивашките нацистки престъпления, до кога? И ето, че единият от основателите на АзГ Александър Гауланд заявява: ", "date": "2017.09.27", "title": "Ние сме фърст...виновни са другите"}
{"url": "http://www.dnevnik.bg/zdrave/2017/09/27/3049440_slujitelite_na_evropeiskata_agenciia_po_lekarstvata_ne/", "text": "Най-предпочитаната дестинация за ново седалище на Европейската агенция по лекарствата (ЕМА) е Амстердам, показва анкета сред 900-те й служители. Ако агенцията се премести там, повече от две трети от хората ще останат на позициите си и работата на службата ще може бързо да се върне към нормалния си ритъм. Обаче ако се премести в столиците на България, Румъния или Полша, 90% биха напуснали и потърсили работа другаде и така службата дълго време няма да може да функционира. Това предупреждават от самата лекарствена агенция след проведеното допитване сред служителите, съобщава европейското издание на \"Политико\". През октомври на срещата на върха на лидерите на ЕС трябва да се реши къде ще се премести централата на ЕМА, тъй като заради Брекзит се налага да се изнесе от сегашната си сграда в Лондон. София е една от 19-те кандидатирали се градове за нов дом на ЕМА из Европа и макар че българското здравно министерство има  амбиции и надежда да спечели надпреварата  с лобиране и с аргумента, че България е една от малкото държави без официални структури на ЕС, самата агенция изглежда не е склонна на риска да загуби почти всичките си служители. София, Букурещ и Варшава са се класирали най-ниско сред предпочитанията на служителите и представляват най-голям риск за масово напускане на специалистите, което пък ще спъне работата на агенцията да проверява и одобрява нови лекарства за европейския пазар или да следи за качеството на медикаментите, пуснати за масова продажба. В топ дестинациите, класирани в анкетата на служителите на ЕМА освен Амстердам са и Барселона и Виена, Милано, Копенхаген, Атина и Дъблин. За тези градове между 65 и 81% от служителите казват, че биха останали в агенцията и биха живели в съответния град, щом се налага.", "date": "2017.09.27", "title": "Служителите на Европейската агенция по лекарствата не искат да се местят в София, Варшава или Букурещ"}
{"url": "http://www.dnevnik.bg/sviat/2017/09/27/3049425_irak_e_s_ogranicheni_varianti_za_natisk_nad_kjurdite/", "text": "Към иракския премиер Хайдер ал Абади бяха отправени призиви за предприемане на мерки, вариращи от икономическа блокада до военни действия, след като кюрдите гласуваха на референдум за независимост. Но той трябва да действа внимателно. Абади се опитва да обедини Ирак, откакто встъпи в длъжност, като се фокусира предимно на религиозната вражда между шиити и сунити, която предизвика гражданска война, както и върху екстремистите от Ислямска държава, превзели една трета от страната, преди да бъдат разгромени. Ръководеното от шиити правителство в Багдад и кюрдският регион в северната част на страната се бориха в продължение на години да разрешат разногласията си относно петрола и други спорни въпроси. Но произведеният в понеделник референдум, който вероятно може доведе до създаването на отцепническа държава, която е мечта за поколения кюрди, засили напрежението и е едно от най-големите предизвикателства пред Абади в момент, когато той се опитва да запази единството на страната. Вчера иракското правителство изключи възможността за преговори за евентуално отделяне на контролираните от кюрдите части от Северен Ирак, след като прогнози на кюрдската телевизия \"Рудау\" показаха, че подкрепата за отделянето от Багдад може да достига над 90 на сто. Съседните Иран и Турция също се противопоставят решително на обявяването на независимост на северните части на Ирак. Те казват, че това ще причини хаос в региона и се опасяват, че евентуалното отделяне на Иракски Кюрдистан ще насърчи собственото им размирно кюрдско население да се бори за самоопределение. Сега шиитските поддръжници на Абади, както и арабите сунити, които се противопоставят на кюрдската независимост, ще оказват върху него натиск да предприеме твърди действия. Оспорвани райони като мултиетническия петролодобивен град Киркук може да станат центрове за широкоразпространената нестабилност. \"Кюрдите стигнаха прекалено далеч и правителството трябва да им покаже, че може да бъде по-сурово. Правителствените сили трябва да отидат да поддържат мира в Киркук и във всички други райони, които кюрдите се опитват да контролират със сила\", заяви Мохамед Тамим, депутат от сунитските араби в Киркук. \"Парламентът разреши на Абади да предпазва териториалната цялост на Ирак и подобен мандат му позволява да изпраща войски\". Правителствени войски Мобилизацията на правителствени войски може да не е толкова лесна. Армията се бие от години с Ислямска държава и много от иракските части са изтощени от неотдавнашната битка за прогонване на групировката от Мосул. Боеспособните части участват в операции срещу екстремистите от Ислямска държава на запад от Киркук, близо до сирийската граница. Друг вариант е да се обърне към подкрепяните от Иран паравоенни формирования. Някои от тях, като Асаиб ахл ах Хак, вече заплашиха да тръгнат на поход към Киркук. Техеран подкрепя шиитски групи, които получиха влияние в Ирак след водената от САЩ инвазия, която свали Саддам Хюсеин през 2003 година. \"Абади, като командващ въоръжените сили, трябва да ориентира иглата на бойния компас към Киркук\", заяви Хашим ал Муасауи, говорител на лоялната към Иран шиитска група Нуджаба, която има около 10 000 бойци. \"Ние сме напълно готови да отвърнем на заповедите на Абади да освободим Киркук и петролните находища от контрола на сепаратистките милиции, преди да е станало прекалено късно. Ще се бием, за да запазим престижа на страната\". Макар че използването на тези паравоенни формирования срещу кюрдите ще предпази армията от необходимостта да се бие срещу други иракчани, съществуват рискове за Абади. Напрежението между кюрдските бойци от пешмергите и шиитските паравоенни сили е голямо, въпреки че си сътрудничеха в борбата срещу Ислямска държава. Сега, след като Ислямска държава като цяло беше отстранена от стратегическите райони, етническите и религиозни борби за територия и влияние, които преследват Ирак, може да затруднят усилията за изграждане на хармония между множеството религии и общности в страната. Ако шиитските паравоенни формирования се сблъскат с кюрдите, това би означавало тотална война между две от най-добрите бойни сили в Ирак - страна, която е съюзник на САЩ и член на Организацията на страните износителки на петрол (ОПЕК), но икономиката й е разстроена от конфликт. Вахал Али, говорител на ръководителя на Регионалното правителство на Кюрдистан Масуд Барзани, заяви, че кюрдите няма да предприемат по-нататъшни стъпки към независимостта, без да водят мирни преговори с правителството в Багдад. Но, добави той, търпението на кюрдите не е безгранично. \"Ако бъдем нападнати, ще се защитаваме\", заяви той. \"Не нарушаваме никакви закони. Кюрдският народ получи шанс да гласува и го направи\". Контрол над летищата От своя страна, централното иракско правителство даде на регионалното правителство три дни да предаде контрола над летищата си, за да избегне международно въздушно ембарго, заяви Абади, цитиран от държавната телевизия. Багдад поиска от чуждите страни да прекратят полетите до международните летища на Ербил и Сулеймания на територията, контролирана от Регионалното правителство на Кюрдистан, но само Иран изпълни молбата. Депутати призоваха Абади да окаже икономически натиск върху кюрдите, които страдаха в продължение на десетилетия при управлението на Саддам и след падането му започнаха да изграждат полуавтономна зона в северната част на страната. Една от възможностите е блокада на кюрдските райони, за която Вахал Али предупреди, че ще навреди и на правителството в Багдад. \"Правителството трябва да вземе строги мерки, за да попречи на кюрдските лидери да стигнат прекалено далеч\", заяви шиитският депутат Аммар Тума. Той призова за \"затваряне на входовете и изходите, контролиране на граничните пунктове, издирване на средствата, които кюрдски лидери са спечелили от незаконни продажби на петрол, и в заключение, за разполагане на иракски сили в районите, които те се опитват да контролират със сила\". Продажбата на петрол от страна на кюрдите, извършвана без съгласието на правителството, разгневи иракските лидери. Но поставянето на икономически спънки пред кюрдите може да има само ограничен успех за Багдад, ако Турция продължава да търгува със Севера. Турция отдавна е основна връзка между Северен Ирак и външния свят и именно през Турция регионалното правителство на Кюрдистан изнася към световните пазари стотици хиляди барели петрол дневно. Турският президент Реджеп Тайип Ердоган заявява, че иракските кюрди ще останат гладни, ако неговата страна спре трансграничния поток от стоки и петрол към Северен Ирак. И макар че смята референдума за тежка заплаха за собствената си национална сигурност, Турция е изградила добри отношения с кюрдската администрация на Барзани. През миналата година Ирак, включително кюрдския му регион, беше третият по големина пазар за износ на турски стоки. Ердоган неведнъж е заплашвал с икономически санкции срещу кюрдите в отговор на референдума, но засега не е съобщил много подробности. БТА", "date": "2017.09.27", "title": "Ирак е с ограничени варианти за натиск над кюрдите"}
{"url": "http://www.dnevnik.bg/bulgaria/2017/09/27/3049445_oshte_mesec_na_vlast_i_shtiahme_da_podpishem_za/", "text": "Ако предишното правителство на Бойко Борисов било останало на власт само още месец, договорът за покупна на нови изтребители е щял да бъде подписан, каза днес по Би Ти Ви министърът на отбраната в кабинета Николай Ненчев. Според него развитието около казуса сега буди тревога. Ненчев изрази и изненада, че премиерът вече поставя под съмнение смисъла от сделката. \"Бяхме предвидили първи вноски по договорите в бюджета за тази година, но сега те ще се върнат в бюджета\", каза бившият военен министър. Според Николай Ненчев с влизането на атака в правителството истинската евроатлантическа линия на България е била прекъсната. В отговор на въпрос, бившият министър обяви, ме разговорите за обединение на дясното продължават ежедневно, но за момента няма напредък. Според него е нужното десните партии да изпратят ясен сигнал към българските граждани, за да получат подкрепа.", "date": "2017.09.27", "title": "Още месец на власт и щяхме да подпишем за изтребителите, обяви Николай Ненчев"}
{"url": "http://www.dnevnik.bg/ot_vas/novini_ot_vas/2017/09/27/3049446_v_kraia_na_sezona/", "text": "Слънцето изгрява над Егея.", "date": "2017.09.27", "title": "В края на сезона"}
{"url": "http://www.dnevnik.bg/sviat/2017/09/27/3049452_raiuner_spria_do_mart_5_destinacii_ot_sofiia/", "text": "Базираната в Ирландия нискоразходна авиокомпания \"Райънер\" (Ryanair) обяви подробности кои дестинации закрива в опит да овладее кризата с прекратяването на полети заради проблем с планирането на графика и съгласуването с пилотския персонал. София – Кастейон (Испания, на 100 км от Валенсия) София – Мемингем (Германия, между Мюнхен и Щутгарт) София – Пиза (Италия) София – Стокхолм (Швеция) София – Венеция (Италия) Полетите се прекратяват между ноември и март 2018г., се казва в официалното съобщение. Освен това регистрираната в Дъблин авиокомпания потвърждава, че спира за същия период използването на 25 от 400 самолета. Преди седмица \"Райънер\" обяви, че за момента от и до България отменя единствено някои полети до Лондон. На 28 септември, 30 септември, 5, 7, 12, 14, 19, 21, 26 и 28 октомври няма да бъдат изпълнени полети FR9967 от Лондон-Станстед до София и FR9968 от София до Лондон-Станстед. Според правилата на ЕС, освен при извънредни обстоятелства, авиокомпаниите трябва да са дали поне двуседмично предупреждение, за да избегнат да плащат обезщетение от 250 евро на пътник за полети до 1500 км и 400 евро при по-дълги маршрути. Пътуващите по зимното разписание българи е препоръчително да знаят, че днес бяха замразени и полети от лондонското летище \"Станстед\" към Белфаст, Единбург и Глазгоу. Освен това се спират полети от Букурещ и Солун.", "date": "2017.09.27", "title": "\"Райънер\" спря до март 5 дестинации от София"}
{"url": "http://www.dnevnik.bg/citat_na_deniia/2017/09/27/3049460_citat_na_denia_detska_mechta_mi_e_da_oglavia/", "text": "Номиниран съм за председател на комисията по досиетата. Това ми е детска мечта. Това каза днес по БНТ депутатът от ГЕРБ Антон Тодоров. Той допълни, че предстои в архивите на Комисията за разкриване на документите и за обявяване на принадлежност на български граждани към Държавна сигурност и разузнавателните служби на Българската народна армия, да постъпят доста интересни материали. \"Като се знам обаче колко кофи човек съм, след няколко години ще направя институт за националната памет\", завърши депутатът.", "date": "2017.09.27", "title": "Цитат на деня: Детска мечта ми е да оглавя комисията за досиетата"}
{"url": "http://www.dnevnik.bg/sport/2017/09/27/3049113_snimka_na_denia_koricata_na_sports_illustrated_-_edin/", "text": "Американското списание Sports Illustrated публикува последната си корица, която е посветена на   и конфликта с президента на САЩ Доналд Тръмп. \"Нацията е разделена, спортът – обединен\", гласи заглавието на броя, който ще излезе на 2 октомври. На преден план ръце са вплели двете най-големи звезди на НБА –   и Стеф Къри, както и комисионерът на   Роджър Гуудъл. Останалите седем личности, избрани от Sports Illustrated са собственикът на \"Джаксънвил джагуарс\" Шахид Хан, треньорът на \"Голдън стейт\" Стив Кър, звездата от женската НБА Кандис Паркър, първият бейзболист включил се в протеста – Брус Максуел от \"Оуклън атлетикс\", куотърбекът на \"Грийн бей\" Аарън Роджърс, защитния енд на \"Ню Орлийнс сейнтс\" Камерън Джордан\" и Майкъл Бенет от \"Сиатъл сийхоукс\".", "date": "2017.09.27", "title": "Снимка на деня: Корицата на Sports Illustrated - един за всички, всички срещу Тръмп"}
{"url": "http://www.dnevnik.bg/sport/2017/09/27/3048841_psj_priema_baiern_v_purviia_mach_mejdu_superklubove_v/", "text": "Много на малко - това беше резултатът в мачовете между т.нар. \"суперклубове\" и техните съперници в първия кръг от групите в Шампионската лига. В началото на годината  УЕФА разкри притесненията си от задълбочаващата се пропаст между деветте най-големи отбори и всички останали . Извън финансовите им резултати, разликата се видя и на терена. Тази вечер за пръв път през сезона един срещу друг застават два от сочените за суперклубове - ПСЖ приема \"Байерн\". В първия си мач парижани разгромиха с 5:0 \"Селтик\" като гост, докато баварците стигнаха до 3:0 срещу \"Андерлехт\". Сега двата отбора, чиято цел е една и съща - титлата в турнира, излизат за първото си голямо предизвикателство. С интерес се очаква мачът, в който \"Атлетико\" (Мадрид) посреща \"Челси\". \"Дюшекчиите\" ще изиграят първия си двубой в Шампионската лига в новия си дом - \"Уанда метрополитано\", като ще се постараят да пренесат добрата си домакинска серия от \"Висенте Калдерон\". Моментна форма и традиции В последните си мачове във вътрешните първенства и ПСЖ, и \"Байерн\" записаха равенства. В отсъствието на звездата си Неймар  парижани направиха 0:0 с \"Монпелие\"  и сложиха край на серията си от резултатни победи.  \"Байерн\" изпусна преднина от два гола при домакинството си на \"Волфсбург\" . В последните шест мача помежду си двата отбора са си вкарали по осем гола, но французите имат четири победи, а германците - две. \"Байерн\" има по-голям опит и повече успехи на европейската сцена. Баварците са петкратен шампион в най-силния турнир, като за последно стъпиха на върха през 2013 г. и в последните сезони неизменно са фактор в надпреварата. Като такъв се опитва да се утвърди и ПСЖ. Французите направиха силен отбор, играещ красив, атакуващ футбол, като голямата цел е да спечелят Шампионската лига за първи път в историята си. На терена В двата състава няма наказани, но има по един контузен - Хавиер Пасторе за домакините и Хуан Бернат за гостите. Под въпрос за ПСЖ е аржентинецът Анхел ди Мария, а за \"Байерн\" се изчаква да се види състоянието на Дейвид Алаба и Тиаго Алкантара. \"Вярно е, че нямахме перфектен старт на сезона. Предстои ни важен, престижен мач, но не е решаващ. Очевидно искаме да спечелим и да завършим на върха в групата, това ни е целта\", каза  . \"В този тип мачове трябва да започнеш с добра отбрана, но и с добро нападение. Наличието на баланс е важно, за да не се позволи на ПСЖ да контраатакува\", продължи италианецът. По думите му ПСЖ е много добър отбор. \"Имат фантастично качество. Новите футболисти ще имат нужда от малко време, за да си намерят мястото в схемата\", добави Анчелоти. Колегата му   заяви, че в отбора му има спокойствие. \"Започнахме сезона с много победи и първото ни равенство дойде в събота. Искаме да спечелим групата и затова е важно да играем добре срещу \"Байерн\", както и да победим, за да вземем предимство.\" Той беше попитан и за  напрежението между Неймар и Единсон Кавани . Треньорът посочи, че \"и двамата ще бият много дузпи през сезона\" и ще трябва да поемат отговорност.", "date": "2017.09.27", "title": "ПСЖ приема \"Байерн\" в първия мач между \"суперклубове\" в Шампионската лига за сезона"}
{"url": "http://www.dnevnik.bg/evropa/zemedelie/2017/09/27/3048750_ot_dnes_ovoshtarite_mogat_da_poiskat_kompensacii/", "text": "Производителите на плодове могат да кандидатстват от днес за компенсаторно финансиране по схемата за временни извънредни мерки за подпомагане на пазара в сектора на плодовете, става ясно от информация, публикувана от фонд \"Земеделие\". Финансовата подкрепа цели да компенсира стопанствата, които са пострадали от руското ембарго за внос на някои земеделски стоки от ЕС, наложено през 2014 г. покрай конфликта с Украйна. Средствата се осигуряват за производители на ябълки, круши, сливи, череши, праскови и нектарини, които изтеглят продукцията си от пазара и я предоставят като дарение за благотворителност или като храна за животни. Максималното подпомагано количество за страната може да бъде общо 2 хил. тона. Според условията на схемата за подпомагане ще се изплаща сума, която варира между 132.2 и 481.4 евро за 100 килограма в зависимост от вида плод и целта, за която ще се ползва- благотворителност или храна за животни. Допълнително по схемата се осигурява и финансиране за транспорт- между 18.2 и 108.3 евро за тон като определящ критерий тук е разстоянието между стопанството и мястото, където ще бъде доставена продукцията. Заявлението за кандидатстване по схемата се подава в областните дирекции на фонд \"Земеделие\" като крайният срок за това е 30 юни 2018 г. Приемът на документи обаче може да бъде приключен по-рано, ако се изчерпа заложеното максимално количество за подпомагане от 2 хил. тона. Кандидатите могат да бъдат както индивидуални производители, така и групи на производители, става ясно от информацията на фонд \"Земеделие\". Това не е първата схема за компенсиране на производители след наложеното ембарго за внос на селскостопански продукти в Русия през 2014 г. Поводът такова подпомагане да има и през тази година е, че руската забрана бе удължена и през 2017 г.", "date": "2017.09.27", "title": "Oт днес овощарите могат да поискат компенсации заради руското ембарго"}
{"url": "http://www.dnevnik.bg/detski_dnevnik/2017/09/27/3034328_da_karash_velosiped_v_chas_ili_zashto_decata_ne/", "text": "Работата в офис обичайно протича така: отивате там в 8 часа сутрин, сядате на бюро и прекарвате пред компютър по-голямата част от деня. Учебният ден на един третокласник също започва рано, около 8 часа, детето прекарва около шест часа в класната стая, седнало на чин. Движението остава евентуално за голямото междучасие и за часовете по физическо, които са два-три пъти в седмицата. Така погледнато началното училище може да се приеме като свикване на децата с работата в офис. Тези практики – и в офиса, и в училище, противоречат на факта, че не само здравето, но и ефективната работа е свързана с повече движение и добро физическо състояние. Съвременните проучвания сочат също, че движението и развитието на моториката при детето е неразделна част от развитието на умствените способности и ефективното учене, концентрация и възприемане, особено при по-малките. Това не пречи работата при големите и ученето при малките по инерция да продължават по стария седящ начин. Непослушните И все пак нещата започват да се променят постепенно. Родители и директори на начални училища в САЩ и Канада започват да разбират, че \"непослушните деца\" в клас – които стават все повече – не са лоши или палави деца, които трябва да бъдат наказвани до стената, за да станат послушни и \"мирни\". Това са нормални подрастващи, които имат нужда от раздвижване, за да се успокояват, да се концентрират, за да учат и запомнят... Това осъзнаване от страна на възрастните надига една вълна на раздвижване в учебните заведения в САЩ и Канада през последните няколко години. В Калифорния вкарват в класните стаи бюра за правостоящи, разбирайки, че бюрото не е задължително най-доброто място за учене и че дори малко повече активност – в случая просто да сис тъпиш на краката си, подобрява осезаемо концентрацията на учениците (за последното се изказват   положително с факти и учените ). Други начални училища, като \"Уорд Елементари\" в Уинстън-Салем, Северна Каролина, преди две години монтират чинове с педали (т.нар. статични велосипеди с чин или поставка за книга отгоре). Така децата въртят педали едновременно докато четат, или не въртят, ако не желаят. Програмата става популярна като \"Чета и карам колело\" ( Read and ride ) и се развива в различни посоки в отделните училищни заведения вече от около седем години в САЩ. В училище отново в Северна Каролина, което има няколко класни стаи с велосипеди, установяват в края на учебната година, че децата, които  са прекарали най-много време на велосипедите, са имали по-високи оценки по четене.  Наред с чиновете, на които седят малките ученици, в над 1300 училища  в Канада вече има и \"статични велосипеди\".   Понякога те наподобяват велоаргометрите във фитнесзалите, на други меса това са колела, вдигнати на стойка без задна гума, за да могат децата да въртят на място. Официалното им име е \"стационарни велосипеди\" (stationary bike/ vélo stationaire). Идеята е колелата да са в непосредствена близост в моментите, когато подрастващите имат нужда да изразходват натрупаната енергия или стрес, тревога или умора. И това се случва по време на час, в средата на учебния процес. Самите учители усещат видимо как това помага на децата да се успокоят и концентрират, да учат по-лесно. Ползването на велосипедите в час никога не се определя като вид наказание. В началото, когато велосипедите са новост в класа, учителите подсещат децата: \"Струва ми се, че имаш малко енергия в излишък. Може би е добре да покараш колелото за две-три минутки?\". С времето децата сами усещат кога искат да отидат на колелото и кога да продължи отново работата си в клас. А общото мнение на родители и учители е, че въвеждането на стационарните велосипеди е довело до осезаемо преодоляване на стреса в клас – и за децата, и за учителите. Най-големите \"калпазани\" се успокояват, учителите успяват да се концентрират върху преподаването, а децата имат начин да се справят със стреса, умората и енергията си – без да ги нарочват за лоши и непослушни, без назидания и караници. Пред CBC радио преподавател от канадско начално училище описва велосипеда като неразделна част от класната стая. По думите й децата го ползват през цялото време. Ако са по-енергични, ако се чувстват тъжни или ядосани, те го подкарват за няколко минути. И когато решат, че са се раздвижили достатъчно, се връщат към урока и работата в класа. Учителите споделят, че виждат голяма разлика, когато децата имат възможност да изразходват физически натрупаното напрежение или излишна енергия. \"Да бъдеш физически активен е важно не само за здравето, това помага и за по-доброто и ефективно учене и когнитивнитивните способности,\" напомня началната учителка Никол Маунт, която вижда позитивния ефект от колелата: \"След като се раздвижат, децата са по-свежи, по-концентрирани, по-малко импулсивни, не се притесняват и могат да задържат вниманието си за по-дълго време.\"  Нов модел велосипед вероятно ще развие програмата \"Чети и карай колело\" още една крачка напред. С т. нар. \"green microcycle\"  Green Microcycle  – който все още е прототип, докато учениците въртят педалите и четат,   те генерират  и малко електричество , достатъчно, за да зарежда таблет или телефон. Ръководствата на училищата вече търсят от създателя на велосипедите, генериращи енергия, модели с размер за дете и виждат в тях и начин да помогнат на учениците да научат повече за науката и технологиите. Масовото въвеждане на велосипеди в стаите на училищата в Канада е част от по-широка дискусия сред преподавателите в страната за \"саморегулиране на децата\" в класната стая, дефинирано по-свободно като \"собствената способност на човек да се успокоява и да разбира тревогата си, за да може впоследствие да се върне към нормалното си състояние, да се успокои и да е готово за учене \". Идеята е, че чрез саморегулацията \" децата да започнат да се разбират по-добре, а също и това, което се иска от тях. ", "date": "2017.09.27", "title": "Да караш велосипед в час, или защо децата не трябва да стоят мирно"}
{"url": "http://www.dnevnik.bg/sviat/2017/09/27/3048923_jenite_v_sauditska_arabiia_veche_shte_moje_da_shofirat/", "text": "Саудитският крал Салман издаде указ, позволяващ на жените да шофират коли, слагайки край на статута на консервативното ислямско кралство като единствената страна, в която това е забранено, предаде Ройтерс, като се позова на държавната информационна агенция СПА. Кралският указ разпорежда сформирането на министерски орган, който да даде препоръки в срок от 30 дни и после да приложи заповедта до юни 2018 г. Саудитският посланик в САЩ заяви, че решението е не само голяма обществена промяна, но и част от икономическите реформи в кралството. \"Смятам, че нашето държавно ръководство осъзнава, че обществото ни е готово\", каза принц Халид бин Салман пред репортери. Той заяви, че за да получат шофьорска книжка, жените няма да има нужда да се получили разрешение от лице, което по закон да се явява техен пазител, както и че няма да трябва докато шофират с тях задължително да има придружител в колата.", "date": "2017.09.27", "title": "Жените в Саудитска Арабия вече ще може да шофират"}
{"url": "http://www.dnevnik.bg/sviat/2017/09/27/3048926_blizo_1_mln_dushi_vse_oshte_sa_bez_voda_sled_trusa_v/", "text": "Най-малко 900 хил. жители на района Истапалапа на изток от мексиканската столица нямат все още достъп до водоснабдяване след земетресението от 19 септември. Това съобщиха властите в района, цитирани от ТАСС. Подземният трус с магнитуд 7.1 е довел до над 820 повреди във водопроводната мрежа на Истапалапа и повечето от тях все още не са отстранени. Пред телевизия \"Телевиса\" административният ръководител на района Дионе Ангиано заяви, че ситуацията продължава да е \"критична\". През последните дни властите са осигурили цистерни с вода, но това се оказва недостатъчно. В Истапалапа живеят около 2 млн. души. Според Националната сеизмологична служба на Мексико епицентърът на подземния трус от 19 септември е бил на 12 км югоизточно от населеното място Ахочапан (щата Морелос), разположено на 111 км южно от столицата Мексико. Огнището е било на дълбочина 57 км. След земетресението бяха регистрирани десетки вторични трусове с магнитуд до 4. Към момента се знае за 333 загинали, няколкостотин души остават в болниците.", "date": "2017.09.27", "title": "Близо 1 млн. души все още са без вода след труса в Мексико"}
{"url": "http://www.dnevnik.bg/biznes/2017/09/27/3048748_ministur_karanikolov_shte_dokladva_za_emko_i_dunarit_v/", "text": "Пред членовете на парламентарната комисия по икономическа политика министърът на икономиката Емил Караниколов ще представи днес информация за дейността на оръжейните дружества \"Емко\" и \"Дунарит\". Точката е включена в дневния ред след като преди седмица работници от \"Емко\" протестираха пред сградата на парламента заради отнетия лиценз за търговия на дружеството. Тогава депутати от БСП се срещнаха с протестиращите и поискаха изслушването. Лицензът на \"Емко\" беше замразен в началото на лятото заради нередности при складирането на боеприпаси. Оттогава не е възстановен, въпреки че ръководството на компанията уверява, че всички предписания са изпълнени. Полицията приключи с проверката си вчера, а МВР се ангажира да предостави доклада със заключенията си не по-късно от 4 октомври. След това междуведомственият съвет по отбранителна индустрия ще решава дали да разреши на дружеството да извършва търговска дейност или не. Междувременно заради отнетия лиценз \"Емко\" не успя да изпълни договор за износ на продукция за Индия като държавата пренасочи изпълнението му към държавната \"ВМЗ Сопот\". Затрудненията на предприятието  съвпаднаха по време с опита на собственика Емил Гебрев да влезе във владение  на друг военен завод - \"Дунарит\", свързан в миналото с КТБ и Цветан Василев. Държавата опита да национализира \"Дунарит\", а Гебрев и други шефове са с обвинение за престъпна група поради предполагаеми връзки с укриващия се в Сърбия Василев. Междувременно мнозина анализатори предупреждават, че заради скандалите покрай оръжейните компании България може да загуби външните си пазари, от което ще пострадат както работниците, така и бюджетните приходи.", "date": "2017.09.27", "title": "Министър Караниколов ще докладва за \"Емко\" и \"Дунарит\" в икономическата комисия"}
{"url": "http://www.dnevnik.bg/bulgaria/2017/09/27/3040936_osem_proverki_za_sezon_bez_narusheniia_ili_kakvo_se/", "text": "През активния летен сезон полицията в Царево направи редица проверки на един плаж - \"Корал\" и на къмпингуващите на това място със силен медиен отзвук  Имаше случаи на нощно обискиране на палатки и вещи без да станат ясни причините и резултатите от тези проверки. Плажуващите определиха действията на полицията като \"тормоз\" и \"преднамерени действия\". Паралелно – отново на Корал – имаше и \"традиционни проверки\" на министър на туризма, заедно с кмета на община Царево. Имаше и предварително обявено почистване на плажа, начело с министър на екологията (по повод кампания на Би Ти Ви), който обаче не стигна до самия плаж, вместо това той почисти дере до общинския път и нападна в изказването си за отпадъците къмпингуващите.  \"Дневник\" отправи запитване до МВР, до община Царево и до Министерство на туризма за причините за поредицата от проверки. Oт местната власт отговор не получихме. От второто ведомство редакцията помоли и за информация, свързана с проверките по цялото Черноморие и за резултaтите и от тях. Въпреки че получихме уверения от пресцентъра, че отговор ще получим, от 11 август до момента от Министерство на туризма няма обратна връзка по темата. За месец служителите на МВР са инспектирали района  , показват данните, предоставени на редакцията по Закон за достъп до информацията. От отговорите на МВР става ясно, че част от проверките са инициирани от община Царево, други са от регионалната екоинспекция и басейнова дирекция, има и прокурорска провекра, но като цяло констатирани нарушения и наложени санкции липсват, освен едно образувано разследване срещу един човек за притежание на канабис. Къмпингуващите твърдят, че полицейските посещения са повече – десет за цялото лято. \"На всяка проверка на \"Корал\", каквато и да е, било то на кмета Лапчев или на министъра на туризма Ангелкова, винаги неизменно има и полицаи,\" посочи Атанас Русев от сдружение \"Да запазим Корал\". Според него, полицията се използва неправомерно за сплашване във всички тези случаи. Според свидетели по време на проверката на министъра на туризма, в три случая Николина Ангелкова лично е разпоредила на полицаите: \"Снемете им самоличност\", разказа Мирослава Петрова. В половината от случаите полицаите са оказвали съдействие на други институции. На 20 юли при \"изпълнение на патрулно-постова дейност и задачи, определени в рутинна планирана специализирана полицейска операция\" са проверени група хора в поземлен имот, граничещ с плаж \"Корал\" като полицаите са установили определено количество наркотични вещества - около 100 гр. канабис. По случая е образувано и досъдебно производство срещу известен извършител, посочват от полицията. На 3 август служителите на МВР са съдействали на служба \"Местни данъци и такси\" към община Царево - по тяхно искане. На 9 август са съдействали отново на общината заради заповед на кмета. В отговора не се посочва каква е заповедта му, а само че при проверката е съставен един предупредителен протокол по Закона за МВР за спазване на Закон за устройството на черноморското крайбрежие и Наредба 1 на общинския съвет (за опазване на обществения ред - бел.ред.) като отново не се посочва конкретната причина за протокола. На 11 август в изпълнение на задачи от ежеседмична специализирана полицейска операция е била извършена проверка на хора и личните им вещи, намиращи се в поземлен имот, граничещ с плаж \"Корал\". Проверките са извършени на едно от основанията в Закона МВР без да е посочено конкретно кое. Цитиран е чл. 81, според който полицаите могат да проверяват хора, за да установят самоличността им или да ги идентифицират при определени хипотези, както и при данни за укриване на вещи, свързани с извършено престъпление и в др. определени със закон случаи. \"Проверките са били осъществени, както за установяване на издирвани лица, така и за притежаване от лицата на забранени от закона вещи и предмети\", се казва в отговора на полицията. Резултат от проверката няма. Сред извършените от полицията проверки попада и сигнала за открита морска мина на 20 август. Те са запазили местопроизшествието и са обезопасили района до пристигане на специализираните екипи. Мината е била обезвредена - взривена във водата и не са допуснати инциденти, посочват още от МВР. Повече четете  тук . Съдействие на други институции полицията е оказала отново на 21, и 23 август. Тогава тя е помогнала на регионалната инспекция по околната среда и водите и варненската басейновата дирекция \"Черноморски район\", както и на Комисията за защита на потребителите - по тяхно искане. Докато е съдействала на комисията, полицията е проверила три каравани, поставени на плажната ивица, които не били премахнати въпреки съставените от общинските служители констативни протоколи и разпореждания за премахване, защото при проверката не били установени собствениците или ползвателите им за съставяне на полицейски разпореждания.  Друга проверка по разпореждане пък на бургаската прокуратура е била за установяване на лица, пребиваващи в незаконно поставени каравани на плажната ивица. На един човек е съставено разпореждане, което той е отказал да подпише и същото е удостоверено с подписа на един свидетел. В отговора не се посочва съдържанието и смисъла на полицейското разпореждане. Мария Кавлакова от сдружение \"Да запазим Корал\" определя поредицата от проверки като \"активно мероприятие\". По думите ѝ става дума за репресивни и силно притеснителни действия срещу свободата на обикновения български гражданин. \"Намирам зад всички тези проверки нечисти намерения на институциите, целящи да изгонят хората, които обичат дивата природа. Защото тези хора са пречка пред реализирането на тъмните им сделки. Сделката \"Корал\" е една от най- скандалните в новата ни история, защо няма наказани за нея, а всеки път, когато стане дума за незаконните строителните разрешителни за строителство там, темата удобно се отклонява?\" Тя напомня, че за проверките за нерегламентирано прокарване на ток и вода, именно съмишленици от \"Да запазим Корал\" подават сигнал. \"Това е проблем на общината, която го допуска. Този казус стои от три години – община Царево не може да открие кой извършва тази незаконна вероятна продажба. Даже служител но общината - Плумка Митрева, споменава в свое интервю по \"Нова телевизия\", че имали информация, че това е Васил Гюров. Факт, който означава, че някой в община Царево разпространява неверни твърдения и води очерняща кампания срещу хора, които нямат нищо общо с проблема\". По повод проверките за наличие на наркотици в палатки Кавлакова коментира \"все едно още живеем в тоталитарната държава. Актовете им приключват негативно. Наркотици не са намерени. Проверяващите безусловно щяха да намерят в заведенията в и около Лозенец, но не търсят там.\" По време на традиционната си обиколка по морето, посещавайки плаж Корал, министър Николина Ангелкова, е намерила за нередно, че сдружението \"Да запазим Корал\" е осигурило тоалетни за публично ползване. \"Защо не ги осигури общината? При положение, че това е записано в закона (ЗУЧК) и държавата отпусна средства за това (790 хиляди лв. за трите черноморски области за водно спасяване и санитаро-хигиенна поддръжка на неохраняеми плажове и плажове за природосъобразен туризъм?\", пита Кавлакова. От сдружението смятат за редно вместо държавата да впряга такъв мащабен ресурс за 200 човека, да седне с тях на масата за преговори, да ги припознае за съмишленици и да работи с тях в обща кауза. \"След като има плажове с чадъри и заведения и зад тях местности с хотели и плътно застрояване, които аз не харесвам, няма пречка да има местности с плажове като Корал, Карадере и Иракли, които явно не харесват на някой друг, зад които да е свободно от бетон и застрояване. Тези местности трябва да съществуват във вида, в който са в момента. За което аз и моите съмишленици ще се борим. \" След проверките през август кметът на Царево Георги Лапчев отиде да инспектира плажа и заплаши, че ще спре тока и водата. Тогава той се позова на сигнали от собственици на земи, които посочвали, че в имотите им има незаконно настанени къмпингуващи. Миналата година пък Лапчев  се закани да поиска прокурорска проверка за незаконна дейност на къмпингуващи. Преди дни от отговор на прокуратурата стана известно, че тя е инициирала проверка на плажа след сигнал на \"Прайм пропърти\" за кражба на ток. Към датата на постъпване на отговора от държавното обвинение - 7 септември от там пишат, че не е получена информация \"от посочените адресати за приключване на проверовъчните действия\". Справка в сайта на прокуратурата показва, че преписката е за решаване при прокурор. Повече четете  тук . Корал е един от трите плажа за природосъобразен туризъм, заедно с Карадере и Иракли,  обявени през 2016 г. с поправки в Закона за устройството на Черноморското крайбрежие .", "date": "2017.09.27", "title": "Осем проверки за сезон без нарушения, или какво се случва на \"Корал\""}
{"url": "http://www.dnevnik.bg/skorost/2017/09/27/3048872_okolo_4000_vinetki_za_parkirane_v_platenite_zoni_v/", "text": "През октомври изтича срока на валидност на около 4000 винетни стикера за паркиране, които се издават на живеещите в части от София, които попадат в зоните за платено паркиране. Центърът за градска мобилност припомня, че разглеждането на документите отнема около 14 дни. По тази причина от общинското дружество съветват гражданите, които искат да подновят стикерите си, да не чакат последните дни от сроковете на валидност, а да заявят нови възможно най-скоро. Документите, които трябва да бъдат подадени, са  заявление по образец , лична карта - за справка; регистрационен талон на автомобила, нотариален акт или друг документ, удостоверяващ собствеността на жилищния имот или договор за наем. Те могат да бъдат подадени на на четири места в София - бул.\"Будапеща\" 17, бул. \"Възраждане\" 1, както и в метростанциите \"Европейски съюз\" и \"Национален дворец на културата\",  както и онлайн , но тогава файловете трябва да са във формат *PDF, *JPEG, *JPG или *PNG и максимален размер до 2 мегабайта. На същите адреси се приемат документите на живеещите  в частите от кварталите \"Лозенец\" и \"Яворов\", където от 1 октомври ще бъде въведена зелена зона . Цената на стикерите за паркиране в зелената зона е 100 лева на година за един автомобил, 200 за втори и по 300 за всеки следващ. Цената на стикер за локално паркиране в синя зона е 150 лв една година, но може да се ползва и за един месец на цена от 15 лв. на месец за един автомобил на жилище. За втора кола цената е двойна, а за всеки следващ е в троен размер, съответно по 450 или 45 лева.", "date": "2017.09.27", "title": "Около 4000 винетки за паркиране в платените зони в София ще изтекат през октомври"}
{"url": "http://www.dnevnik.bg/bulgaria/2017/09/27/3048932_ot_1_juli_2018_g_pensiite_shte_se_uvelichat_s_38/", "text": "От 1 юли 2018 г. всички пенсии ще бъдат увеличени с 3.8%, съобщи пред Би Ти Ви социалният министър Бисер Петков. Процентът е определен по златното швейцарско правило, което отчита половината от увеличението на осигурителния доход и на инфлацията. Това означава, че средната пенсия, която сега е 350 лв., ще нарасне с 13-14 лв., пресметна Петков. От 1 октомври тази година минималната пенсия става 200 лв. Министърът съобщи, че това решение на кабинета засяга 824 хил. пенсионери или 40% от всички. Средното увеличение е с 16.67 лв. Минималната инвалидна пенсия при 90% загуба на трудоспособността ще е 230 лв., ще има увеличение и на вдовишките добавки. Министърът подчерта, че с увеличението от 1 юли общият ръст на минималните пенсии за годината и свързаните с тях плащания е с 25%. Новите пенсии ще се изплащат от 9 октомври, защото 7 октомври е събота. От 1 януари 2019 г. по закон отпада таванът на новите пенсии, припомни Петков. Причината е, че при изчисляването им вече няма да се взимат трите най-добри години от последните 15 преди 1997 г. Докато действа това правило се получават пенсии в много големи размери заради големите флуктоации в доходите в началото на 90-те, каза той. Занапред пенсията ще зависи изцяло от осигурителния принос. Бисер Петков съобщи, че заради ситуацията на трудовия пазар и недостига на квалифицирана работна ръка предстои дискусия за промени в размера на минималното обезщетение за безработица и на майчинските през втората година, за да се насърчат хората да се връщат на работа. Едновременно с това министерството предвижда да увеличи паричния праг за получаване на детски надбавки, за да не допусне отпадане на правоимащи заради увеличението на минималната заплата. Помолен да изкаже мнение за отпадането на надбавките за стаж, за което настояват работодателските съюзи, Петков подчерта, че правителството не е поставяло този въпрос на дневен ред и ще изслуша становището както на работодателите, така и аргументите против на синдикатите. Самият министър нямал еднозначна позиция - някои доводи приема, а други - не. Темата е в дневния ред на утрешното заседание на Националния съвет за тристранно сътрудничество.", "date": "2017.09.27", "title": "От 1 юли 2018 г. пенсиите ще се увеличат с 3.8%"}
{"url": "http://www.dnevnik.bg/biznes/2017/09/27/3048950_karanikolov_shte_predloji_promeni_za_licenzite_na/", "text": "Министърът на икономиката Емил Караниколов ще предложи промени в законодателството, които да позволят отнемане на лиценз за производство в оръжейните предприятия, когато има нарушения, а не за износа, както е в момента. Това обяви той в сутрешния блок на Нова телевизия. Заявката му е в отговор на въпрос защо се блокира износът на продукция в \"Емко\", при положение, че откритите нередности са свързани със съхранението й. Караниколов уточни, че ако е предприел по-рано тези промени, е щяло да излезе, че се правят, за да се навреди на \"Емко\". Министърът заключи, че се надява този проблем трайно да се реши на 6 октомври. Тогава се очаква на заседание междуведомственият съвет по отбранителна индустрия да вземе решение за връщане на лиценза на частното дружество. Караниколов коментира и че вместо работниците на предприятието  да идват да протестират пред Народното събрание , да бяха работили по отстраняването на нередностите в предприятието, заради които е отнет лицензът. По адрес на \"Дунарит\", за което Караниколов през август обяви, че държавата се стреми да придобие, посочи, че не държавата е лош стопанин, каквото е обичайното твърдение, а че в случая предприятието има калпави мениджъри. По думите му, офшорката, която се опитва да овладее предприятието - \"Виафот\" е собственост на бившия банкер Цветан Василев (така се говорело - бел. ред.), макар да уточни, че истинският собственик на офшорните компании никога не е сигурен. \"Говори се, че е на Цветан Василев. Тази офшорка утре може да е на друг, но това никой не го притеснява. Притеснява се, че държавата може да влезе в едно дружество и то на пазарен принцип. Тоест публична продан на активи, на която всеки може да се яви. Това е притеснително за всички. Защо? Защото някой казва, че държавата е лош стопанин. Крайно време е на този някой някой да му каже, че не държавата е лош стопанин, а има калпави мениджъри, а някои са и по-калпави\", обяви Караниколов в отговор на упреци от различни политици. В отговор на въпрос министърът коментира, че рейтингът му в обществото не е нисък (каквото показаха данни от  проучване на \"Алфа рисърч\"  вчера - бел. ред.) заради казуса с \"Емко\" и \"Дунарит\", а защото хората не усещат все още подобряването на икономиката. Според Караниколов \"Дунарит\", който държавата се опита да национализира 12 г. след приватизацията, няма никакви проблеми и даже днес се очаква да получи плащане от държавния търговец \"Кинтекс\" за изнесена продукция. По-късно днес Емил Караниколов  ще бъде изслушан  по казуса с двете оръжейни предприятия от депутатите в икономическата комисия. ", "date": "2017.09.27", "title": "Караниколов ще предложи промени за лицензите на оръжейните дружества"}
{"url": "http://www.dnevnik.bg/sport/2017/09/27/3048953_purva_liga_niama_da_polzva_sudii_ot_chujbina_ot/", "text": "Чужди съдии няма да бъдат канени да свират мачове от българското футболно първенство. Това заяви председателят на Съдийската комисия към БФС Петър Петров пред \"Нова телевизия\". Той призова за клубовете \"да дадат шанс\" на българските рефери. \"Представяте ли си как ще се погледне в УЕФА на подобно недоверие към нашите съдии. Те не са по-слаби от тези, които евентуално биха могли да дойдат от чужбина. Апелирам за доверие и да се даде шанс, а не да се нагнетява напрежението\", каза Петров. В миналото е имало случаи, в които за важни мачове са били използвани съдии от чужбина. В последните кръгове се появиха остри критики от няколко клуба. \"Левски\" реагира остро след нулевото равенство с \"Лудогорец\" в София. Тогава бившият изпълнителен директор на сините  Наско Сираков, който е и член на изпълнителния комитет на БФС, се изказа срещу съдийството . След мачовете на ЦСКА ръководството на червените също проявява недоволството си, като претендира, че отборът е ощетяван често. Новакът \"Септември\" имаше обвинения към съдиите в мачовете си с \"Левски\" и \"Лудогорец\". \"В България има невероятни манипулации и интриги - кой на кого бил кум, братовчед и т.н. Аз оценявам съдиите според това, което показват на терена\", каза Петров.", "date": "2017.09.27", "title": "Първа лига няма да ползва съдии от чужбина от притеснение какво ще помисли УЕФА"}
{"url": "http://www.dnevnik.bg/na_put/2017/09/27/3048467_poseshteniiata_na_chujdenci_v_bulgariia_nadhvurliat_s/", "text": "Днес е Световния ден на туризма - третата по значимост световна експортноориентирана индустрия след химията и горивата. По този повод Националният статистически институт обобщи в инфографики данните за състоянието на сектора в България през 2016 г. Над 1.6 млн. пътувания в чужбина са осъществили българските граждани, или средно 22% от населението. В световен мащаб 1.2 млрд. души са прекосили границите на собствените си държави, сочат данните на световната организация по туризъм.", "date": "2017.09.27", "title": "Посещенията на чужденци в България надхвърлят с 50% населението (инфографика)"}
{"url": "http://www.dnevnik.bg/bulgaria/2017/09/27/3048955_kamion_izsipa_kasi_s_bira_i_zatvori_magistrala_struma/", "text": "Камион, натоварен с бира, разсипа продукцията и блокира магистрала \"Струма\" в посока София при пътен възел \"Кочериново\", съобщи  Би Ти Ви.  Камионът не успял да вземе завой, който бил с обратен наклон и около 200 каси бира се разпилели на асфалта, свидетелства репортерът на телевизията. Агенция \"Пътна инфраструктура\" съобщи, че движението е ограничено, а трафикът се осъществява по първокласен път I-1.", "date": "2017.09.27", "title": "Камион изсипа каси с бира и затвори магистрала \"Струма\""}
{"url": "http://www.dnevnik.bg/bulgaria/2017/09/27/3048954_ritnatata_ot_shvedski_turist_kamerierka_sushto_shte_go/", "text": "Камериерката, която беше изритана от шведски турист през лятото, ще го съди на свой ред. Това обяви тя в сутрешния блок на Нова телевизия. В понеделник съдът постанови за шведа глоба от 4500 лв., прокуратурата бе поискала затвор от 3 години. Камериерката обяви, че след тази присъда се чувства ритната втори път и в качеството си на частно лице тя също ще го съди. В отговор на въпрос посочи, че не е очаквала по-строга санкция, защото тя, подобно на другите хора, не разчита на институциите, включително и на съдебната система. Според нея малката санкция се дължи на корупция в системата. В момента тя не работи, уточни, че си търси работа независимо дали като камериерка отново или като икономист-статистик, каквато била дълги години в НСИ.", "date": "2017.09.27", "title": "Ритнатата от шведски турист камериерка също ще го съди"}
{"url": "http://www.dnevnik.bg/bulgaria/2017/09/27/3048965_zadurjan_e_uchilishten_direktor_bludstval_s_uchenichka/", "text": "Прокуратурата в Бургас е задържала директор на училище, блудствал с непълнолетно момиче, съобщи държавното обвинение. Задържаният 58-годишен Христо Р. е обвинен за това, че на 25.09.2017 г. в с. Ново Паничарево, община Приморско, обл. Бургас, в сградата на ОУ \"Христо Ботев\", извършил действия с цел да възбуди и удовлетвори полово желание без съвокупление, по отношение на непълнолетно момиче, като използвал положението й на зависимост като директор на училището. Пострадалата е негова ученичка. За престъплението, в което е обвинен, задържаният може да бъде наказан с лишаване от свобода от две до осем години. Утре районната поркуратура ще поиска от съда Христо Р. да остане в ареста постоянно.", "date": "2017.09.27", "title": "Задържан е училищен директор, блудствал с ученичка"}
{"url": "http://www.dnevnik.bg/bulgaria/2017/09/27/3048963_uchenik_ostana_bez_dalak_sled_sbivane_v_uchilishte/", "text": "Шестокласник е останал без далак след сбиване в училище в училище \"Йоан Екзарх Български\" в Шумен, съобщи \"Нова телевизия\". Инцидентът е станал в понеделник, а момчето все още се намира в болницата в града. Пострадалият се сбил със свой съученик в часа по математика. На два пъти учителката ги разтървавала, а след втория път ги изпратила при педагогическия съветник. Директорът обяснява, че детето е прегледано от фелдшера в училището, която е оказала първа помощ. Впоследствие обаче се е оказало, че е с разкъсан далак и той е бил отстранен. Очаква се педагогическият съвет ще заседава по случая.", "date": "2017.09.27", "title": "Ученик остана без далак след сбиване в училище"}
{"url": "http://www.dnevnik.bg/bulgaria/2017/09/27/3048970_s_20_sa_namaleli_jertvite_na_putia_sled_premahvaneto/", "text": "С 20% по-малко са жертвите на катастрофи в България през летните месеци спрямо миналата година след отмяната на предупредителния знак за камерите на пътя. Това съобщи експертът по пътна безопасност и бивш шеф на КАТ Алекси Стратиев, цитиран от агенция \"Фокус\". Според него, ако тенденцията се запази с тези темпове България скоро може да не е на челните места в ЕС по брой загинали на пътя. \"Една такава много дребна промяна в Закона за движение по пътищата, която обаче чувствително повиши контрола и въздейства на водачите дотолкова, доколкото те вече нямат предупреждение да намалят скоростта, защото във всеки един момент може да има контрол на скоростта. Мисля, че това повлия сериозно\", коментира той. Според него, ако тази тенденция продължи със спад около 20% загинали, към края на годината е възможно броят на загиналите ще бъде със 70% по-малко отколкото миналата година. \"Надявам се, че България ще изплува от последното място\", прогнозира Алекси Стратиев. Той допълни, че въпреки това голяма част от промените, които се правят често са безсмислени, и е добре да се мисли в посока цялостно ревизиране на Закона за движение по пътищата.", "date": "2017.09.27", "title": "С 20% са намалели жертвите на пътя след премахването на знаците за камери"}
{"url": "http://www.dnevnik.bg/biznes/2017/09/27/3048977_gurciia_shte_uskori_testovete_na_sistemnite_si_banki/", "text": "Гърция смята да ускори капиталовите проверки на системните банки в страната и това да стане преди края на спасителната й програма, чийто срок изтича през август 2018 г. Намеренията на властите са проверките да бъдат направени преди този месец, за да бъдат изпреварени тестовете на европейските банки, планирани за октомври догодина от Европейската централна банка (ЕЦБ), съобщава икономическото издание \"Нафтемборики\", цитирано от БТА. Това са обявили президентът на ЕЦБ Марио Драги и ръководителят на Еврогрупата Йерун Дейселблум. Тестовете целят да бъде внесена по-голяма яснота по отношение на гръцката банкова система и да се компенсира натискът, който Международният валутен фонд (МВФ) оказва върху цените на акциите. Идеята е проверките да бъдат направени по-рано, за да се види дали гръцките банки се нуждаят от рекапитализация и в случай на такава необходимост да има време, за да бъдат използвани капитали за тях от спасителния пакет заеми в размер на 86 млрд. евро, коментира гръцкото издание \"Капитал\". Предполага се, че максималната сума от тези 86 млрд. евро, която може да бъде усвоена за евентуална рекапитализация, е на стойност 50 млрд. евро. Според анализатори основният стремеж на европейските институции и на МВФ е гръцките банки да останат силни и да запазят стабилност, след като страната излезе от спасителните програми през август догодина.", "date": "2017.09.27", "title": "Гърция ще ускори тестовете на системните си банки"}
{"url": "http://www.dnevnik.bg/ot_vas/novini_ot_vas/2017/09/27/3048845_shahtoar/", "text": "В текущия ремонт на бул. \"Дондуков\" по неизвестни причини се пръкнаха неимоверно количество нови шахти. Общият брой шахти на квадратен метър на места надминава този на плочките. Пълен абсурд!", "date": "2017.09.27", "title": "Шахтоар"}
{"url": "http://www.dnevnik.bg/bigpicture/2017/09/27/3048906_goliamoto_panamerikansko_prikljuchenie_v_salvador_i/", "text": "Пресякохме още една граница и вече сме в Република Ел Салвадор и противоречивата ѝ столица Сан Салвадор - град, известен с високите нива на престъпността. Снимките са направени с подкрепата на \"Никон България\".", "date": "2017.09.27", "title": "Голямото панамериканско приключение в Салвадор и Никарагуа"}
{"url": "http://www.dnevnik.bg/bulgaria/2017/09/27/3049005_parlamentut_prie_promeneniia_doklad_za_sustoianieto_na/", "text": "Парламентът прие  променения доклад за състоянието на отбраната  и въоръжените сили през 2016 г. 106 народни представители гласуваха \"за\", 61 бяха против, а 22-ма се въздържаха. Докладът беше одобрен от Министерския съвет в края на миналия месец. Две седмици по-късно Комисията по отбрана също го прие, а на 21 септември депутатите само го обсъдиха в пленарната зала. Първият вид на доклада беше приет от служебното правителство през април. В него беше записано, че \" българските въоръжени сили само частично са в състояние да изпълняват задачите си \". Малко след встъпването си в длъжност министърът на отбраната Красимир Каракачанов обеща, че ще промени документа, тъй като \"нямаме право  с подобни констатации да внасяме смут  в армията или съмнение в обществото\". Основният извод в доклада е, че българските въоръжени сили вече са в състояние да изпълняват задачите си по мисиите, произтичащи от конституционните задължения по гарантиране на суверенитета, независимостта и териториалната цялост на страната в рамките на колективната отбрана на НАТО и Общата политика за сигурност и отбрана на Европейския съюз. В доклада пише още, че задачите на въоръжените сили се осъществят \"с редица затруднения, свързани със системния финансов недостиг, нарастващия недокомплект от личен състав и лошото състояние на остарялото въоръжение и бойна техника\". Предвиждат се и мерки за повишаване на парите за отбрана в бюджета и повишаване на заплатите на военните, но липсва конкретика. Като друг приоритет е записано и изпълнението на  трите проекта за модернизация  на армията.", "date": "2017.09.27", "title": "Парламентът прие променения доклад за състоянието на отбраната през 2016 г."}
{"url": "http://www.dnevnik.bg/politika/2017/09/27/3048991_bsp_obiavi_kabineta_borisov_3_za_nai-iaruk_primer_za/", "text": "БСП обяви кабинета \"Борисов 3\" за най-ярък пример за паралелна държава, тъй като управляващите партии задкулисно се споразумявали и си разпределяли постове, на които слагали партийни \"калинки\". ГЕРБ отговори, че изборите вече са минали и страната ни е в началото на един стабилен управленски мандат, който залага на прозрачността. До разменянето на реплики между политическите опоненти се стигна след декларация на парламентарната група на \"БСП за България\", с която председателят й Корнелия Нинова поиска ГЕРБ и \"Обединени патриоти\" да извадят споразумението за разпределяне на постове във властта. За него според БСП се разбирало от изказвания на вицепремиера Валери Симеонов през последните дни. Лидерът на БСП обяви, че, изглежда, че управляващите имат две споразумения - едно за пред хората и друго, \"тайно\" - за \"разпределяне на порциите във властта\". Социалистите призоваха управляващите или да оборят думите на Симеонов, или да публикуват и второто споразумение. \"Често ме питат за пример за паралелна държава. Това сте вие - най-яркият пример за паралелната държава\", каза Нинова и допълни, че правителството не разрешава проблеми като демографската криза, бедността и т.н. В отговор зам.-председателят на ГЕРБ Цветан Цветанов избори някои от постиженията на третото правителство на Бойко Борисов - намаляване на контрабандата до 7%, увеличаване на минималната пенсия на 200 лева от 1 октомври, обявяване на образованието за приоритет и увеличение на учителските заплати, заради което в бюджета за следващата година ще бъдат заделени допълнително 300 млн. лева. \"Изборите минаха и сме в началото на един стабилен управленски мандат, който залага на прозрачността\", каза още Цветанов. Той призова за конструктивен диалог между партиите в парламента в името на предстоящото европредседателство. След това от парламентарната трибуна зам.-председателят на групата на \"БСП за България\" Антон Кутев призова Цветан Цветанов да върне парите, които държавата е платила, тъй като е била осъдена в Страсбург заради действията му като вътрешен министър. Той отвърна, че се гордее със свършеното в сектор \"Сигурност\".", "date": "2017.09.27", "title": "БСП обяви кабинета \"Борисов 3\" за най-ярък пример за паралелната държава, ГЕРБ видя прозрачно управление"}
{"url": "http://www.dnevnik.bg/politika/2017/09/27/3049039_gerb_iska_glavniiat_prokuror_i_dans_da_proveriat/", "text": "Депутати от ГЕРБ са информирали главния прокурор Сотир Цацаров, Държавната агенция \"Национална сигурност\" (ДАНС) и Държавната комисия по сигурността на информацията за евентуални нарушения на Закона за класифицирана информация в президентството. Поводът е секретна шифрограма от посолството на България във Вашингтон, чийто получател е началникът на кабинета на президента Румен Радев -  Иво Христов, който няма допуск до класифицирана информация . \"Това навежда на много сериозни притеснения дали в администрацията на президента се спазва Законът за класифицирана информация\", обяви в парламента днес депутатът от ГЕРБ Антон Тодоров. Той попита дали човек като Иво Христов, който е отказвал да се подложи на процедура за допуск, е чел секретен документ и дали може да се предположи, че е изтекла класифицирана информация. От думите на Тодоров се разбра, че секретната шифрограма е от 26 февруари т.г., когато страната ни е управлявана от служебното правителство \"Герджиков\" и се отнася за проведени разговори на посланика Тихомир Стойчев с представители на корпорацията, производител на изтребители F-16. \"Или има пробив в сигурността на информацията в президентството, или имаме един неинформиран президент, т.е. документите не са стигнали до него и е вземал решения на база на непълна информация. Това са двете хипотези\", обяви депутатът от ГЕРБ Христо Гаджев. По думите му човекът, който отговаря за сигурността на информацията в президентството, трябвало веднага да подаде оставка.", "date": "2017.09.27", "title": "ГЕРБ иска главният прокурор и ДАНС да проверят сигурността на информацията в президентството"}
{"url": "http://www.dnevnik.bg/sport/2017/09/27/3049070_fotogaleriia_krasotata_ot_manaslu_prez_pogleda_na_ivan/", "text": "Алпинистът  . Той се съгласи снимките от аклиматизацията и самото изкачване да бъдат публикувани в \"Дневник\".", "date": "2017.09.27", "title": "Фотогалерия: Красотата от Манаслу през погледа на Иван Томов"}
{"url": "http://www.dnevnik.bg/bulgaria/2017/09/27/3049073_dejuren_ekip_v_pirogov_e_osvoboden_zaradi_pochinal/", "text": "Директорът на \"Пирогов\" Асен Балтов е уволнил дежурния екип в болницата по случая със 74-годишен пациент, който не е бил приет и не му е направен преглед, а после е починал. За случая разказа съпругата му преди дни, а след разговор със здравния министър бе назначена проверка в две болници, между които пациентът е бил разкарван с линейката. Тя пък се е отзовала на адреса час и половина след повикването. Проверката в \"Пирогов\" показала, че дежурният екип в кабинет №126 в Спешното отделение на болницата на 16.09.2017 г. не е извършил регистриране в болничната информационна система на докарания от екип на Центъра за спешна медицинска помощ Спас Добрев. Също така не са документирани резултатите от извършения преглед и не са проведени лабораторни изследвания на пациента. При проверката е установено и неспазване на техническите и технологичните правила и неизпълнение на трудовите задължения на дежурния екип.", "date": "2017.09.27", "title": "Дежурен екип в \"Пирогов\" е освободен заради починал пациент"}
{"url": "http://www.dnevnik.bg/politika/2017/09/27/3049076_na_bulgariia_ne_podhojda_roliata_na_lobist_na_kremul/", "text": "Атлантическият съвет на България осъди последните изказвания на премиера Бойко Борисов, свързани със санкциите на ЕС спрямо Русия, и заяви, че на страната не ѝ подхожда ролята на лобист на Кремъл. В интервю за Би Ти Ви на 18 септември  Борисов заяви, че е време в Европа да се заговори за отмяна на санкциите . Дни по-късно, при  срещата си с премиера на Полша Беата Шидло , той заяви, че по въпроса трябва да се намери прагматично решение. \"Ще водим разговори в ЕС и може да поставим темата и по време на председателството\", каза тогава Борисов, цитиран от \"Фокус\". От съвета посочват и изказвания на президента Румен Радев в тази посока и изтъкват, че ги следят с повишено внимание. \"Включването на въпрос от българска страна за \"отпадане на санкциите\" срещу Руската федерация по време на българското председателство на Съвета на ЕС ще постави страната ни в крайно неадекватна позиция\", се казва в декларация на Атлантическия съвет на България. От неправителствената организация посочват, че има по-важни и отговорни въпроси, които страната да постави, свързани с ускоряването на процесите на евроатлантическа интеграция на Западните Балкани и с очертаването на евроатлантическата перспектива на Македония. ЕС за пръв път  наложи санкции срещу лица и фирми от Русия,  след като през 2014 г. Москва анексира украинския полуостров Крим. В декларацията си Атлантическият съвет на България посочва, че санкциите не са насочени срещу руския народ или бизнес като цяло, нито се отразят негативно на българско-руските отношения, а напротив – дават възможност на българската страна да защити по-успешно националния си интерес в отношенията с Руската федерация. \"Санкциите въвеждат ограничения за пътувания на определени лица, замразяват техни активи, възпрепятстват контакти и икономическа активност, но главно в незаконно окупираната от Руската федерация територия на Украйна. Затова и изявленията за \"сваляне на санкциите\" изпращат крайно неприемливо и вредящо на националните интереси на България послание. Те оставят неприятното усещане за съществуване на антиевропейска и антибългарска задкулисна договореност, за задкулисна подкрепа от българска страна на лица и образувания, обхванати от санкциите\", смятат от организацията. \"Атлантическият съвет на България е убеден, че най-малко на България като трайно потърпевша от агресивната руска и съветската политика подхожда ролята на лобист на Кремъл\", се казва още в декларацията, \"След последния \"Доклад за заплахите за националната сигурност\" на правителството подобен лобистки реверанс към държава – застрашаваща днес българската национална сигурност, е проява на безотговорност.\" От съвета са на мнение, че въпросът за сваляне санкциите няма място в дневния ред на българското председателство на Съвета на ЕС.", "date": "2017.09.27", "title": "На България не подхожда ролята на лобист на Кремъл, заяви Атлантическият съвет"}
{"url": "http://www.dnevnik.bg/sport/2017/09/27/3049077_kubrat_pulev_ako_pobedia_djoshua_shte_daria_polovinata/", "text": "Боксьорът Кубрат Пулев заяви, че ако победи Антъни Джошуа, възнамерява да дари половината от спечелената сума за благотворителност. Изявлението му беше публикувано в страницата му във \"Фейсбук\". \"Здравейте, приятели. Ден след ден голямата битка в Кардиф наближава. Мисля си... че ако победя в този мач, ще даря половината пари за благотворителни каузи\", написа Пулев. И добави: \"За домове за сираци или на болници за животоспасяващи апаратури и други. Аз ще съм щастлив да съм световен шампион. Парите нека да зарадват други, крайно нуждаещи се.\" Българинът и англичанинът ще се качат на ринга на 28 октомври на стадион \"Милениум\" в Кардиф в битка за световните титли на Mеждунарoдната боксова федерация (IBF), Международната боксова организация (IBO) и Световната боксова асоциация (WBA).", "date": "2017.09.27", "title": "Кубрат Пулев: Ако победя Джошуа, ще даря половината пари за крайно нуждаещи се"}
{"url": "http://www.dnevnik.bg/detski_dnevnik/2017/09/27/3049078_obrazovatelnoto_ministerstvo_publikuva_za_obsujdane/", "text": "Министерството на образованието и науката (МОН) публикува за обществено обсъждане проектите на учебните програми по всички общообразователни предмети за четвърти и десети клас. След утвърждаването им ще бъдат написани нови учебници, по които ще започне да се преподава през учебната 2019-2020 г., съобщиха от ведомството. Най-големи дискусии до момента са предизвикали предмети като български език и литература, история и цивилизация, както и философия. През август МОН организира допълнителни срещи с учители от всички 28 региона на страната, за да обсъдят последните детайли по тези предмети преди проектът да бъде пуснат за обсъждане. Десетокласниците ще учат \"Микеланджело\" или \"Cis moll\" на Пенчо Славейков На последната среща учители по български език и литература подкрепиха представеното съдържание за 10-и клас по двата компонента на учебния предмет – работа върху книжовноезикови норми и върху творби само от български автори. Спор е предизвикал Пенчо Славейков и по-точно коя негова творба да се изучава – дали \"Микеланджело\" или \"Cis moll\". В проекта двете творби ще бъдат посочени алтернативно, като крайният избор ще се направи след обобщаване на постъпилите становища при общественото обсъждане. Учители по история и цивилизация пък останаха доволни от намерения добър баланс между учебно съдържание и броя часове. Най-широка дискусия породиха новите понятия, които трябва да се изучават, като учителите ги определиха като недостатъчни. Становището на учителите по философия е, че учебните програми по предмета са в правилната посока. Творба на Вазов, Багряна или Леда Милева ще се учи наизуст от четвъртокласниците Начални учители подкрепиха проектите на нови програми за 4-и клас, като изтъкнаха тяхната приемственост. Спор предизвика изборът на творба, която учениците да учат задължително наизуст. От министерството предлагат три стихотворения - \"Обичам те, родино\" на Елисавета Багряна, \"Моята учителка\" на Леда Милева и \"Майка ми\" на Иван Вазов. Обучение по майчин език За обществено обсъждане са публикувани и проекти на 28 актуализирани учебни програми за обучението по майчин език и адаптирани учебни програми за лица над 16 години, които имат завършен начален етап или са преминали успешно през курсове за ограмотяване. Проектите на програми по майчин език са съответно по турски, иврит, арменски и ромски език за ученици от първи до седми клас. При подготовката на проектите са взети предвид предложенията на учители, университетски преподаватели, представители на етническите общности и на техни неправителствени организации. Изучаването на майчин език ще става по желание на родителите на учениците и може да се осъществява в избираемите учебни часове и/или във факултативните учебни часове. До момента са утвърдени учебните програми за всички останали класове от първи до десети.", "date": "2017.09.27", "title": "Образователното министерство публикува за обсъждане учебните програми за 4-и и 10-и клас"}
{"url": "http://www.dnevnik.bg/bulgaria/2017/09/27/3049001_pravnata_komisiia_udulji_procedurata_za_subirane_na/", "text": "Ако уведомление за издадена заповед за изпълнение е залепено на вратата или пощенската кутия на длъжника и той не се яви да я получи, ще бъде основание съдът да укаже на кредитора да подаде иск за установяване на вземането, тоест вземането трябва да се докаже пред съда. Това приеха депутатите от правната комисия късно вчера, информира \" Правен свят \". На второ заседание те обсъждат промени в Гражданско-процесуалния кодекс (ГПК), след като събраха в едно четири проекта - на ГЕРБ, БСП (написан от омбудсмана Мая Манолова - бел.ред.), Обединени патриоти и \"Воля\" като досега са приети около 15 параграфа от общо 76. Досега само при възражение на длъжника срещу заповедта за изпълнение съдът трябваше да указва на кредитора да подаде иск за установяване на вземането. Сега с аргумент за защита на длъжниците, които да не бъдат съдени без да узнаят, се въвежда иск за установяване на вземането и ако длъжникът не се яви да вземе заповедта си за изпълнение, уведомлението за която е залепено на врата му, защото той не може да бъде открит. Депутатите записаха три хипотези, в които съдът указва на заявителя, че може да предяви иск за вземането си. Първата е валидна и сега - когато възражението срещу заповедта за изпълнение е подадено в срок. Втората е, когато заповедта за изпълнение е връчена чрез залепване, след като не може да бъде открит длъжникът или човек, който да я приеме от негово име, което ще спира изпълнението, и третата - когато съдът е отказал да издаде заповед за изпълнение. По време на дискусията се разбра, че районни съдии, научили за готвената промяна, вече са изразили опасения, че тя ще доведе до 30% ръст на исковите производства. Омбудсманът Мая Манолова обаче им отговори:  Защитаваме и постигаме нещо по-важно - хората да не са съдени, без да разбират за това\". Да се посочва ли банкова сметка в заявлението за издаване на заповед и в исковата молба Друго изменение предвижда в заявлението за издаване на заповед за изпълнение задължително да се посочва номер на банкова сметка или друг подходящ начин за плащане. Те стават задължителен реквизит и на самата заповед. Споровете около това изменение, което засега не е сигурно, че ще получи окончателната подкрепа на пленарната зала, бяха основно около това дали посочването на банкова сметка трябва да е задължителен реквизит на молбата и дали да важи за всички искове. Като решението на комисията беше, че тя не трябва да е сред задължителните елементи на исковата молба. \"Промяната ме притеснява. Оборотът е динамичен, а ищецът се задължава да поддържа една сметка по време на целия исков процес\", изрази опасенията си председателят на правната комисия Данаил Кирилов. Мая Манолова обаче настоя, че това е възможност да се спести процес на длъжник, който така ще знае незабавно как да плати. \"В 20-годишната си практика досега не съм срещал страна, която да има воля и средства да плати и да не го прави\", възрази Кирилов. \"Нека да стимулираме хората и да не ги разкарваме, добре е и един процент от делата да спестим\", каза адвокат Гигова. Правната комисия прие и изменение, свързано с подсъдността, чиято цел е да намали концентрацията на дела в София. Проблеми с искове за 2.3 млрд. лв., свързани с фалита на КТБ Изненадващ елемент в обсъждането на измененията в ГПК внесе посещението на членовете на Управителния съвет на Фонда за гарантиране на влоговете в банките проф. Валери Димитров и Борислав Стратев. Двамата казаха, че са дошли, за да запознаят депутатите с проблем, свързан с несъстоятелността на КТБ. Става въпрос за исковете по Закона за банковата несъстоятелност, които синдикът завежда срещу бивши администратори на фалиралата банка за обезщетение за причинени на финансовата институция вреди. Димитров съобщи, че са предявени 162 иска за 2.3 млрд. лв. срещу бивши администратори на КТБ. \"Но се яви непреодолима пречка - нито един от тях не може да бъде намерен и съдът му назначава особен представител. Минималните възнаграждения на тези особени представители ще са за около 12 млн. лв., а тези пари идват от масата на несъстоятелността и никога няма да можем да ги възстановим. Така сме изправени пред алтернативите делата да бъдат прекратени или да ощетим кредиторите\", обясни той. И добави, че с колегите му са обсъждали два варианта за изменение на закона. Първият е на шефовете в КТБ да бъдат определени адвокати по Закона за правната помощ, а вторият - да се предвиди, че не се назначават особени представители на хора, които умишлено саботират производството. \"От 15 хиляди адвокати няма такъв, който да се съгласи да стане адвокат на Цветан Василев за 300 лв. по дело за милиарди\", каза Валя Гигова, член на Висшия адвокатски съвет. А председателят на комисията Данаил Кирилов призова членовете на управата на фонда да помислят върху повече варианти за решаване на проблема и да ги предложат на депутатите. Една от конфликтните точки на миналото заседание на комисията беше спор за таксите за съдебни изпълнители и адвокатите. Омбудсманът Мая Манолова иска намаляването им при малките вземания. Представителите на Висшия адвокатски съвет и съдебните изпълнители обаче обясняват, че има минимум, под който не може да се падне и трябва да се намери компромис между социалната справедливост и това те да не работят на загуба. Освен това според тях предлаганите идеи, които би трябвало да са в защита на длъжниците за малки суми, ще увредят именно тях. На предишното заседание бе прието и сроковете по изпълнителните дела да не текат по време на ваканция и официални празници. Повече четете  тук .", "date": "2017.09.27", "title": "Правната комисия удължи процедурата за събиране на дългове"}
{"url": "http://www.dnevnik.bg/biznes/2017/09/27/3049080_depozitite_produljavat_plavno_da_rastat/", "text": "Растежът на депозитите задържа достигнатото темпо. Това показват данните на БНБ за август, цитирани от  \"Капитал daily\" . През август и годишният темп на кредитиране е сходен на този през юли, а обемът на просрочените кредити продължава да намалява. През август годишният ръст на депозитите на домакинствата е бил 5.4%, като са достигнали 46.1 млрд. лв. През юли годишно нарастване е било 5.3%. Очакванията на централната банка в последното издание на \"Икономически преглед\" бяха, че през втората половина на годината депозитите на неправителствения сектор слабо ще забавят темповете си на растеж в резултат на прогнозираното нарастване на частното потребление и стабилизиране на лихвените проценти по депозитите на достигнатите ниски нива. Лихвите по депозитите са екстремно ниски, като големите банки начисляват лихви около 0.02-0.05% за шестмесечни или едногодишни депозити. През август и годишният темп на кредитиране също е сходен на този през юли, което може да се отдаде и на летния сезон, през който август е най-слаб месец за кредитиране. Фирмените заеми нарастват с 2.8% на годишна база до 31.2 млрд. лв. за изминалите години след 2014 г. Кредитите за домакинствата се увеличават с 5.7% годишно до 19.4 млрд. лв. По сегменти – жилищни и потребителски, отчетеният ръст е сходен, съответно 5.4% до 9.2 млрд. лв. и 5.38% до 7.7 млрд. лв. Очакванията са да се запази тенденцията на ускоряване на годишния растеж при кредитите за фирмите и домакинствата. Това ще бъде благоприятствано от продължаващо подобряване на икономическата активност и сравнително ниските лихвени проценти по кредитите. Положително влияние върху растежа на кредитите може да се очаква и от страна на търсенето, както и по линия на предлагането, посочва изданието. Данните на БНБ показват, че продължават да намаляват лошите и преструктурираните кредити. По методологията на централната банка това е целият размер на балансово отчитаните кредити, които са преструктурирани или са необслужвани с просрочие над 90 дни, като тук влизат и тези, които се отчитат като загуба. Общият им обем към края на август е почти 7.280 млрд. лв., което представлява дял от 15.1%, отчитайки съвсем лека корекция в посока свиване на дела им.", "date": "2017.09.27", "title": "Депозитите продължават плавно да растат"}
{"url": "http://www.dnevnik.bg/bulgaria/2017/09/27/3049079_bivsh_aktivist_na_patriotite_poluchi_uslovna_prisuda/", "text": "Съдът одобри днес споразумение между прокуратурата и бившия координатор на структурата на Националния фронт за спасение на България (НФСБ) в Костинброд и кандидат за депутат Анелия Велева, с което тя се призна за виновна за трафик на хора. Наложеното ѝ наказание е тригодишна условна присъда с 5 години изпитателен срок, както и глоба от 5 хил. лв., заяви за \"Дневник\" говорителят на районната прокуратура в Пловдив Атанас Илиев. Решението на съда е окончателно и има сила на присъда. Велева бе сред шестимата задържани участници в групата за трафик. Престъпното сдружение беше разбито, след като бе наблюдавано близо два месеца.  На 23 юли полицията заложи \"капан\" на магистрала \"Тракия\" и първоначално е спрян \"пилотен\" автомобил на групата . По-късно са спрени и другите две коли, които се движили с около час зад първата кола. В колите били останалите участници в групата, сред които и Велева. Полицията откри в колите двама сирийци и трима иракчани, които е трябвало да бъдат изведени от територията на страната. След като се разбра, че Анелия Велева е сред задържаните в акция на прокуратурата и МВР, тя  напусна поста си на координатор на НФСБ в Костинброд и прекрати членството си в партията.  В началото тя твърдеше, че е невинна и няма нищо общо с трафика на нелегални мигранти, промяната в позицията ѝ дойде след 2-месечния престой в ареста. Същото споразумение бе сключено и с другите петима обвиняеми, които получиха отново 3-годишни условни присъди с изпитателен срок от пет години и глоба от 5 хил. лв., обясни Илиев. Освен това колите, с които е извършено престъплението са отнети в полза на държавата.", "date": "2017.09.27", "title": "Бивш активист на Патриотите получи условна присъда за трафик на мигранти"}
{"url": "http://www.dnevnik.bg/biznes/2017/09/27/3049102_razreshitelnite_na_taksimetrovite_shofyori_shte_se/", "text": "Правителството прие промени в Закона за автомобилните превози, с които се облекчават условията и реда за продължаване валидността на удостоверенията на таксиметровите водачи. Предвижда се удължаването на срока на валидност да се извършва без полагане на изпит, при условие че заявлението за преиздаване е подадено в 14-дневен срок преди изтичане на валидността на удостоверението. Тези промени ще улеснят над 70 хил. водачи на таксиметрови автомобили и ще облекчат условията за извършване на таксиметрови превози.", "date": "2017.09.27", "title": "Разрешителните на таксиметровите шофьори ще се удължават без изпит"}
{"url": "http://www.dnevnik.bg/zdrave/2017/09/27/3049107_niama_narusheniia_pri_otkaza_na_pirogov_za_pomosht_na/", "text": "Не са открити нарушения в УМБАЛСМ \"Пирогов\" при проверката за отказана медицинска помощ на пострадал в близост до лечебното заведение, съобщи пресцентърът на Министерството на здравеопазването. Проверки са извършени от агенция \"Медицински одит\" и от Столичната здравна инспекция по  случая от миналия четвъртък, когато човек пострада  в близост до най-голямата болница за спешна медицина в България, но от лечебното заведение отказаха да окажат спешна помощ и вместо това казаха на свидетелите да повикат линейка. Според директора на болницата Асен Балтов  служителите на \"Пирогов\" са взели правилното решение по редица причини , а според представители на съсловието на спешните медици -  има стандарт за реакция при помощ на блъснат пешеходец , които са в интерес на пациента и намесата на лекарите от болницата е можела да застраши живота му. По случая Изпълнителна агенция \"Медицински одит\" се позовава   за оказване на спешна медицинска помощ, според който \"оказването на спешна медицинска помощ при бедствия, аварии и катастрофи, осъществявайки взаимодействие с органите на полицията, пожарната и гражданската защита\" се осигурява единствено от центровете за спешна медицинска помощ, а Столичната здравна инспекция цитира  , според който медицинските специалисти оказват помощ единствено на територията на болницата. В случая екипът на Спешна помощ се е отзовал на подадения сигнал   – сигналът е получен на тел. 112 в 15.50 ч., а спешните медици са пристигнали на мястото на инцидента в 15.55 ч. Пациентът е откаран в \"Пирогов4, където е прегледан, диагностициран с черепно-мозъчна травма и е хоспитализиран в реанимационното отделение на Клиниката по неврохирургия.", "date": "2017.09.27", "title": "Няма нарушения при отказа на \"Пирогов\" за помощ на пострадал на улицата, показаха проверките"}
{"url": "http://www.dnevnik.bg/morski/2017/09/27/3049116_kabinetut_otpusna_8_mln_lv_za_ukrepvane_na_dve/", "text": "Министерството на регионалното развитие и благоустройството ще получи допълнителни 8 млн. лв. по бюджета си. Това реши на днешното си заседание Министерският съвет. С парите ще се финансира укрепването на свлачища в бургаския квартал \"Сарафово\" и на северния бряг на Царево. От правителството уточняват, че двата обекта са с голямо обществено значение за развитието на регионите, в които попадат, и изпълнението им е наложително за опазване на живота и здравето на хората. Предвижда се да се изградят укрепителни, брегоукрепителни и отводнителни съоръжения. С тях ще се предотврати развитието на свлачищните процеси по крайбрежни участъци, които са с обща дължина от около 2 км. По този начин ще се спре и намаляването на територията на България, отбелязват от Министерския съвет.", "date": "2017.09.27", "title": "Кабинетът отпусна 8 млн. лв. за укрепване на две свлачища в Бургаско"}
{"url": "http://www.dnevnik.bg/sport/2017/09/27/3049101_voleibolniiat_shampion_neftohimik_privleche_keniec/", "text": "Волейболният шампион \"Нефтохимик\" привлече кениеца Майкъл Хемос. Двуметровият диагонал за последно се е състезавал в първенството на Финландия, съобщиха от клуба. Хемос е привлечен като заместник на диагонала Леван Каландадзе, който разтрогна с \"Нефтохимик\" на старта на подготовката. Руснакът беше освободен след едва три месеца в състава, като бургазлии посочиха, че решението им е заради \"неизлечима травма\". Кениецът ще пристигне в четвъртък в Бургас, но няма да дебютира за \"Нефтохимик\" в мача за Суперкупата на България срещу \"Добруджа\" в събота. Шампионите се изправят срещу носителя на Купата на България в зала \"Колодрума\" в Пловдив от 17.00 часа. Преди началото на сезона \"Нефтохимик\" заяви амбицията си да се класира в групите на Шампионската лига. Възпитаниците на Найден Найденов ще срещнат германския \"Фридрихсхафен\" в третия кръг от надпреварата. В българската Суперлига вече е играл кениец - диагоналът Филип Майо беше основна част от силния отбор, с който ЦСКА записа престижни победи в Шампионската лига и стигна полуфинал в CEV Cup.", "date": "2017.09.27", "title": "Волейболният шампион \"Нефтохимик\" привлече кениец"}
{"url": "http://www.dnevnik.bg/bulgaria/2017/09/27/3049125_durjavnata_administraciia_predlaga_stipendii_na/", "text": "Чрез стипендиантска програма държавната администрация ще привлича бъдещи свои служители, които все още се обучават в определени специалности. За целта на заседанието си днес правителството прие списък на специалностите, за които в отделни администрации съществува недостиг на експерти и за които могат да се предоставят стипендии през 2018 година, съобщиха от пресцентъра на Министерския съвет. Могат да кандидатстват студенти – български граждани, които са завършили трети курс по специалност, включена в списъка. Изборът се провежда от комисия в съответната администрация на три етапа – подбор по документи, писмен изпит и интервю. Размерът на месечната стипендия се определя в зависимост от бюджета на конкретната структура, като няма да надхвърля 330 лв. Одобрените стипендианти ще имат наставник по време на провеждането на програмата и ще са задължени да работят в съответната структура минимум три години след завършване на висшето си образование. Списъкът на специалностите ще се актуализира всяка година по предложение на администрациите, а за тази година са включени  . Преди два дни вицепремиерът Томислав Дончев обяви, че държавните чиновници, които се занимават с едни и същи дейности в министерствата,  ще бъдат съкратени . Процесът ще продължи през следващите две години. ", "date": "2017.09.27", "title": "Държавната администрация предлага стипендии на бъдещи свои служители"}
{"url": "http://www.dnevnik.bg/biznes/2017/09/27/3049118_proveriavanite_proizvoditeli_na_kiselo_mliako_se/", "text": "Шест производители на кисело мляко, срещу които Комисията за защита на конкуренцията започна производство, са направили свои изследвания на кофичките, в които се опакова продукцията им. След обстойно изследване в четири акредитирани лаборатории, включително и в Агенцията за безопасност на храните, резултатите от пробите категорично доказват, че полипропиленовите опаковки са абсолютно безопасни и запазват биологичната стойност на българското кисело мляко, като не повлияват на съдържанието на полезната му микрофлора, твърдят от предприятията. Комисията  започна производство  срещу тях след сигнал на плевенската Конфедерация за защита от дискриминация. Тя е сезирала регулатора за това, че три дружества използват за продукта си кофички от веществото полипропилен, вместо полистирен, както изисква стандартът за Българско кисело мляко (БДС). През миналия месец шестима от най-големите производители на българско кисело мляко (Маджаров, ОМК, Полидей (Домлян), Булдекс, Лактима и Ел Би Булгарикум) подадоха за серия от изследвания произведено от тях кисело мляко по БДС, опаковано в два вида опаковки – досегашната, призната от Българския институт по стандартизация, полистеринова опаковка и по-съвременната полипропиленова опаковка. След обстойно изследване в четири акредитирани лаборатории, включително и в Агенцията за безопасност на храните, резултатите от пробите категорично доказват, че полипропиленовите опаковки са абсолютно безопасни и запазват биологичната стойност на българското кисело мляко, като не повлияват на съдържанието на полезната му микрофлора. От шестте предприятия (\"Маджаров\", ОМК, \"Полидей\" (Домлян), \"Булдекс\", \"Лактима\" и \"Ел Би Булгарикум\") прилагат протоколи от изследванията и казват, че те са категорични и еднозначни. \"В резултат на проведените изследвания е доказано, че не се наблюдава миграция на химични вещества от полипропиленовата опаковка в продукта, което е от изключително значение за качеството му\". Това е твърдение на доц. доктор Райна Бряскова от Химико-технологичния и металургичен университет в София, цитирана в съобщението до медиите. \"Изпитването не показа нищо ново, което да не е известно на всички в бранша\", твърди главният технолог на \"Трейс-Ипома\", инж. Николай Коляндов. \"Полезните млечнокисели бактерии се развиват еднакво добре, както в полистиренова, така и полипропиленова опаковка при запазване на уникалното им съотношение. Киселото мляко, опаковано в полипропиленови опаковки, отговаря на органолептичните, физикохимичните, микробиологичните характеристики, вкус, аромат и консистенция съгласно изискванията на стандарта БДС 12:2000.\", подчертава той. Заключенията на експертите от четирите специализирани лаборатории, в които бяха проведени тестовете, за пореден път подкрепят становищата, залегнали в европейското и българско законодателство, според които полипропиленът е одобрен за контакт с храни при спазване на общите и специфични изисквания. В България той е разрешен и приложим за опаковки на млечни продукти още през миналия век (1982 г.). Институтът по стандартизация обаче, засега отказва да се съобрази с обективните факти и на практика се оказва, че подкрепя наложеното със стандарта монополно положение за опаковките на кисело мляко, произведено по БДС, твърдят производителите. Според тях три дни след като през лятото  производители оповестиха намерението си  да докажат с изследвания, че полистиреновите опаковки отговарят на всички изисквания на БДС, спешно е било свикано заседание на Технически комитет на института, който побързал да отхвърли предложението за промяна. \"Вярваме, че Българският институт по стандартизация, в качеството му на публично-правна организация, чиито решения се основават на доверието на обществото, че се работи само и единствено в негова полза, би трябвало да се съобрази с резултатите от проведените тестове – нещо, което за съжаление не се случи.\", пишат производителите. Производителите обясняват решението си да направят публично достояние резултатите от проведените тестове с желанието да бъдат пресечени спекулации, появили се през лятото, че в полипропиленовите опаковки киселото мляко губи уникалните си свойства и се превръща в йогурт. Според тях е важно потребителите да не бъдат ограничавани в избора си на опаковки за кисело мляко по БДС при липса на реални аргументи срещу използването на полипропиленови опаковки. Те се ангажират с пълна прозрачност пред обществото и очакванията им са, че в крайна сметка дебатът ще започне да се води в полза на потребителите. В жалбата до КЗК се казва, че три производителя подвеждат потребителите, тъй като означават продукта като произведен по БДС, продават го на по-висока цена, но в качество и състав, несъответстващ на заложения стандарт. Освен това себестойността на полимерната опаковка от полипропилен била доказано по-ниска в сравнение със себестойността на опаковка, изработена от заложения в БДС материал полистирен и използвана от останалите производители.", "date": "2017.09.27", "title": "Проверяваните производители на кисело мляко се защитиха с лабораторни изследвания"}
{"url": "http://www.dnevnik.bg/regioni/2017/09/27/3049128_shte_bude_otkrit_nov_propuskatelen_punkt_na_granicata/", "text": "Министерският съвет прие решение за откриване на граничен контролно-пропускателен пункт \"Кайнарджа\". Откриването на сухопътния граничен пункт между Кайнарджа (България) и Липница (Румъния) е в изпълнение на споразумение между двете страни от 2012 г. Шосейният граничен преход е изграден на румънска територия, като са предвидени съоръжения за гранични проверки както на румънските, така и на българските гранични полицейски органи. Съгласно регламент на Европейския парламент българските и румънските гранични полицейски органи следва да прилагат съвместен контрол на общите граници, при който преминаващите през сухопътните пунктове следва да бъдат спирани само веднъж с цел извършване на проверки при влизане и излизане. От 2007 г. е в сила и междуправителствено споразумение на България и Румъния за съвместен контрол за преминаване на границата, припомня правителствената информационна служба.", "date": "2017.09.27", "title": "Ще бъде открит нов пропускателен пункт на границата с Румъния"}
{"url": "http://www.dnevnik.bg/sport/2017/09/27/3049087_ivan_tomov_ot_manaslu_za_glezotiite_biberonite_i/", "text": "За Томов това беше втори осемхилядник след Броуд Пик, където се качи заедно с Боян Петров през 2014 г. Алпинистът разказа за предизвикателството по пътя към върха, като се съгласи впечатленията му да бъдат публикувани в \"Дневник\". Българинът описа трудностите и научените уроци след преживяването. И така. Манаслу Стартирах тази нощ (вторник) в 1.30 и се качих в 6.05 от лагер 4 (7440 м) и си слязох в базов лагер (5000 м) в 13 часа. Изкачих се на 13-ия ден след пристигането в базовия лагер, прекарвайки шест нощи в планината и седем в базов. Това е сухата статистика. Другото няма да е много и е чисто лично мое мнение. Тези 13 дни не могат да бъдат наречени височинен алпинизъм, по-скоро височинен трекинг. Платихме си по 250 долара за всички въжета до самия връх. Тук е така, ако искаш наистина да се занимаваш с височинен алпинизъм, хващаш си як партньор и правите премиера с изцяло ваш инвентар. За останалите клиенти се прави търг преди началото на сезона в Непал и тази година 7 Summits го спечели и съответно всички останали фирми плащат на тях за всички въжета и стълби по трасето. След тегавия опит от трите пакистански експедиции Непал и Манаслу ми се сториха рай. В Пакистан: почва ти трекът и забравяш за легло, интернет и всякакви други глезотии. Просто се настройваш, че влизаш в матрицата за 30-40 дни. В Непал: лоджии, села, легла, бира, водка, интернет. Живот навсякъде. Въпреки че минавахме през превали, над 5000 бяхме постоянно в цивилизация. Същата история и в базов лагер. Интернетът струва 12 долара за два дни, което е супер - планираш да почиваш - ползваш интернет, планираш да ходиш на аклиматизация - никой не те таксува. От долното село Самагаон (3400 м и 2 часа слизане) може да си поръчаш кашон бира, водка, уиски и какво ли не. Дори долнопробна непалска ракия. Аз съм в състава на 33-членна руско-украинска експедиция, така че... Този рай за алпиниста донякъде ме отпусна и допуснах може би единствената си грешка още първата вечер в базовия лагер, но за нея ще спомена накрая, защото не се оказа фатална. Но повлия на някои от решенията ми. Например реших да експериментирам и да се щадя и за пръв път да опитам да изкача осемхилядник само с едно аклиматизационно излизане. Пристигнахме на 14 септември в базов и на 16 отидохме и преспахме в лагер 1 на 5800 м, на 17 в лагер 2 на 6200 м и на 18 в лагер 3 на 6800 м, като този ден за аклиматизация се разходих до 7050 (исках още една моя теория да докажа, че може да се изкачи 7000 без аклиматизация, разбира се, не всичко и невинаги, много е относително, на Аконкагуа тотално се провалих). На 19 си слязох в базовия лагер и започна прозорец от лошо време, който продължи до 23. Още на 18 септември върхът беше разпечатан от шестима шерпи и двама клиенти, така нареченият fishing team (хората отговорни за въжетата), и следващите два дни още двама души се качиха от нашата агенция. Всичките, разбира се, с биберони и детегледачки по лагерите. Ще спомена за нашия клиент Азнаур и шефа на агенцията ни. Те пристигнаха в петък, стояха в базов лагер до неделя заради Пуджата и в понеделник отидоха в лагер 1 и преспаха там. На другия ден Чатур с шест кислородни бутилки, всяка по 4 кг, и целия багаж на Азнаур се изстреляха в лагер 3, починаха си няколко часа и в 7.30 вечерта започнаха кислородната атака. На другия ден в 7.22 бяха на върха и си слязоха в лагер 1 и оттам в базовия лагер. Според мен, ако ще използваш всички прелести на шнорхела и не ти дреме как ще се изкачваш, то това е начинът. Идваш в базов и за пет-шест часа си свършваш работата. Явно не \"Ред бул\", а кислородът дава криле. Така тръгнахме в лошо време на 23 септември към лагер 1. На другия ден се прехвърлихме в лагер 3. Тук на мен ми дойде идеята да опитаме атака от лагер 3. Вече се бе случвало на Броуд пик и сега условията бяха в пъти по-благоприятни - пъртина до върха, елементарен терен, наличието на лагер 4, където можехме да вземем глътка въздух и да продължим. Уви, казахстанецът и унгарецът, с които бях в един отбор, не ме подкрепиха, твърде уморени се били чувствали от прехода от 5800 до 6800. Изкушавах се сам да се пробвам, но бях взел под крилото си казахстанеца. Беше му първи осемхилядник и допускаше доста грешки, основно бързане, когато не трябва, и неверие в собствените си сили. Така заложихме на \"бетонното\" изкачване от лагер 4 и на 25 септември се изместихме там. Казахстанецът искаше да стартираме в полунощ, но го озаптих и тръгнахме в 1.30. Дори това беше твърде рано. Температурата на въздуха -17 градуса, вятърът 30 км/ч, усещане за -25. Поотвикнах от подобни студове, особено на височина между 7500 и 8000. Това ме накара да вървя с моето си темпо, иначе съвсем замръзвах. По пътя изпреварих всички, тръгнали в 23.00, 00.00 и 1.00 часа. Единствено преди мен стъпиха горе трима души, стартирали в 22.30 ч. И аз се озовах в позицията на Боян да блъскам пъртина на разни кислородаджии и шерпите, отказваха да вървят пред мен, а на мен ми бе твърде студено, за да се правя също на ударен. Вятърът беше толкова силен, че замиташе следите буквално 10-15 м зад мен. Така в 6.05 се озовах горе. Първите трима тъкмо слизаха. Бях сам, нямаше кой да ми направи и една снимка, а резултатите от самоснимачката са, меко казано, неудовлетворителни. Две от трите ми батерии на фотоапарата се разредиха, въпреки че ги пазех във вътрешния джоб на пухенката си. Затова и почти няма снимки. Постоях горе на върха вероятно не повече от 5 минути. Ръцете ми премръзнаха от опитите ми да направя някоя снимка без ръкавици. Тръгнах надолу, събрах две палатки от лагерите 3 и 4 да ги улесня момчетата и си слязох в базов днеска (вторник). Това е в общи линии късичката ми почивка. А, щях да забравя грешката си в началото, моралът налага да го кажа, за да не би някой друг също да стъпи върху същата мотика. НИКОГА НЕ ХОДЕТЕ С ЧЕХЛИ В БАЗОВ! Аз си позволих този лукс и това за малко да ми коства всичко. Спънах се през нощта в едни камънаци покрай палатка си. Всички бяха заспали, омотах се с един парцал и така изкарах до сутринта. На другия ден лекарят на 16-членната кубинска експедиция ми каза, че е за шиене и е най-добре да приключвам с всичко и да си ходя, тъй като практически няма как да избегна инфекциите и на височина 5000 м всичко зараства много бавно. Все пак излезе разбран, проми ме, доколкото можа, намаза ме с йодова паста, превърза ме и на другия ден с шише обезболяващи и бинт тръгнах да се аклиматизирам. Слава Богу, не ме боля и не използвах никакви хапчета и превръзки по лагерите. Но можеше и да нямам този късмет. Те така. Лесна и бърза експедиция. Самият връх е елементарен, нещо като 1.5-2 пъти по-голям от Ленин. Днеска изброих само четири рапела надолу, до самия връх не използвах никаква осигуровка. Ясно ми е, че ледопадът всяка година е различен, но тази година беше доста по-неприятен от предходни години според стари участници и шерпи.", "date": "2017.09.27", "title": "Иван Томов от Манаслу: За глезотиите, бибероните и трудно научения урок да не ходиш с чехли в базовия лагер"}
{"url": "http://www.dnevnik.bg/bulgaria/2017/09/27/3049151_parlamentut_prie_na_purvo_chetene_predsedateliat_na/", "text": "Парламентът гласува днес промени в Закона за специалните разузнавателни средства. Те бяха внесени от председателя на парламентарната група на ГЕРБ Цветан Цветанов. 145 депутати взеха участия в гласуването, като 104 от тях бяха \"за\", а 41 се въздържаха, съобщава БТА. С промените се предвижда уеднаквяване на статута на председателя на Държавната агенция \"Технически операции\" (ДАТО) с този на ръководителите на службите за сигурност. По този начин ще се въведе мандатност за длъжността и ще се ограничи времето едно и също лице да заема поста. Ръководителите на службите за сигурност също имат ограничения в броя на мандатите си. По време на гласуването на промените в закона от БСП заявиха, че ще гласуват \"въздържал се\", тъй като не са съгласни мандатът на сега действащия председателя на ДАТО Цветан Китов да бъде удължен с още 5 години,  каквото предложение направи правителството преди месец.  Депутатът от \"левицата\" Филип Попов уточни, че вижда в това опит \"да се бетонира\" отделна личност за поста. От своя страна Димитър Лазаров от ГЕРБ припомни, че Китов е бил назначен през 2013 г., когато премиер беше Пламен Орешарски. Процедурата по назначаването на ръководителите на ДАТО, Държавната агенция \"Национална сигурност (ДАНС), Държавната агенция \"Разузнаване\", Службата \"Военна информация\" на Министерството на отбраната и Националната служба за охрана се извършва с указ на президента и по предложение на Министерския съвет.", "date": "2017.09.27", "title": "Парламентът прие на първо четене председателят на агенцията за подслушвания да има мандат"}
{"url": "http://www.dnevnik.bg/biznes/2017/09/27/3049134_nap_subrala_3_mln_lv_sled_nabljudenie_nad_turgovci_na/", "text": "Над 3 млн. лв. общо е събрала Националната агенция за приходите, след като е подложила на постоянен мониторинг задълженията на търговците на течни горива и собствениците на лицензирани акцизни складове. Мярката предвижда непрекъснато проследяване на задълженията и директен телефонен контакт, ако търговците и складодържателите пропуснат да внесат данъците, осигурителните си вноски и задълженията си за акциз и мита навреме в бюджета, съобщават от приходната администрация. На този специален мониторинг през август тази година са били подложени 82 държатели на акцизни складове. 32 от тях са изчистили дългове за 800 хил. лв. след започването му, а още толкова са платили частично задълженията си или са ги обезпечили. НАП е уведомила Агенция \"Митници\" за един некоректен складодържател, на който трябва да се отнеме лицензът. Предстои изпращане на уведомления за още 12 държатели на акцизни складове, тъй като не са предприели никакви действия за плащане на дълговете си. От октомври миналата година на подобно наблюдение са подложени и 91 търговци с течни горива, които имат задължения по ДДС. Те са вписани в специален регистър и са задължени да внасят обезпечение по Закона за данък върху добавената стойност, а общият брой на търговците в този списък е над 500. Резултатите от наблюдението до този момент показват, че от октомври 2016 г. до края на август 2017 г., след обаждане от приходната агенция, тези 91 дружества са внесли 2 млн. лв. забавени плащания към бюджета. От НАП подчертават, че мярката за непрекъснат мониторинг на търговците от тези два сектора има не само фискален, но и дисциплиниращ ефект. Наблюденията на публичните изпълнители показват, че фирмите обикновено коригират своето поведение, след като веднъж вече са попаднали в полезрението на приходната администрация.", "date": "2017.09.27", "title": "НАП събрала 3 млн. лв. след наблюдение над търговци на горива и складове"}
{"url": "http://www.dnevnik.bg/photos/2017/09/27/3049014_snimka_na_denia_diamant_za_53_mln_dolara/", "text": "Компанията Lucara Diamond Corp продаде най-големия диамант, открит за последните над 100 години. 1109-каратовият диамант Lesedi La Rona е бил продаден за 53 млн. долара, или 47 777 долара за карат, на Graff Diamonds, съобщават Lucara. Снимките са направени по време на предварителен търг в аукционната къща на Sotheby's в Ню Йорк, САЩ на 4 май 2016 г.", "date": "2017.09.27", "title": "Снимка на деня: Диамант за 53 млн. долара"}
{"url": "http://www.dnevnik.bg/bulgaria/2017/09/27/3049156_zapochvat_prouchvaniia_za_izgrajdane_na_nov_most_nad/", "text": "България и Румъния ще проучват възможността за изграждане на нов мост над река Дунав при Русе - Гюргево, съобщи правителствената информационна служба. Днес Министерският съвет одобри меморандум между правителствата на двете страни за извършване на задълбочени проучвания за изграждането на моста. Анализът показва, че през последните години многократно са нараснали автомобилният трафик през Дунав мост при Русе и търговският обмен по Рейнско-Дунавския коридор (Коридор 7), се посочва в решението. Първият мост над Дунав е открит преди повече от 60 години и техническите му възможности не позволяват облекчаване на трафика. Налага се рехабилитация на конструкцията и спиране на движението, което води до задръствания, натоварване на инфраструктурата и други затруднения. Изграждането на ново съоръжение при Русе - Гюргево ще облекчи значително съществуващия трафик, ще намали негативното въздействие върху околната среда и ще има цялостен положителен икономически ефект за двете страни, се посочва в съобщението. Отбелязва се, че с подписването на меморандума за проучванията двете страни ще поставят основа за подобряване на транспортната си свързаност и повишаване на икономическата активност в региона. Подкрепа за изграждането на новото съоръжение е изразена и от местните и регионалните власти на двете страни. Още през август областният управител на Русе и директорът на митницата коментираха, че  трафикът през Дунав мост се е увеличил двойно за една година  и единственото решение е изграждане на нов мост. Преди дни регионалният министър Николай Нанков заяви, че  в обозримо бъдеше ще има трети мост над Дунав . С друго решение днес кабинетът одобри и проект на споразумение между Изпълнителната агенция \"Морска администрация\" и Румънската морска администрация за предоставяне на достъп на кораби, които се нуждаят от помощ, до места за убежища. Споразумението определя процедурите за сътрудничество с румънската страна за съставянето на план за приемането на кораби в пристанищата в Черноморския регион и обезпечаването на тяхната безопасност. Регламентира се и вземането на решения при предоставяне на място за убежище с оглед избягване на ненужен риск за корабоплаването и околната среда. Ще се подобри обмяната на информация за улеснение на координацията между компетентните органи в двете държави за навременна намеса, оказване на помощ и предоставяне на места за убежища. Със споразумението ще се изпълнят изискванията на директива 2002/59/ЕО за създаване на система на Общността за контрол на движението на корабите и за информация.", "date": "2017.09.27", "title": "Започват проучвания за изграждане на нов мост над Дунав при Русе"}
{"url": "http://www.dnevnik.bg/biznes/2017/09/27/3049163_namaliava_bjurokraciiata_za_rabotodateli_naemashti/", "text": "Процедурата за достъп до пазара на труда на работници от държави извън Европейския съюз да се облекчи за работодателите, без да се засягат правата на българските работници, предвиждат промени в Правилника за прилагане на Закона за трудовата миграция и трудовата мобилност, които днес бяха приети от правителството. Според новите разпоредби от работодателите, когато искат разрешение да наемат чужденците, ще се изискват по-малко документи. Отпада задължението работодателите да представят в Агенцията по заетостта документи за регистрация на фирмата, единен идентификационен код и удостоверение за актуално състояние. Необходимата информация ще се набавя по служебен път. Промените ще намалят административната тежест за работодателите при наемането на работници от трети държави. През последните седмици бяха направени редица промени, след като премиерът Бойко Борисов отправи призив  за административна реформа  и  облекчаването на бюрократичните режими.  През август с промени в Закона за чужденците  бе намалена и бюрокрацията за чужденците, които искат разрешение за пребиваване в България .", "date": "2017.09.27", "title": "Намалява бюрокрацията за работодатели, наемащи работници от страни извън ЕС"}
{"url": "http://www.dnevnik.bg/bulgaria/2017/09/27/3049193_gerb_se_razgranichi_ot_deistviiata_na_kmeta_na_haskovo/", "text": "ГЕРБ се разграничава от действията на кмета на Хасково Добри Беливанов заради поредица от проблеми на града, с които според ГЕРБ - Хасково, той не се е справил. Това обяви пред журналисти в Народното събрание председателят на парламентарната група на ГЕРБ Цветан Цветанов, цитиран от агенция \"Фокус\". \"Дори разбрах, че в момента не е в Хасково, а на приятна туристическа дестинация с бизнесмен, който е от Хасковския регион\", добави Цветанов с уточнението, че това е недопустимо, при положение че има важни проблеми за решаване. \"Добри Беливанов не се ползва с подкрепата на партията на местно ниво, защото изцяло се е отклонил от обещанията, които дадохме през последните няколко години\", заяви той. Оттеглянето на подкрепата за Беливанов беше предшествано от декларация на местната партийна структура и общинските съветници от ГЕРБ, в която управлението на кмета беше наречено \"провалено\", разпространена на 22 септември, в Деня на независимостта,  припомня \"Капитал\" . В документа се изброяват поредица от проблеми на града, с които според ГЕРБ - Хасково, Беливанов не се е справил. Сред тях са \"липса на каквато и да е инициатива и позиция по повод замърсяването на питейната вода с уран и вариантите за изход от кризата\"; \"пълен провал при зимното снегопочистване\"; \"изключителна мудност в работата на подчинената му администрация\"; \"никаква комуникация и липса на инициатива при преговори с инвеститори\", както и \"липса на диалог и прозрачност при вземане на решения в управлението на общината и пълна изолация на заместник–кметовете и експертите\". От ГЕРБ - Хасково, обвиняват Беливанов също и в безстопанственост и даване на обещания, които не са финансово и проектно обезпечени, като например това за канализация на кв. Болярово, като така той подвеждал хората. \"Искахме кмет, който да управлява компетентно, справедливо и прозрачно. Добри Беливанов беше такъв. Но явно властта и ласкателите го превърнаха в кмета, който ние никога не сме искали. За съжаление действията на Добри Беливанов още от първия ден на управлението му носят само разочарования\", завършва декларацията. Днес Цветан Цветанов заподозря БСП, че \"прави опит да се възползва от евентуалното решение и позиция на общинското ръководство\" в коментар на казаното от депутата от БСП Елена Йончева в ефира на телевизия Bulgaria ON AIR, че Хасково е нов \"суджукгейт\". \"Не искам да влизам в този словесен дебат с Елена Йончева. Ние си имаме своята политическа позиция, своя капацитет и ще направим всичко възможно да защитим обществения интерес\", заяви Цветанов. Официално от ГЕРБ признават, че напрежението между тях и Беливанов е от няколко месеца, но чашата преляла след прекратяването на конкурсите за началници на няколко дирекции и секретар на общината. Мотивът му бил, че срещу спечелилите кандидати имало възражения по процедурата от отпадналите кандидати. Беливанов счел, че възраженията им са основателни, и обявил конкурсната процедура за незаконосъобразна. Прекратените конкурси са за директори на дирекциите \"Администрация и правно-нормативно обслужване\", \"Финансово-счетоводни дейности и бюджет\" и \"Икономика и стопански дейности, управление на общинската собственост\" в общината. Конкурсите са отменени от Беливанов на 21 септември, след което кметът заминал в чужбина, а декларацията на ГЕРБ срещу него беше разпространена на следващия ден. Освен разчистването на кадри на партията от общинската администрация от ГЕРБ посочват и още една причина за разрива си с кмета - връзките му с хасковския бизнесмен и бивш депутат от 40-ото Народно събрание от коалицията Български народен съюз Иван Стаматов, с когото според активисти на ГЕРБ от Хасково кметът е в чужбина. Като пример те посочват участието на фирмата на строителния предприемач \"Монолит\" АД в санирането на панелните блокове в Хасково. Дружеството изпълнява поръчки за малко над 1 600 000 лв. От ГЕРБ - Хасково, твърдят, че бизнесменът стои и зад консорциума \"Марсастика\", въпреки че двете фирми в него - пловдивската \"Монолитстрой\" и \"Геоком-2000\", нямат пряка връзка със Стаматов според системата \"Апис\". Консорциумът санира блокове на стойност около 1 700 000 лв., отбелязва  \"Капитал\" . \"Няма да нарушим силата на ГЕРБ в Хасковска област. По-добре е да назоваваш проблемите с истинските им имена, отколкото да се криеш зад тях и да смяташ, че имаш кмет, когото можеш да защитаваш на всяка цена. След като виждаме, че се образува дефицит и има проблем, по-добре е да излезем и да бъдем искрени към обществото\", заяви Цветан Цветанов днес. В началото на седмицата двама от тримата зам.-кметове на Хасково - Евгени Консулов и Милена Тредафилова, депозираха заявленията си за напускане. Двамата заявиха, че месеци наред общината се занимава с интриги и са безсилни да решават проблемите на града заради влошена от доста време комуникация с кмета. ", "date": "2017.09.27", "title": "ГЕРБ се разграничи от действията на кмета на Хасково"}
{"url": "http://www.dnevnik.bg/bulgaria/2017/09/27/3049200_prof_milan_milanov_e_otstranen_ot_pirogov_sled_41/", "text": "Проф. Милан Миланов, бивш дългогодишен началник на Клиниката по спешна анестезиология и интензивно лечение в най-голямата спешна болница в България - \"Пирогов\", е отстранен със заповед на директора Асен Балтов. Заради навършена пенсионна възраст през март Миланов е бил назначен на едногодишен граждански договор като консултант в болницата, който обаче бил прекратен предсрочно и без обяснение от директора Асен Балтов още на 24 август, съобщи самият Миланов пред медиите вчера и днес. Писмо за това получил чак на 14 септември, макар че разбрал за решението на директора по-рано от свои приятели в болницата. \"Вбесен\" е от подхода на Балтов да не го повика и да не му каже лично, коментира той по \"Нова телевизия\" тази сутрин. По думите на Миланов заповедта се получила точно около датата, на която отпразнувал 41 години като служител на \"Пирогов\". Според него много хора свързват болницата лично с него. Бил е и директор на лечебното заведение, също и заместник-министър на здравеопазването и бивш зам.-председател на Българския лекарски съюз, а от години е председател на Столичната колегия на БЛС.", "date": "2017.09.27", "title": "Проф. Милан Миланов е отстранен от \"Пирогов\" след 41 години кариера там"}
{"url": "http://www.dnevnik.bg/kultura/2017/09/27/3049127_devet_amerikanski_tancovi_spektakula_gostuvat_v/", "text": "Девет компании за съвременен танц от САЩ ще изнесат представления в Пловдив през март догодина като част от платформата Spotlight:USA. Целта на тридневния фестивал между 26 и 28 март е да покаже американските артисти не само пред публиката, но и пред директори и програматори на фестивали от цяла Европа, които са поканени на събитието, обясниха организаторите от фондациите \"Едно\", American Dance Abroad и \"Америка за България\" на пресконференция днес. Представленията са на изгряващи или вече известни американски хореографи, подбрани сред 49 кандидатури от международно жури. В него влизат директори на национални трупи и танцови фестивали от Унгария, Германия, Чехия, Хонг Конг и др., част от които ще бъдат в България по същото време за пролетния фестивал на голямата европейска танцова платформа  Отделно от Spotlight USA, тя подбира и представя 20-те най-обещаващи млади европейски хореографи, а домакин на събитието догодина е София. В селекцията на Spotlight USA влизат 5 нюйорски трупи и 4 компании от останалата част на страната.   са мултижанрова трупа, чиито представления са вдъхновени от пънк, комикси, приказки, ужаси и музика на живо,  както и латино-хипхоп трупата  за  се вълнуват от социални и политически проблеми,  е eдновременно дигитален артист и танцьор, познат от компанията на Мърс Кънингам и представления на Робърт Уилсън, както и със соловата си кариера. Силен визуален елемент има и в представленията на  - компания, която комбинира мултимедия с танц, вдъхновен от различни авангардни течения в изкуството, както и в работата на  е основана от родения в Чехословакия хореограф Павел Зущияк и вплита в представленията си елементи от имидж театъра. Останалите две компании -  и  , са обещаващи дебютанти, като последните ще танцуват под звуците на музика на живо. Програмата обещава истинско стилово и концептуално разнообразие, както и поне една световна и 6 или 7 европейски премиери - представления, които ще бъдат показани за пръв път в тази част на света. Танцьорите ще проведат и уъркшопи с български танцьори. Близо 50 програматори на танцови събития от света и Европа вече са приели поканата за събитието.", "date": "2017.09.27", "title": "Девет американски танцови спектакъла гостуват в Пловдив догодина"}
{"url": "http://www.dnevnik.bg/zelen/2017/09/27/3049199_absurd_e_ocelelite_luvcheta_da_budat_vurnati_v/", "text": "Майката лъвица не е закърмила бебетата и ги е оставила без грижи, вероятно заради стреса от шума и хората. Известно време малките са били оставени без защита и са били стъпкани от възрастните лъвове в клетката. Едно от малките е починало още в клетката, другите са били в много тежко състояние. В момента за бебетата се грижат в софийската клиника \"Добро хрумване\", но заради липсата на имунитет шансът да оцелеят е много малък. В четвъртък (28 септември) в Регионалната екоинспекция в Русе министерството на екологията ще решава как и къде да бъдат отглеждани лъвчетата, ако се закрепят. \"Дневник\" потърси експертно мнението по казуса от специалистите на международната фондация \"Четири лапи\" и ще продължи да следи темата. Шансът животинчетата да оцелеят е минимален, е мнението и на Явор Гечев от фондация \"Четири лапи\" – международна неправителствена организация за защита на животните, която популяризира и работи за хуманното отношение към животните чрез редица кампании и проекти. За малките лъвчета най-важно в момента е да бъдат под постоянно наблюдение от опитни лекари и да получават достатъчно и най-вече подходяща храна през следващите месеци, която да замести възможно най-пълноценно майчината кърма. Това обясни Явор Гечев от фондацията. След време, когато се стабилизират, ще имат нужда и от много движение в контролирана среда. Ако имат късмет и се стабилизират, след като започнат самостоятелно да се хранят, за тях възможностите са или да бъдат настанени  смята специалистът. Абсурд е да бъдат върнати в Разград, защото майката няма да ги приеме, а и условията там са под всякаква критика, коментира още Явор Гечев. Вероятната причина лъвицата да ги отхвърли, от една страна, е стресът, но от друга, и по-вероятна, е здравословното им състояние - лъвчетата са плод на близкородствено развъждане и със сигурност това е причина за много здравословни проблеми. Вариантът за настаняване в център за реинтродукция на практика не съществува, защото те нямат основни умения да оцелеят в дивата природа. Зоопарк у нас или в съседна страна не е препоръчителен поради крехкото им здраве и състоянието на зоопарковете в района като цяло. В западен зоопарк вероятността да бъдат взети също не е голяма поради липсата на интерес към тези хищници и поради произхода им. Пътуването до някой от спасителните центрове в Африка също би носило сериозен риск, преди животните да навършат поне 6 месеца. \"С други думи, можем да поздравим \"експертите\" от Разград за кашата, която са забъркали, и патовата ситуация, в която поставят всички загрижени и желаещи да помогнат\", подчертава Явор Гечев.", "date": "2017.09.27", "title": "Абсурд е оцелелите лъвчета да бъдат върнати в зоопарка в Разград, смятат от \"Четири лапи\""}
{"url": "http://www.dnevnik.bg/bigpicture/2017/09/27/3048906_goliamoto_panamerikansko_prikljuchenie_v_el_salvador_i/", "text": "Пресякохме още една граница и вече сме в Република Ел Салвадор и противоречивата ѝ столица Сан Салвадор - град, известен с високите нива на престъпността. Снимките са направени с подкрепата на \"Никон България\".", "date": "2017.09.27", "title": "Голямото панамериканско приключение в Салвадор и Никарагуа"}
{"url": "http://www.dnevnik.bg/bulgaria/2017/09/27/3049192_prokuraturata_okonchatelno_se_provali_s_obvinenieto/", "text": "Обвинителният акт срещу уволнената от Софийския градски съд (СГС) Румяна Ченалова ще трябва да бъде преправен от прокуратурата и наново да бъде внесен в съда. Това определи състав на Софийския апелативен съд, който потвърди  разпореждането на съдия Даниела Талева  от долната съдебна инстанция, с което през август тя прекрати делото и го върна на прокуратурата, информира \" Правен свят \". В началото на декември 2016 г.  стана известно, че Ченалова се изправя пред съда по две обвинения - престъпление по служба и за документно престъпление. Какви точно са обвиненията ѝ четете  тук . Съдия Талева обаче констатира, че за някои от деянията за престъплението по служба прокуратурата е посочила едновременно, че бившата съдийка не е изпълнила служебните си задължения, а в същото време ги е нарушила. В разпореждането си Талева беше записала, че това води до вътрешно противоречие на обвинителния акт и Ченалова не може да разбере в какво е обвинена. В разпореждането си съдия Талева, председател на 12 състав и съдия - докладчик по делото, пише, че обстоятелството, че обвиняемият е с юридическо образование и дългогодишен опит като съдия, не освобождава прокуратурата от задължението да внесе в съда обвинителен акт, съдържащ ясно и разбираемо обвинение, което да бъде разбрано както от обвинения, така и от неговия защитник. Повече за разпореждането на първата съдебна инстанция, което вече е окончателно потвърдено, четете  тук . Въпреки протеста на прокуратурата и втората съдебна инстанция реши, че обвинението трябва да се поправи и че в него има съществени нарушения. От разпореждането на апелативния съд се разбира, че прокуратурата не е описала точно и конкретно какво точно нарушение е извършила Ченалова или как е бездействала. Втората инстанция се съгласява с другите доводи на градския съд. Делото срещу Ченалова беше прекратено и през февруари, когато съдия Вера Чочкова от СГС прецени, че изобщо не става дума за престъпления, защото действията на бившата съдийка са попадали в обхвата на функционалния ѝ имунитет. След това САС отмени разпореждането и каза, че дело трябва да има. При повторното разпределение то се падна последователно на съдиите Величка Маринкова и Мирослава Тодорова, но те се отведоха.", "date": "2017.09.27", "title": "Прокуратурата окончателно се провали с обвинението срещу Румяна Ченалова"}
{"url": "http://www.dnevnik.bg/biznes/2017/09/27/3049203_biznesut_i_durjavata_se_razbraha_za_novite_taksi_za/", "text": "Новият входно-изходен модел за такси пренос и достъп до газопреносната система ще бъде въведен от 1 октомври тази година. Комисията за енергийно и водно регулиране се ангажира да следи и контролира всеки месец приходите на \"Булгартрансгаз\" и при констатирани изкривявания и диспропорции, установени с ясни аргументи, да разгледа възможностите за промяна на методиката. Това съобщиха от Министерството на енергетиката.  Новата тарифна система засяга начина на определяне на цените за достъп и пренос до газопреносната система на страната. В момента потребителите плащат 19.71 лв. за 1000 куб. метра на 100 км, като тази цена не е променяна от 2005 г. Новият модел предвижда да се въведат отделни тарифи за различните входно-изходни точки за внос и износ на газ спрямо периода на закупуване на капацитет – годишен или месечен. Държавата в лицето на Министерството на енергетиката и регулатора и представители на Българската федерация на индустриалните енергийни консуматори (БФИЕК), които възразиха срещу таксите, ще се срещат текущо всяко тримесечие, за да обсъждат отражението на новия модел и евентуална необходимост от корекции. За това са се договорили на среща днес министърът на енергетиката Теменужка Петкова, председателят на КЕВР Иван Иванов и представители на Българската федерация на индустриалните енергийни консуматори. В разговора са участвали също заместник-министър Жечо Станков, както и представители на \"Булгартрансгаз\", \"Булгаргаз\" и БЕХ. Това е поредната среща между държавата и бизнеса, която има за цел обсъждането на новия ценови модел. \"България е последната държава в ЕС, която все още не е променила правилата за ценообразуване. Ако това не се случи, страната е заплашена от глоба, която ще бъде платена от всички\", казала по време на срещата министър Петкова. По нейните думи е необходимо постигането на максимално балансирано решение, за да се избегне тази перспектива.  \"Първи октомври е най-подходящото начало за въвеждане на новите правила, защото това хармонизира три важни дати: тогава започва газовата година, тригодишният регулаторен период за \"Булгартрансгаз\", както и първата от трите ценови години\", пояснил председателят на КЕВР Иван Иванов.  Представителите на бизнеса декларирали съгласие с въвеждането на новия ценови модел при строг и прозрачен текущ контрол от страна на регулатора и регулярни разговори с държавата, ако са необходими промени в него.", "date": "2017.09.27", "title": "Бизнесът и държавата се разбраха за новите такси за газа"}
{"url": "http://www.dnevnik.bg/bulgaria/2017/09/27/3049209_cacarov_vurhu_prokuraturata_se_izsipaha_kofi_pomiia_no/", "text": "В началото на последното заседание на прокурорската колегия на този състав на Висшия съдебен съвет (ВСС) главният прокурор благодари на колегите си и защити своята и тяхната работа, въпреки по думите му \"кофите помия\", излети върху тях. Той връчи на всеки знак на прокуратурата и грамота - не от негово име, а от името на държавното обвинение и на колегите им заради добрата работа на колегията. По думите му това, от което всички изпитвали боязън - разделянето на ВСС на две колегии, е нещо, което той оценява като изключителен позитив, защото им е дало възможност сами и организирано да решават проблемите си. \"На първо място, мисля, че свършихме немалко работа. Не сме ние тези, които трябва да даваме оценки на това, което сме направили. Оценки дават, на първо място, нашите колеги. Има неща, които останаха несвършени, и проблеми, които останаха нерешени\", каза още той. Цацаров заяви, че в колегията е имало спорове, но той се е старал да има колегиален дух. Допълни, че се надява и следващият ѝ състав \"да възприеме този дух на конструктивизъм, който цареше на нашите заседания\". \"През цялото това време върху прокуратурата и прокурорската колегия бяха изсипани много упреци и много кофи помия, говореше се и за излизане от съдебната система. Времето показа кой е прав. Истината е, че просто трябва да се работи, а ние това го правихме\", каза още Цацаров.", "date": "2017.09.27", "title": "Цацаров: Върху прокуратурата се изсипаха кофи помия, но времето показа кой е прав"}
{"url": "http://www.dnevnik.bg/photos/2017/09/27/3048596_fotogaleriia_kak_hora_spodeliat_hranata_si_s_poliarni/", "text": "Bcяĸa гoдинa мъжeтe oт Kaĸтoвиĸ в Аляска ocтaвят нa мeчĸитe ocтaнĸитe oт yлoвa cи. Mecтнитe ecĸимocи paзчитaт нaй-мнoгo нa yлoвa нa ĸитoвe, чиeтo ĸaлopичнo мeco им пoмaгa дa пpeживeят пpeз тeжĸитe зимни мeceци.", "date": "2017.09.27", "title": "Фотогалерия: Как хора споделят храната си с полярни мечки"}
{"url": "http://www.dnevnik.bg/razvlechenie/2017/09/27/3049219_kit_haringtun_i_lesli_rouz_ot_igra_na_tronove_se/", "text": "Кит Харингтън - актьорът зад най-известния образ в \"Игра на тронове\", и житейската му и екранната партньорка в сериала Лесли Роуз се сгодиха, предаде \"Ройтерс\". Харингтън, който играе Джон Сняг, и Лесли - в ролята на Игрит, се запознаха по време на снимките на втория сезон на поредицата през 2011 г. За годежа си съобщиха по старомодния начин - с обява в британския в. \"Таймс\". \"Г-н К. К. Харинттън и г-ца Р. Е. Лесли: Обявява се годежът между Кийт, по-малкият син на Дейвид и Дебора Харинттън от Уорчестършир, и Роуз, средната дъщеря на Себастиян и Канди Лесли от Абърдийншир\", гласи съобщението в днешния брой на вестника. На екрана героите на Лесли и Харингтън имаха краткотраен романс, преди Игрит да издъхне в ръцете на Джон Сняг през четвъртия сезон. Последните й думи - \"Нищо не знаеш, Джон Сняг\", се превърнаха в една от крилатите фрази на сериала заедно с фразата \"Зимата иде\". Ако някой те привлича и освен това трябва да играете влюбени, става още по-лесно да се сближите, разказа актьорът миналата година пред \"Воуг\".", "date": "2017.09.27", "title": "Кит Харингтън и Лесли Роуз от \"Игра на тронове\" се сгодиха"}
{"url": "http://www.dnevnik.bg/sport/2017/09/27/3048747_globite_za_psuvaneto_na_stadiona_-_mejdu/", "text": "\"Има един виц, знаете ли го: \"Айше и Манго щели да се женят. Преди първата брачна нощ Манго казал \"Айше, надявам се, че си девствена\", а тя отговорила \"Дано, дано, ама надали\". Такава е и нашата работа - дано, дано, ама надали\"... Така в типичния си стил президентът на \"Славия\" и член на изпълнителния комитет на футболния съюз Венцислав Стефанов приключва коментара си пред \"Дневник\" за новите санкции за клубовете в българския футбол. Преди ден Дисциплинарната комисия към БФС, сезирана от комисията \"Етика и феърплей\",  наложи глоби за 9000 лева на четири клуба  заради \"нецензурни и вулгарни скандирания\" и издигнати транспаранти. Активизацията от страна на футболния съюз дойде след призив именно от \"Славия\". И предизвика вълна от разнопосочни реакции - одобрителни, критични, иронични... Целта на БФС е да се сложи край на цинизма и грубите обиди по трибуните по време на мачовете. Някои клубове обаче виждат във възпитателните мерки \"рекет\", а феновете - цензура. Идва ли краят на простащината \"Вие бихте ли си завели жената и детето на стадиона? Не бихте\", каза Стефанов пред \"Дневник\". Тъкмо той и \"Славия\"  поискаха за вземане на строги мерки, за да може на стадионите да има \"ведра атмосфера\" . Призивът дойде с декларация след гостуването на \"Левски\", където президентът на белите се оплака, че е бил обиждан грозно. Две седмици по-късно комисията за етика и феърплей обяви, че приема позицията на \"Славия\". \"Комисията предлага на компетентните органи в БФС да уведомят футболните клубове да предприемат съответните мерки, за недопускане и предотвратяване на използването на нецензурни скандирания и издигането на плакати с вулгаризми, непреводими за децата и юношите, присъстващи на срещите от първенствата по футбол на България\", обявиха от комисията на 13 септември. И след десетия кръг в Първа лига заваляха глобите. Четири клуба са санкционирани с по 1000 лева заради \"нецензурни и вулгарни скандирания\" и издигнати транспаранти. Макар \"Славия\" да е сред първите засегнати, Стефанов приветства новите мерки. \"Биеш, падаш, все едни и същи идиоти обиждат. За какво да си твърд фен, като не си дал нищо за спорта, а само искаш. Как го искаш бе, мойто момче? Нищо не идва даром. Ако клубовете смятат, че ще просперират с такива фенове...\", коментира Стефанов. По думите му важна роля трябва да има и полицията, която да изземва плакати с нецензурни послания. \"Веднъж завинаги трябва да станем нормална държава с нормални хора.\" Въпреки това, както става ясно от историята за Айше и Манго, той не е убеден, че глобите ще доведат до успех. Но е категоричен, че трябва да се опита. Вулгарността като субективно понятие В правилника за настоящия сезон се казва: \"Клубовете, треньорите, състезателите, ръководителите и членовете на клубовете, са длъжни да спазват принципите на Етичния кодекс, Хартата на поддръжниците, лоялност, честност, почтеност, добронамереност, коректно поведение и спортсменско поведение.\" В последните кръгове по стадионите зачестиха атаките срещу БФС и президента Борислав Михайлов. По време на домакинството срещу \"Левски\" привърженици на \"Берое\" бяха издигнали огромен транспарант с надпис \"Каква съдба да си слуга на Домус ага... БФС оставка\". Ден по-късно старозагорци се оказаха с най-голямо наказание - 1000 лева за \"нецензурни и вулгарни скандирания\" и издигнат транспарант, както и 5000 заради несъобразяване с разпореждане на делегата. \"ПФК Берое възприема новите санкции като рекет върху клубовете, тъй като тези глоби са твърде големи и тези пари могат да се използват ползотворно за развитието на клубовете и подобряването на техните бази\", обявиха от \"Берое\" пред \"Дневник\". Координаторът за връзка с феновете в клуба - Александър Мечев, каза, че старозагорци ще изпратят запитване до БФС за какво се налага глобата от 5000 лева. \"Нито аз, нито някой друг от отговорните лица сме били предупреждавани. Казано на шега, делегатът може да е помолил някое от момчетата на пистата транспарантът да бъде свален\", заяви той пред \"Дневник\". Според него е странно защо по време на първенството изведнъж е взето решение клубовете да бъдат предупредени, че съществуващият правилник ще се следи строго и ще се налагат глоби. Внимавай кого обиждаш Засега остават неясни критериите кое е нецензурно, вулгарно и неспортсменско. За това сигнализира и водачът във Втора лига \"Ботев\" (Враца). Клубът беше глобен с 250 лева (за Втора лига глобите са по-малки спрямо Първа лига) за \"нецензурни и вулгарни скандирания и транспарант\", а транспарантът гласи \"Коса се присажда, но чест - не\". \"Нелепо е клубовете да са потърпевши заради закачки на феновете. Няма как да се контролира и цензурира всяко подвикване на стадиона. Пролетта ни глобиха с 5000 лева за расизъм, заради подмятане на един човек в публиката\", каза изпълнителният директор на \"Ботев\" Денислав Георгиев пред \"Дневник\". \"Етичното, моралното и доброто поведение са относителни понятия и е крайно некоректно да се налагат глоби с конкретни финансови измерения за подобни едностранни констатации\", каза още той и допълни: \"Според мен е по-добре БФС да се концентрира върху проблемите в детските първенства, където има резултати от рода на 18 и дори над 20 на нула\". Глобите за плакати и транспаранти по трибуните не са новост. Не е новост и неясният критерий за налагането им. През пролетта на 2013 г.  БФС глоби ЦСКА с 5000 лева  заради надписа \"Свещи да си купите с нашите пари\", придружен от карикатура на Борислав Михайлов. Тогава Дисциплинарната комисия определи действието на привържениците като \"извършена проява, която е спортно неприемлива\". Няколко месеца по-късно през 2013 г.  агитката на \"Левски\" вдигна транспарант \"Смърт за бежанците\", но глобата беше 3000 лева .  Хиляди поети по трибуните Затегнатият контрол върху изказа може да има някакъв ефект, но вече се вижда и друга страна - създаването на хиляди поети. В стремежа си да бъдат оригинални, някои привърженици, ръководители и клубове \"заобикалят\" новите правила и иронично се обясняват в любов. Водачът в Първа лига  ЦСКА обяви, че адмирира \"всяка инициатива, която ще допринесе за развитието на българския футбол\" . Според червените обаче с новите санкции \"се нарушават ценни и изконни правила на демокрацията, а именно всеки да има право да изкаже своето мнение\". \"Тези санкции могат да имат доста неприятни последствия за клуба, но според нас нещата започват да приличат на своеобразен диктат от позицията на силата и ограничаване правото на феновете на свободно мислене.\" \"Затова призоваваме всички привърженици занапред да не обиждат и псуват БФС, \"Левски\" и останалите съперници на ЦСКА, а с много по-позитивен и приятелски тон да изказват мнението си за тях. В случай на несправедливи решения на реферите, които ощетяват отбора ни, ви съветваме да бъдете учтиви към тях, да не нагрубявате тяхната крехка психика и роднини, за да не се стига до нови грешни отсъждания срещу нас. Не обиждайте никого, какъвто и да е резултатът. Не използвайте вулгаризми, а се придържайте към правилното използване на хубавия български книжовен език\", призоваха с ирония от клуба. И добавиха, че ще предприемат инициатива за издаването на помагало и наръчник на позволените за скандиране думи, фрази и призиви.", "date": "2017.09.27", "title": "Глобите за псуването на стадиона - между превъзпитанието, рекета и академията за футболни поети"}
{"url": "http://www.dnevnik.bg/razvlechenie/2017/09/27/3049250_aerosmit_otmeniha_koncerti_zaradi_zaboliavane_na/", "text": "\"Аеросмит\" отмениха няколко концерта в Латинска Америка заради \"неочаквани медицински проблеми\" на вокалиста Стивън Тайлър, предаде \"Ройтерс\". За щастие се очаква музикантът да се възстанови напълно. Отменени са появите на групата в Бразилия, Чили, Аржентина и Мексико от днес до 7 октомври. \"За съжаление заради неочаквани медицински проблеми фронтменът Стивън Тайлър бе посъветван от лекарите да не пътува и да не изнася концерти\", гласи съобщението на групата. Заболяването не е уточнено. \"Състоянието ми не е животозастрашаващо, но трябва да се погрижа за себе си, да си почина и да получа лекарска помощ веднага, за да мога да се върна на сцената в бъдеще\", коментира Тайлър. По-рано през месеца \"Аеросмит\" имаха изяви в Рио де Жанейро и Сао Паулу в Бразилия. През 2006 г. певецът претърпя операция на вокалните струни.", "date": "2017.09.27", "title": "\"Аеросмит\" отмениха концерти заради заболяване на Стивън Тайлър"}
{"url": "http://www.dnevnik.bg/skorost/2017/09/27/3049272_britanski_proizvoditel_na_prahosmukachki_obiavi/", "text": "Повечето хора марката \"Дайсън\" (Dyson) с прахосмукачките и изсушителите за ръце в обществените тоалетни, предаде Би Би Си. Вчера обаче от английската компания обявиха плановете си да инвестират 2 млрд. лири в разработването на свой електромобил. Основателят на компания Джеймс Дайсън допълва, че няма нищо странно в решението им, след като имат доста сериозна експертиза в областта на електромоторите и батериите. Според него електромобилът на \"Дайсън\" ще е на пазара през 2020 година. За реализацията на проекта вече са наети 400 души, сред които ветерани, работили за \"Астън Мартин\", \"Тесла\" и BMW. Изданието \"Аутокар\" припомня, че през миналата година \"Дайсън\" е получила грант от 16 млн. лири по програмата за подкрепа на малки автомобилни компании. Според Би Би Си, по голямата част от предвидените за инвестиране в електромобила 2 млрд. евро ще бъдат дадени за развитието на батериите на колата.", "date": "2017.09.27", "title": "Британски производител на прахосмукачки обяви планове за собствен електромобил"}
{"url": "http://www.dnevnik.bg/detski_dnevnik/2017/09/27/3049258_bulgarski_uchenik_specheli_dve_nagradi_na_evropeiskiia/", "text": "Ученикът от математическата гимназия \"Гео Милев\" в Плевен Чавдар Лалов спечели две престижни награди на Европейския конкурс за млади учени (EUCYS), който се проведе между 22 и 27 септември в естонската столица Талин, съобщиха от пресцентъра на министерството на образованието. Единайсетокласникът получи трета награда от журито и наградата на Лондонския международен младежки научен форум (LIYSF). В конкурса участваха 89 проекта от 33 държави. EUCYS е един от най-реномираните научни форуми за младежи и се провежда ежегодно от 1989 г. насам под егидата на Европейската комисия.  Чавдар Лилов получава и възможност да участва в LIYSF, едно от най-престижните събития, целящи да повишат публичния имидж на науката в обществото и да помогнат на най-младото поколение учени и изследователи.  Проектът на Чавдар Лалов носи заглавие \"Върху структурата на несамопресичащите се разходки и свързващата константа\". Той предлага нови резултати в една научна тематика, която се отличава с голяма сложност и редица отворени проблеми, някои от които датират от зората на комбинаторната геометрия. Отлични отзиви за представянето си получиха и другите български участници - Радослав Димитров и Василена Цветанова, които представиха нови алгоритми с евентуално приложение в биоинформатиката, както и Теодор Алексиев и Симона Христова, възпитаници на българската астрономическа школа. ", "date": "2017.09.27", "title": "Български ученик спечели две награди на Европейския конкурс за млади учени"}
{"url": "http://www.dnevnik.bg/biznes/2017/09/27/3049256_onlain_turgoviiata_v_bulgariia_dostiga_700_mln_lv/", "text": "Делът на онлайн търговията в България се оценява на около 700 млн. лв., като този отрасъл отбелязва устойчив ръст през годините. Това каза заместник-министърът на икономиката Александър Манолев по време на откриването на eBay Seller Summit 2017, цитиран от пресцентъра си. За първи път годишното събитие на технологичния гигант се организира в страна от Източна Европа. За неговото откриване в София бе вицепрезидентът на компанията Крис Бейнс, а сред участниците имаше гости от България, Гърция, Унгария, Чехия, Естония и др.  Последните данни на Евростат от доклада \"Дигиталната икономика и общество в ЕС\" показват, че около 9% от компаниите в България продават онлайн, а около 27% от потребителите са пазарували в мрежата през последната година, посочи Манолев. По думите му данни на различни изследвания показват, че ръстът, който онлайн търговията има в страната ни, изпреварва средния за Европейския съюз. \"Онлайн търговията дава нови, много по-големи възможности както за потребителите, така и за производителите, а стопанската инициатива става много по-достъпна\", посочи Александър Манолев. Той допълни, че броят на малките и средните предприятия в България е над 316 хиляди, което представлява 99.8% от общия брой на нефинансовите предприятия в страната. \"Електронната търговия е средството, чрез което на практика всеки човек може да се приобщи към тази статистика, стига да има работещо решение, умения и базови познания за работа с компютър\", каза още заместник-министърът. Данните на платформата за онлайн търговия eBay показват, че днес търговците от България достигат до 34 чуждестранни пазара, като 76% от тях са реализирали продажби на четири или повече различни континента през нея. За миналата година те са генерирали общ оборот от около 70 млн. долара. ", "date": "2017.09.27", "title": "Онлайн търговията в България достига 700 млн. лв."}
{"url": "http://www.dnevnik.bg/sport/2017/09/27/3049197_dimitur_dimitrov_ludogorec_ima_poveche_opit_ot/", "text": "Треньорът на \"Лудогорец\" Димитър Димитров-Херо заяви, че българският шампион ще има предимство в  мача от групите на Лига Европа срещу \"Хофенхайм\"  заради по-големия опит в европейските клубни турнири. Той допълни, че подкрепата на феновете също ще бъде плюс за отбора. \"Самочувствието е много важен фактор за представянето на един футболист, а и на отбора. Опитът и рутината са изключително важни за всяко начинание, с което се занимава човек. Играли сме с грандове като \"Реал\" (Мадрид) и \"Арсенал\", така че не би трябвало да има и нотка притеснение в това отношение. В наш плюс е опитът, който притежават нашите футболисти в Европа\", каза Димитров. Специалистът беше категоричен, че от щаба му са разузнали добре съперника си и \"Лудогорец\" се е подготвил добре за предстоящия сблъсък. Димитров видя като проблем разликата в ръста между футболистите на двата отбора. \"Ръстът е наистина сериозен проблем в нашия отбор. Те имат сериозно ръстово преимущество. Ще се опитаме да правим колкото се може по-малко излишни нарушения в нашата половина. Трябва да намерим някакво противодействие, защото там имат сериозно преимущество\", каза още Димитров. Той допълни, че няма проблеми в състава и ще може да разчита на всички футболисти. Тази вечер \"Лудогорец\" ще проведе последна тренировка преди двубоя срещу \"Хофенхайм\". Мачът е в четвъртък от 22.05 часа в Разград.", "date": "2017.09.27", "title": "Димитър Димитров: \"Лудогорец\" има повече опит от \"Хофенхайм\" (видео)"}
{"url": "http://www.dnevnik.bg/photos/snimka_na_denia/2017/09/27/3049206_snimka_na_denia_patriotichnata_vulna_stigna_i_koka-kola/", "text": "Кока-кола се \"премени\" в български носии. След като преди години за първи път в България напитката се появи с надписи на етикета, различни от латиницата, сега компанията представи лимитирана колекция бутилки с български шевици. Бутилките са с мотиви от шевиците на шестте български етнографски области – Пиринска, Тракийска, Родопска, Шопска, Добруджанска и Северняшка.", "date": "2017.09.27", "title": "Снимка на деня: Патриотичната вълна стигна и Кока-кола"}
{"url": "http://www.dnevnik.bg/bulgaria/2017/09/27/3049285_stolichnata_raionna_prokuratura_ima_nov_shef_sled/", "text": "На последното си заседание днес прокурорската колегия на този състав на Висшия съдебен съвет (ВСС) единодушно избра единствения кандидат за ръководния пост в столичната районна прокуратура - Радослав Димов. В момента той е временен ръководител на структурата. До овакантяване на мястото се стигна, след като доскорошният административен ръководител -  Петър Белчев, подаде оставка . Официалната позиция за напускането му бе поемане на морална отговорност заради случая със Стефан Станев, който уби приятелката си Виола Николова, а проверка след това установи, че районни прокурори са отказали няколко пъти да започнат разследвания срещу него за закана с убийство. Белчев беше избран за ръководител на обвинението през 2014 година. Повече за случая с неглижираните от разследващите четири сигнала четете  тук .", "date": "2017.09.27", "title": "Столичната районна прокуратура има нов шеф след неглижирани сигнали срещу обвинен в убийство"}
{"url": "http://www.dnevnik.bg/video/2017/09/27/3049281_video_porshe_pokaza_purvata_si_hibridna_iahta/", "text": "Германската компания \"Порше\" (Porsche) показа днес за пръв пред публика опита си да навлезе в сегмента на луксозните яхти с хибридно задвижване. На борда има два двигателя MAN V12-1650 (1213 Kw) и 3 електрически генератора (2 броя Fischer Panda 45 Kw и един 25 Kw). Посетители на изложението за яхти в Монако видяха отблизо  Dynamiq GTT 115 , наричана още Gran Turismo на моретата. Тя е разработена от дизайнерското студио F.A. Porsche заедно с компанията Dynamiq и ще струва €13.9 милиона ($16.7 млн.) Ще бъдат произведени само 7 бройки, така че наистина ще е рядкост. Вдъхновена от прочутия модел 911 на \"Порше\", яхтата е 115-футова (35 м) и може да настани до 12 души. \"Пренасяки духа на страхотните спортни коли в открито море, Dynamiq GTT 115 е проектирана да привлича любителите на автомобили и авангардно мислещи собственици на яхти\", коментира Роланд Хайлер, ръководител на F.A. Porsche. \"Премиерата е кулминация на продължителен процес на проектиране и разработване с цел въвеждането на пазара на нов тип суперяхти\", допълва Сергей Добросердов, ръководител на Dynamiq. \"Суперяхта на модерните джентълмени, GTT 115 комбинира круизна скорост от 21 възела с ефективно потребление на гориво и обсег на плаването от над 3400 морски мили.\"", "date": "2017.09.27", "title": null}
{"url": "http://www.dnevnik.bg/sport/2017/09/27/3049114_duein_ueid_se_subra_s_lebron_djeims_v_klivland_s/", "text": "Трикратният шампион в  Националната баскетболна асоциация (НБА)  с \"Маями хийт\" Дуейн Уейд ще играе за \"Кливланд кавалиърс\" през новия сезон, съобщи ESPN. 35-годишният гард е постигнал споразумение за минимален едногодишен договор за ветерани. Той ще получи 2.3 милиона долара. Уейд ще се събере със своя добър приятел Леброн Джеймс в  състава на \"кавалерите\" . Двамата играха заедно в \"Маями\" от 2010 до 2014 г., като спечелиха две титли и участваха в четири поредни финала в НБА. Триото Джеймс, Уейд и Крис Бош беше в основата на успехите на \"горещите\". \"Той (Уейд) се познава с повечето от момчетата в отбора независимо дали е играл срещу или с тях. Мисля, че ще се впише по отличен начин. Той е ветеран и винаги е бил отборен играч. Ще бъде чудесно отборът ни да има още един играч с шампионски манталитет. Това е още една част от пъзела\", каза центърът на \"Кливланд\" Тристан Томпсън. Уейд е свободен агент, след като разтрогна договора си с \"Чикаго булс\". За да откупи правата си, гардът се е отказал от 8 милиона долара от заплата си за сезон 2017/2018, която е на стойност 23.8 милиона. Той изигра само един сезон за отбора от родния си град. \"Биковете\" стигнаха до плейофите, но загубиха в първия кръг от първенеца в редовния сезон на източната конференция \"Бостън селтикс\", въпреки че водеха с 2:0 победи. Уейд влезе в НБА през 2003 г., когато беше избран под номер 5 в драфта от \"Маями\". Той носеше екипа на \"горещите\" до 2016 г., като спечели три титли на НБА (2006, 2012 и 2013 г.). Гардът е избиран по веднъж за най-полезен играч във финалите (2006 г.) и в Мача на звездите (2010 г.). Уейд е участвал в 12 двубоя между Изтока и Запада (от 2005 до 2016 г.) и е избиран два пъти в първия състав за сезона (2009 и 2010 г.). В кариерата си гардът има средно по 23.3 точки, 5.7 асистенции и 4.8 борби на мач. \"Кливланд\" ще трябва да освободи някои от играчите си, за да се намери място за Уейд в състава oт 15 души за редовния сезон. \"Винаги е предизвикателство, когато имаш нови играчи и нови парчета в мозайката, но аз съм готов за него, играчи - също. Ще разрешим ситуацията. Очаква ни една добра година\", каза треньорът на \"кавалерите\" Тайрон Лу.", "date": "2017.09.27", "title": "Дуейн Уейд се събра с Леброн Джеймс в \"Кливланд\" с договор за една година"}
{"url": "http://www.dnevnik.bg/sport/2017/09/27/3049271_shumut_ot_tribunite_v_istanbul_e_predizvikal_rannata/", "text": "Силният шум на стадион \"Водафон арена\" в Истанбул е предизвикал неочакваната смяна на нападателя на \"Лайпциг\" Тимо Вернер в двубоя от Шампионската лига срещу \"Бешикташ\". 21-годишният футболист напусна терена още в 32-ата минута, без да има контузия или друга видима причина. Оказа се, че германският национал се е почувствал зле от силните освирквания и възгласи на феновете на \"Бешикташ\". Той дори е поискал тапи за уши, за да може да играе. Когато напускаше терена при смяната си, голмайсторът на \"Лайпциг\" беше покрил ушите си с ръце. Двубоят на \"Водафон арена\" се игра пред 36 641 зрители, които не спряха да подкрепят своите любимци от първата до последната минута. \"Невъзможно е да подготвиш отбора си за такава атмосфера. Имаше оглушителен шум, който ни повлия в началото. Не стояхме добре на терена през първите 20 минути. Това е урок за всички нас. Видях на кого мога да разчитам в подобни ситуации\", каза треньорът на \"Лайпциг\" Ралф Хазенхютл. Шумната подкрепа на феновете на \"Бешикташ\" помогна на отбора да продължи силния си старт в Шампионската лига. Тимът на Шенол Гюнеш победи с 2:0 и води в група G с максимален актив от шест точки. Втори е \"Порто\" с три точки, а \"Лайпциг\" и миналогодишният полуфиналист в турнира \"Монако\" имат по една. Мачът в Истанбул беше белязан и от проблемите с осветлението на стадиона. Двубоят беше прекъснат за десет минути в средата на второто полувреме.", "date": "2017.09.27", "title": "Шумът от трибуните в Истанбул е предизвикал ранната смяна на голмайстора на \"Лайпциг\""}
{"url": "http://www.dnevnik.bg/istorii_na_denia/2017/09/27/3048023_bakaliau_za_bulgari/", "text": "Александра Барозу живее от две години в България. Тук я води работата в кол център, в какъвто е работила и в родината си Португалия. Отваря  ресторант \"Туга бар\"  в София през април като преди това е събирала в кафене феновете на родината си. В началото готви основно тя в кухнята, но отскоро е майка и се налага да остави повечето работа на служителите си. С изключение на някои рецепти, които съдържат тайни, неизвестни дори на майка й. Александра ще представи португалската кухня на предстоящия първи по рода си фестивал на открито за качествена храна и напитки - StrEAT Fest. Той отваря \"врати\" на 30 септември, тази събота, от 10:00 до 22:00 часа и е организиран от изданието \"Бакхус\". Всичко за него четете  тук . - Обичам да готвя още от малка заедно с майка ми. И сега, когато в един момент се уморих от работата в кол център, започнах да изпитвам носталгия по дома си, а виждах, че в София има италианска, испанска кухня и реших да се захвана с този бизнес. Имам известен опит от работа в заведения в миналото. Първо отворихме кафене, в което идваха много българи, живяли в миналото в Португалия и завърнали се. В кафенето обаче не предлагахме храна. Върнах се в родния си град Порту, за да изгладя някои рецепти и да затвърдя приготвянето на други, много от които са част от кухнята на семейството ми. Решихме, че в София има достатъчно хора, които харесват тази кухня и можем да я предлагаме. Не храна тип гурме, а тип домашна. Българската и португалската кухня са много близки, използваме едни и същи подправки, приготвяме печени меса. Ние използваме обаче много зехтин, произведен в Португалия. - Аз съм късметлия, защото имам българско семейство. Но първото предизвикателство беше с езика, който е много различен от всички, които използват латиница. Започнах да уча, в посолството ни преподават български и в същото време има възможност да го упражнявам в семейството си. (Александра задължително казва всички подправки на български - бел. авт.) Друг проблем е общуването с администрацията. Също като в Португалия - трябва да ходиш по няколко пъти за едно и също нещо. Хората тук много говорят, че има корупция. Аз ги успокоявам, че при нас имаме също такъв проблем, той явно е нещо характерно за южните страни. Бивш премиер на Португалия го очаква съд, защото открадна милиони евро. За бизнеса тук е голямо облекчение, че има плосък данък, и по-лесно фирмите могат да планират. Познавам много хора от Испания, Италия, Белгия, които работят тук, и всеки от тях харесва това. Аз смятам, че българите и португалците сме братовчеди, макар и в различни краища на континента. И португалците, и българите харесват да споделят времето си с приятели в приятен разговор на чаша бира или хубаво вино. - Много труден въпрос. Разбира се, десертът  пащел дъ ната , който ние ядем при всяко пиене на кафе. С основната храна е трудно да се каже - готвим с много морски продукти и с месо. Смятам, че хората, които дори не са ходили в Португалия, харесват португалските ястия. Разбира се едно от емблематичните ястия е бакаляу (риба треска - бел. авт.), приготвено по различни начини. За някои рецепти се налага да адаптираме вкуса към българския, например в оригиналната си рецепта бакаляу е много солено, което не допада толкова на местните хора. Понякога се опитваме да адаптираме и рецепти от българската кухня към спецификата на португалската. - Да. Интересно е, че тук идват хора от Бразилия или такива, които са били в Мозамбик и Ангола (бивши португалски колонии - бел. ред.). Идват за бакаляу. Оказва се, че това ключово ястие свързва всички, които говорят португалски. - Надявам се да е така, това е нещо, което се стремим да правим. Тук са идвали хора, на които предстои пътуване за Португалия и искат в аванс да опитат храната. Двойка гърци дойдоха и си поръчаха октопод, а знаем колко характерен е за тяхната кухня. Много се радвам, че им хареса португалския стил на октопода. Много хора ми казват, че чрез храната тук се чувстват сякаш са на брега на океана в Португалия. Това ме прави щастлива. - Това, което много използвам в рецептите и което е много трудно тук да се намери, е пресен кориандър. Той се използва много в кухнята на Южна Португалия и не толкова в Северна. В северната основно се използва магданоз. Аз много обичам южната част на страната, където хората са много гостоприемни, любезни с всеки и умеят да се радват на живота. Думата, която Александа написа, е саудади (saudade). Няма кратък превод. На пръв прочит означава състояние на тъга, но това е доста подвеждащо. Тя се използва, когато ти липсва нещо - родината ти, приятелите или друго, но това не те кара да се чувстваш зле, а те изпълва с добро чувство. Думата има исторически корени и в някаква степен олицетворява съдбата на португалците през вековете. Подобно на традиционното за Португалия фаду - тя може да е нещо тъжно, но може да изразява любов и желание да бъдеш близо до нещо или някого. Рецептата от португалската кухня, която Александра препоръчва като лесна за приготвяне: парче свинско месо, с добавени сол и черен пипер, чесън и зехтин. Трябва да се усеща вкусът на зехтина и за финал малко магданоз. Приготвено на фурна. За нея това е типично португалско ястие.", "date": "2017.09.27", "title": "Бакаляу за българи"}
{"url": "http://www.dnevnik.bg/sviat/2017/09/27/3048130_franciia_shte_investira_20_mlrd_evro_v_energien_prehod/", "text": "Френското правителство планира за инвестира 20 млрд. евро в план за енрегиен преход, включващ 9 млрд. евро за подобряване на енергийната ефективност, 7 млрд. евро за възобновяеми източници и 4 млрд. евро за стимулиране на преминаването към по-малко замърсяващи автомобили. Автор на проекта е икономистът Жан Писани-Фери, а планираните мерки бяха представени от премиера Едуар Филип. Те са част от големия инвестиционен план за 2018-2022г. на обща стойност 57 млрд. евро. Понеже от сградите идват 20% от емисиите на парникови газове, правителството е предвидило 9 млрд. евро да бъдат вложени за тяхното изолиране. Средствата са насочени към жилища на домакинства с ниски доходи и обществени сгради. \"Жилищата с лоша термоизолация, обитавани от хора с ниски доходи, както и социалните жилища ще бъдат разделени на две, а четвърт от административните сгради ще бъдат обновени, за да отговарят на екологичните норми\", се казва в специалното съобщение. Целта е всяка година да бъдат обновени 75 000 жилища, което за петгодишния мандат на правителството означава 375 000 жилища. Увеличаването със 70% на възобновяемите източници в следващите 5 години ще стане с инвестирането на 7 млрд. евро. Част от тях ще отидат за изследователска и нормативна работа за борба с климатични промени, предизвикани от човешката дейност. Така трябва да се ускори и преминаването на Франция към нисковъглеродна и енергийно ефективна икономика. Програмата изглежда ще се посрещне добре от собствениците на жилища, но рискува да създаде проблеми за енергийните компании, тъй като може да предизвика намалено потребление. От друга страна, бизнесът също ще има полза, но от частта за подпомагане на възобновяеми източници. Близо 4 млрд. евро ще бъдат вложени в преминаването към коли, които замърсяват по-малко. В страната около една трета от парниковите газове идват от транспортния сектор. Други елементи са фокусирани върху шосейната и железопътната инфраструктура, подпомагане на локалните транспортни мрежи и стимулиране на по-бедните французи да заменят старите си замърсяващи коли с по-малко вредни за околната среда. Целта е да бъдат подменени около 10 милиона стари автомобила, като стимулите ще са за бензинови коли, регистрирани преди 1997г. и дизелови от преди 2001г.", "date": "2017.09.27", "title": "Франция ще инвестира 20 млрд. евро в енергиен преход"}
{"url": "http://www.dnevnik.bg/photos/snimka_na_denia/2017/09/27/3049325_snimka_na_denia_puerto_riko_v_mrak_sled_uragana_mariia/", "text": "Пожар в подстанция на електроцентрала в южната част на Пуерто Рико задейства вълна от сривове по остарялата мрежа из цялата страна и 1.5 млн. домакинства останаха без ток. Инцидентът възникна дни след като островът  .  разпространи снимки, направени нощем от Космоса преди и след мащабната авария (от 21 и 22 септември), от които ясно се вижда как островната държава потъва в мрак. Пожарът се е разразил на площ от 3 акра, след като прегряване на превключвател на захранването е довело до взрив в резервоар с 8 хил. литра гориво. От американския координационен съвет за електроенергийните сектори заявиха, че е нужна пълна оценка на щетите, преди да се определи какви ресурси ще са необходими за възстановяването на електричеството. Ураганът   с ветрове от 249 км/ч, като нанесе щети по инфраструктурата и причини смъртта на 16 души.", "date": "2017.09.27", "title": "Снимка на деня: Пуерто Рико в мрак след урагана \"Мария\""}
{"url": "http://www.dnevnik.bg/biznes/2017/09/27/3049384_krizata_v_raiuner_se_razrastva_otmeneni_si_oshte_18/", "text": "Кризата в най-големия нискобюджетен авиопревозвач в Европа \"Райънер\" (Ryanair) се разраства. След като преди 10 дни се разбра, че  компанията ще отменя между 40 и 50 полета дневно  до края на октомври, сред които и такива  от и за България , за да реорганизира разписанието си, днес от \"Райнер\" съобщиха, че са отменени нови 18 хил. полета, които е трябвало да се изпълняват от ноември тази година до март 2018 г., съобщава британското издание \"Гардиън\". Около 400 хил. пасажери ще бъдат засегнати от новите ограничения. На всички тях ще бъде изпратен имейл, чрез който те ще могат да изберат дали да си получат парите за билет обратно, или да си изберат алтернативен полет. Освен това ще получат и ваучер за пътуване на стойност 40 паунда за еднопосочен или 80 паунда за двупосочен билет, който закупят от компанията за периода март - октомври 2018 г. От \"Райънер\" обявиха още, че спират временно 34 маршрута през зимата. Повечето от тях са вътрешни полети във Великобритания, както и дестинации от Обединеното кралство към част от летните курорти в Европа. Ирландската авиокомпания посочи, че нивото на точността ѝ е спаднало с около 80% през първите две седмици на септември заради стачки, неблагоприятни метеорологични условия и задължителните отпуски на пилотите и екипажите. Всичко това се отразило на работата на превозвача, за което изпълнителният директор на \"Райънер\" Майкъл О'Лиъри се извини. \"Искрено се извинявам на всички наши клиенти, които са засегнати от анулирането на полетите. Тези промени в графиците на летене на наши самолети обаче са разумни\", каза той, без да уточнява  колко милиона обезщетения ще трябва да плати компанията . Всичко това най-вероятно ще се отрази на самолетния парк на \"Райънер\". Очаква се той да намалее с 25 машини за този период, а след април 2018 г. с още 10. По думите на О'Лиъри това ще са последните отменени полети до лятото на 2018 г. Той допълни, че заради проблемите \"Райънер\" се отказва от плановете си да закупи фалиралите италиански авиолинии \"Алиталия\" (Alitalia).", "date": "2017.09.27", "title": "Кризата в \"Райънер\" се разраства, отменени си още 18 хил. полета до март 2018 г."}
{"url": "http://www.dnevnik.bg/video/2017/09/27/3049458_video_drugite_novini/", "text": "Усмивки срещу грип", "date": "2017.09.27", "title": "Видео: Другите новини"}
{"url": "http://www.dnevnik.bg/zdrave/2017/09/27/3049389_d-r_angel_kunchev_zaduljitelniiat_imunizacionen/", "text": "Задължителният имунизационен календар на България трябва да бъде осъвременен, каза главният здравен инспектор на държавата д-р Ангел Кунчев по време на кръглата маса за профилактиката на ваксинопредотвратими заболявания, организирана от Българското сдружение по иновативна медицина, която се проведе днес в парламента. По думите на Кунчев, цитиран от БТА, може да се отмени още един от приемите на ваксината срещу туберкулоза, както беше направено преди време с последния прием. За целта обаче, първо е необходимо да се направи точен анализ на заболеваемостта и групите, които боледуват от туберкулоза. Здравният инспектор посочи като пример за тази възможност това, че в девет европейски държави не се прави имунизация срещу болестта, а в други дозите на ваксината срещу туберкулоза са по-малко, отколкото са в България. Друга идея за задължителния имунизационен календар за българското население е да се въведе ваксина срещу варицела, но отново е необходима ясна предварителна преценка коя ваксина да се използва и на каква възраст ще е най-подходящо да се поставя. Въпреки че има ваксина, в Европа всяка година около 5.5 милиона деца и възрастни се разболяват от варицела, като над 20 хиляди от тях се налага да лежат в болница, а около 80 човека не оцеляват. За последните пет години - от 2012 г. до 2016 г. - постигнатият имунизационен обхват в България е сравнително висок, но има още какво да се желае. При децата до 2-годишна възраст обхватът на имунизираните срещу туберкулоза е 96.6%, срещу вирусен хепатит Б - 93.7%, срещу дифтерия, тетанус, коклюш ш полиомиелит - 92.1%срещу пневмококови инвазивни инфекции - 91.9% и срещу морбили, паротит и рубеола - 93.1%, показват официалните данни. Домакин на събитието бяха депутатите от комисията по здравеопазването, начело с председателя Даниела Дариткова, която увери, че по отношение на ваксините в страната годината е спокойна и има достатъчно наличности от всички необходими имунизационни продукти. Гост на дискусията беше и представителят на Световната здравна организация за България д-р Скендер Сила, който коментира, че \"Всяка смърт, причинена от ваксинопредотвратимо заболяване, е неприемлива трагедия\".", "date": "2017.09.27", "title": "Д-р Ангел Кунчев: Задължителният имунизационен календар на България трябва да се осъвремени"}
{"url": "http://www.dnevnik.bg/sviat/2017/09/27/3049395_ataka_s_dron_e_vzrivila_skladovete_v_ukraina_tvurdiat/", "text": "Причината за избухването на част от складовете с муниции в Западна Украйна е диверсия, извършена с безпилотно летящо устройство, от което е хвърлено взривно устройство. Това заяви говорителят на главното управление за материално обезпечение на въоръжените сили на страната на страницата си във \"Фейсбук\". Сергей Мисюра казва, че \"часовите са доложили, че първо чули шум в небето, след което започнали да избухват снаряди, извадени на алеите. Това е потвърдено - използван е безпилотник, това е терористичен акт\". Представителят на украинската армия също казва, че са имали предупреждения за подготвяне на атака срещу складовете с боеприпаси и са предприели мерки за защитата им. По думите на Мисюра от понеделник във Виницка област е имало антитерористични обиски и издиравне на диверсионни групи, довели до арести. \"Задържахме основната маса, но не всички. Затова една група може да е доставила взривно устройство с безпилотен самолет.\" Друг представител на армията казва, че няма щети по подземните складове, където се съхраняват по-голямата част от боеприпасите. Избухнали са предимно извадените на открито танкови снаряди и мини 120-и калибър, но са запазени стратегическ иважни муниции като снарядите за реактивните системи за залпов огън. Пожарът край градчето Калиновка, започна около полунощ на 26 септември. Според украинските медии в складовете има около 188 000 тона боеприпаси. Военната прокуратура е започнала разследване, като не се изключва небрежност или опит за прикриване на злоупотреби.", "date": "2017.09.27", "title": "Атака с дрон е взривила складовете в Украйна, твърдят военните"}
{"url": "http://www.dnevnik.bg/politika/2017/09/27/3049397_gerb_shte_predloji_anton_todorov_za_predsedatel_na/", "text": "Парламентарната група на ГЕРБ ще предложи Антон Тодоров за председател на Комисия за разкриване на документите и за обявяване на принадлежност на български граждани към Държавна сигурност и разузнавателните служби на Българската народна армия, потвърдиха пред \"Дневник\" депутати от партията. Мандатът на сегашната комисия изтече през май, а кандидатурите за нов състав трябва да бъдат внесени до 4 октомври в парламента. Евентуалната номинацията бе коментирана във \"Фейсбук\" и от зам.-председателя на БСП Кирил Добрев: \"Антон Тодоров мечтае да оглави Комисията по досиетата и не се хаби напразно. Разбирам и сапьора Цецо Цветанов, който иска неистово да се освободи от тази мина. Но, колеги от ГЕРБ, бъдете сериозни – човек с подобно поведение е опасен за националната ни сигурност и тук въобще не коментирам психическото му здраве и творческите му успехи.\" По неофициална информация БСП няма намерение да участва в избора на членове на комисията по досиетата, а ще иска нейното закриване.", "date": "2017.09.27", "title": "ГЕРБ ще предложи Антон Тодоров за председател на комисията по досиетата"}
{"url": "http://www.dnevnik.bg/sviat/2017/09/27/3049416_turciia_se_vrushta_kum_smianata_na_liatno_i_zimno/", "text": "Държавният съвет - висшият административен съд в Турция, спря изпълнението на решение на Министерския съвет за запазване на лятното часово време в страната през цялата година, съобщава турският телевизионен канал НТВ, цитирана от БТА. Решението на Министерския съвет по въпроса бе взето на 27 март 2016 г., отбелязва НТВ. Мярката за запазване на лятното часово време през цялата година бе критикувана с аргумента, че учениците трябва да тръгват на училище по тъмно. С цел преодоляване на този проблем на валийствата бяха дадени пълномощия да определят началния час за започване на училище, припомня телевизията. Държавният съвет, който се е произнесъл по подадена жалба, е посочил, че с взетото решение за трайно запазване на лятното часово време в страната Министерският съвет е превишил пълномощията си. ", "date": "2017.09.27", "title": "Турция се връща към смяната на лятно и зимно часово време"}
{"url": "http://www.dnevnik.bg/tehnologii/2017/09/27/3049348_izidjet_obiavi_che_navliza_v_erata_na_elektricheskite/", "text": "Британската нискоразходна авиокомпания \"Изиджет\" (easyJet) обяви, че в рамките на следващите 10 години може да започне полети на кратки разстояния, за които ще използва самолети с електрически двигатели. През март превозвачът съобщи, че ще си партнира с американския стартъп \"Райт илектрик\" (Wright Electric) в разработването на електрически пътнически самолет с обсег до 540 километра. С такава машина би могло да се обслужват около 20% от сегашните дестинации на \"Изиджет\". Компанията обясни, че решението е част от стратегията ѝ да намали емисиите от въглерод и азот в авиационния сектор по примера на усилията в автомобилния и железопътния транспорт. \"За пръв път индустрията ни може да предвиди едно бъдеще, което не е изцяло зависимо от самолетното гориво и вредните му емисии\", обясни Каролин Маккол, главен изпълнителен директор. \"Ние можем да бъдем част от всичко това и въпросът вече е не \"дали\", а \"кога\" ще полетят електросамолетите за къси разстояния.\" В момента компанията си е поставила за цел до 2022г. да намали с 10% емисиите на изминат с превозван пътник километър като използва енергийно по-ефективни самолети от типа на новия A320neo на \"Еърбъс\". Засега в самолетния парк има само две, но до 2022г. трябва да бъдат доставени още 96 такива машини. Понеже горивото е голям разход за авиокомпаниите, имена като Lufthansa, Air France-KLM и Virgin Atlantic също търсят негови алтернативи. \"Еърбъс\" разработва електрически самолети и двуместният му модел E-Fan успя пред 2015г. да прелети Ламанша. Но компанията прогнозира навлизането първо на хибридни самолети до момента, в който акумулаторите станат достатъчно леки, за да има изцяло електрически машини. \"Изиджет\" си партнира и с френската \"Сафран\" (Safran) в изпитанията на система за маневриране на самолетите по пистата, от която не излизат никакви вредни за атмосферата емисии. Електрически влекачи ще бъдат въведени скоро на летище \"Гатуик\". Това може напълно да премахне употребата на въглеродни горива и шума от дейността ни на летищата, коментира Питър Дъфи, ръководител на търговските операции на \"Изиджет\". Дъфи напомня, че \"вече виждаме градове и държави да говорят за забрана на дизелови двигатели с вътрешно горене - нещо немислимо съвсем доскоро\". \"С напредването на технологиите се променят и нагласите и амбициите на хората и започваш да виждаш възможности, които са ти убягвали, а това е наистина вълнуващо.\" \"Бритиш еъруейз\", например, обяви тази седмица, че вече използва дистанционно управлявани влекачи за отделяне от летищните \"ръкави\" на самолетите ѝ, използвани на къси разстояния. \"Райт илектрик\", с която си партнира \"Изиджет\", смята, че е възможно в рамките на 10 години да създаде пътническ исамолет за поне 120 души. В компанията прогнозират, че до 20 години всеки полет на късо разстояние ще е с електросамолет, който ще е 50% по-тих и 10% по-евтин за купуване и експлоатация.", "date": "2017.09.27", "title": "\"Изиджет\" обяви, че навлиза в ерата на електрическите самолети"}
{"url": "http://www.dnevnik.bg/biznes/turizam/2017/09/27/3049468_broiat_na_turistite_idvashti_v_evropa_moje_da_se_udvoi/", "text": "До 2025 г. броят на туристите, които идват в Европа, може да се удвои, достигайки до повече от един милиард и създавайки над пет милиона нови работни места, това каза днес на конференция за туристическата индустрия, в европейския парламент, председателя на структурата Антонио Таяни. Според него, за да стане тази възможност реалност, трябва да подобри конкурентоспособността и да има по-тясно сътрудничество на европейско равнище. Конференцията днес е била по повод Международния ден на туризма. В началото на дебата Таяни заяви, че туризмът е ключов сектор за всички държави членки на ЕС. \"Той обхваща 10% от БВП и работните места в Европейския съюз, което го прави съществена част от мозайката, която съставлява промишлената структура на Европа\", допълни председателят на ЕК. Според Таяни трябва да се мисли за привличане на повече инвестиции, включително и чрез по-широко и по-ефективно финансирането от ЕС. Други подходящи мерки били подобряване на бизнес средата, насърчаване на обучението, съобразено с потребностите на отрасъла и съвместни действия с цел да популяризираме Европа като дестинация на международните пазари. \"Обучението е ключов фактор, тъй като фирмите в туристическата индустрия имат повече проблеми, отколкото други, в наемането на хора с нужните умения. Като инвестираме повече, можем да създадем възможности за заетост в тези части на Европа, където младежката безработица достига 50%. Въпреки че туристическата индустрия ще бъде силно засегната от цифровата революция, все още ще има нужда от значителна работна сила, 20% от която – млади хора под 25 години\", подчерта Таяни.", "date": "2017.09.27", "title": "Броят на туристите, идващи в Европа, може да се удвои до 1 милиард до 2025 година"}
{"url": "http://www.dnevnik.bg/sviat/2017/09/27/3049470_ne_e_vuzmojna_evropeiska_armiia_bez_turciia_zaiavi/", "text": "Сигурността на европейския континент не може да бъде обезпечена без Турция и дългоочакваната европейска армия не може да бъде създадена без участие на турските въоръжени сили, заяви днес турският министър за ЕС Йомер Челик, цитиран от в.\"Хюриет дейли нюз\" и БТА. Никаква европейска армия не може да бъде създадена без Турция. Аз не казвам, че ние подкрепяме или се противопоставяме на тази идея (за европейска армия). Но вие не можете да осигурите нито сигурността, нито бъдещето на Европа без Турция, посочи Челик на среща с испански журналисти в Мадрид. Да се разглежда Турция като бодигард на ЕС е болен начин на мислене. Ние сме срещу (тези, които имат) този начин на мислене, ако те говорят с нас само по въпроси на сигурността, а не когато става дума за споделяне на демокрация и пропсперитет, изтъкна Челик. За съжаление тези, които говорят за Турция, правят това без да погледнат картата. Турция има голяма стратегическа (стойност) и тя е на равнището европейските демокрации, заяви турският министър. Челик изрази също позицията на Турция във връзка с предизвикващото напрежение в Испания решение на автономния район на Каталуния да свика референдум за независимост на 1 октомври. Ние подкрепяме единството, териториалната цялост и конституционните граници на Испания. Ние не смятаме, че такъв референдум ще има полза за хората във време, когато е необходима повече интеграция, посочи Челик.", "date": "2017.09.27", "title": "Не е възможна европейска армия без Турция, заяви турският министър за ЕС"}
{"url": "http://www.dnevnik.bg/sviat/2017/09/27/3049475_rumuniia_pregovaria_sus_sasht_pokupkata_na_oshte_36/", "text": "Румънският министър на отбраната Михай Фифор съобщи днес, че до края на тази година Румъния ще купи първата система за противовъздушна отбрана \"Пейтриът\", съобщи информационният сайт Зиаре и БТА. Той отбеляза, че поддръжката на системите ще се осъществява в Румъния, но все още не е определена компанията, която ще се занимава с това. Букурещ договори със Съединените щати покупка на \"Пейтриът\" на обща стойност 3.9 милиарда долара. Фифор посочи също, че Букурещ преговаря със САЩ за покупката на още 36 самолета F-16. \"Водим дискусии за покупката на още 36 самолета F-16\", посочи министърът, като отбеляза, че те ще бъдат купени директно от Съединените щати, а не от Португалия, от която Румъния купи първите си 12 самолета F-16. Фифор уточни, че тези преговори са в начален етап. Министърът добави, че се водят преговори и с компанията \"Дженеръл дайнамикс\" за покупката на първите 10 бронетранспортьора \"Пираня\". Министерството на отбраната планира да осъществи тази година осем големи програми за въоръжаване на армията на обща стойност 9.3 милиарда евро, отделяйки 2 процента от брутния вътрешен продукт за отбрана, както предвиждат поетите в рамките на НАТО ангажименти.", "date": "2017.09.27", "title": "Румъния преговаря със САЩ покупката на още 36 самолета F-16"}
{"url": "http://www.dnevnik.bg/sport/2017/09/27/3049486_toro_roso_dava_pochivka_na_kviat_zalaga_na_debjutant_v/", "text": "Отборът на \"Торо Росо\" обяви пилотска рокада само три дни преди началото на състезалния уикенд за Гран при на Малайзия, 15-и кръг от календара във Формула 1. Руснакът Даниил Квят \"получава почивка\", докато мястото му в кокпита ще заеме Пиер Гасли. Французинът е само на 21 години и е тест пилот на \"Ред Бул\", но получава шанс да покаже качествата си в състезания, а не само в тренировки и тестове по време на сезона. Гасли, който е част от програмата за развитие на \"Ред Бул\" е фаворит за титулярно място през сезон 2018, когато Карлос Сайнц – младши ще кара за \"Рено\". Решението на \"Торо Росо\" да даде почивка на Квят е аргументирано със зачестилите му слаби резултати и катастрофата, която имаше в последното състезание –  Гран при на Сингапур . \"Пиер е следващия в йерархията на  \"Ред Бул\"  и ние искаме да му дадем шанс да покаже качествата си. Поради технически причини или свои грешки Дани Квят пък не показва пълния си потенциал. Това обаче не значи, че му казваме \"сбогом\", той остава част от нашето семейство\", коментира шефът на \"Торо Росо\" Франц Тост. Руснакът, който е част от Формула 1 от 2013 г. и през 2015-та получи шанс да кара за първия тим на австрийския концерн се представи слабо и направи няколко катастрофи, което го върна обратно в \"Торо Росо\". От тогава досега обаче, в 31 състезания Квят е спечелил точки в пет от тях (29 точки – бел. ред.) и е отпаднал девет пъти. Квят се отчете с девето място на старта на сезона в Австралия, както и на испанската писта \"Каталуния\", от тогава най-доброто му класиране е 11-о място, но има и четири отпадания. Руснакът е 19-о място с едва четири точки през сезона, а от титулярните пилоти по-зле се е представил единствено Маркус Ериксон от \"Заубер\", който е без точков актив. Гасли ще кара в  Малайзия  този уикенд, както и след седмица в състезанието на японската писта \"Сузука\". Шампионът от 2016 г. в GP2 (сега Формула 2 – бел. ред.) обаче няма да бъде на линия за надпреварата в САЩ на 22 октомври. Гасли се състезава в сериите Супер Формула в Япония, чийто финал се дублира с надпреварата в Остин, като има шанс за титлата. \"Искам да благодаря на всички, които помогнаха тази мечта да се осъществи, но най-вече на всички в \"Ред Бул\", доктор Хелмут Марко и \"Торо Росо\". Това е страхотна възможност за мен, да дебютирам във Формула 1. Чувствам се готов\", каза Гасли.", "date": "2017.09.27", "title": "\"Торо росо\" дава почивка на Квят, залага на дебютант в Малайзия и Япония"}
{"url": "http://www.dnevnik.bg/sviat/2017/09/27/3049493_feisbuk_e_anti_trump_mreja_obiavi_amerikanskiiat/", "text": "Президентът на САЩ Доналд Тръмп нарече Фейсбук \"анти Тръмп\" мрежа, предадоха \"Асошиейтед прес\" и \"Ройтерс\", цитирани от БТА. Мнението си той изрази в предпочитания си канал за комуникация \"Туитър\". Позицията на Доналд Тръмп се появява броени дни след като \"Фейсбук\" обяви, че е предоставила материали на комисия в Конгреса, разследваща евентуалната руска намеса в президентските избори миналата година. Става въпрос за съдържанието на 3000 политически реклами, закупени от руски юридически лица по време на кампанията за президентските избори миналата година. Тръмп допълни, че социалните мрежи винаги са били срещу него. В миналото американският президент лично е хвалил \"Фейсбук\" и посочвал, че мрежата му е помогнала да спечели изборите през ноември 2016 г. Неговият предизборен щаб обяви, че е похарчил около 70 милиона долара за реклами във \"Фейсбук\". Той имаше и програма на живо в социалната мрежа. Любопитна подробност, е че сегашният коментар на Тръмп за \"Фейсбук\" не само не повлия на акциите на компанията, но дори те отбелязаха покачване с 1.4% на борсата до 166.50 долара за бройка.", "date": "2017.09.27", "title": "\"Фейсбук\" е анти Тръмп мрежа, обяви американският президент"}
{"url": "http://www.dnevnik.bg/tehnologii/2017/09/27/3049495_zaradi_sistemata_za_licevo_razpoznavane_epul_moje_da/", "text": "Американската корпорация Епъл може да има проблем с първите доставки на новите си смартфони \"айФон Х\" (iPhone X) заради проблем при производството на компоненти, необходими за работата на датчика за лицево разпознаване на собственика, съобщава в. \"Уолстрийт джърнъл\". Според изданието, става дума за две взаимно свързани части на системата за разпознаване на лица, която се използва за отключване на новите телефони. За производството и сглобяването на единия от тези компоненти е необходимо повече време от планираното първоначално от \"Епъл\". Поради това компанията е застрашена от недостиг при доставките на новите смартфони, които би трябвало да се появят в магазините в началото на ноември. \"Епъл\" представи айФон Х на 12 септември . Предварителните поръчки се приемат на 15 септември, като продажбите трябва да започнат на 3 ноември в над 55 страни по света при цена 999 долара.", "date": "2017.09.27", "title": "Заради системата за лицево разпознаване \"Епъл\" може да има проблем с доставките на \"айФон Х\""}
{"url": "http://www.dnevnik.bg/photos/2017/09/27/3049029_fotogaleriia_svetovnite_snimki_na_denia_-_27_septemvri/", "text": "Моделът Карли Клос позира преди ревюто пролет/лято 2018 г. на модна къща \"Диор\" на Седмицата на модата в Париж.", "date": "2017.09.27", "title": "Фотогалерия: Световните снимки на деня - 27 септември 2017 г."}
{"url": "http://www.dnevnik.bg/sport/2017/09/27/3049496_voleibolistkite_dopusnaha_obrat_sreshtu_germaniia_i/", "text": "България приключи участието си на европейското първенство по волейбол за жени в Азербайджан и Грузия. Отборът, воден от Иван Сеферинов, поведе с 2:1 гейма срещу Германия, но допусна обрат и загуби плейофа за място на четвъртфиналите с 2:3 (25:14, 20:25, 25:16, 19:25, 11:15). Българските волейболистки влязоха с големи амбиции в шампионата, но ще разделят 8-12 позиция в крайното класиране с Хърватия, Чехия и Полша. Те си тръгват от Баку с две победи и две загуби, като всеки един от четири им мача премина през пет гейма. Германия ще се изправи срещу домакините от Азербайджан в спор за място на полуфиналите. Другият четвъртфинал в долната половина на схемата ще противопостави Холандия и Италия. В долната половина шампионът от 2013 и 2015 г. Русия ще играе с Турция, а победителят от тази двойка ще срещне Сърбия или Беларус. Мачът започна много равностойно и дълго време нито един от двата отбора не успяваше да се откъсне с повече от три точки. Първи го направиха българките при 15:12. След това те влязоха в много силна серия и спечелиха десет от следващите 12 точки, за да спечелят по-категоричен начин първия гейм. Германките отговори със силно начало на втория гейм. Благодарения на добрите изяви в атака на Луиза Липман те спечелиха шест от първите седем точки. Българските волейболистки намалиха изоставането си само на една точка при 7:8. Бундестимът обаче отново поведе комфортно след шест поредни точки за 15:7. Този път те бяха по-концентрирани и до края на гейма не позволиха разликата да падне под четрири точки. Третата част започна с три поредни точки в полза на Германия. Разликата се запази до 5:2, българките бързо изравниха при 6:6. Възпитаничките на Сеферинов направиха серия от четири поредни точки - от 8:8 до 12:8. Германки намалиха разликата до две точки при втората техническа пауза. Българските волейболистки обаче спечелиха девет от следващите 11 разигравания и затвориха убедително гейма. Германия влезе по-добре в четвъртия гейм и поведе с 5:3. Българките обаче бързо намериха верния ритъм. Те спечелиха следващите пет точки и поведоха с 8:5 при първата техническа пауза. Последваха обаче слаби минути за България. Бундестимът спечели шест поредни точки, за да поведе с 16:12 при второто прекъсване, след което уверено поддържаше разликата и безпроблемно затвори гейма на 19. Германките първи взеха предимство и в тайбрека. Грешка при атака от зона шест на българките им даде две точки аванс при 4:2, а успешна блокада срещу Емилия Димитров увеличи разликата до три точки при 8:5. България два пъти намаляваше изоставането си до една точка, но германките бързо успяваха да си върнат аванса и стигнаха до четири мачбола при 14:11. Те се възползваха още от първия и стигнаха до победата след 123 минути игрово време. Елица Василева беше най-резултатна в мача с 23 точки, но не срещна достатъчно подкрепа в атака. Емилия Димитров завърши с 15 точки, а Добриана Рабаджиева се отчете с 12 точки. Луиза Липман беше над всички в германския отбор с 21 точки.", "date": "2017.09.27", "title": "Волейболистките допуснаха обрат срещу Германия и отпаднаха от европейското"}
{"url": "http://www.dnevnik.bg/biznes/companii/2017/09/27/3049510_franciia_i_italiia_vuzobnoviavat_rabota_po_podalpiiska/", "text": "Франция и Италия ще продължават с работата по проекта за изграждане на подалпийска железопътна линия на стойност 25 милиарда евро, предаде ДПА, цитирана от БТА. Информацията дойде след двустранна среща на върха с участието на френския президент Еманюел Макрон и италианския премиер Паоло Джентиолни. Линията ще свързва Лион и Торино. Работата по проекта спря след избирането на Макрон за президент заради преглед на всички френски инфраструктурни проекти, разпореден от правителството на новия държавен глава. На срещата в Лион Макрон и Джентилони са подчертали, че изграждането на тази железопътна линия е от ключово значение за Франция и Италия, за тяхното двустранно сътрудничество и за трансевропейската транспортна мрежа. Двамата лидери са отчели, че предварителната работа по проекта е свършена и че започването на финалната строителна фаза - прокопаването на основния тунел, е подготвено. Линията ще бъде с дължина 270 километра и ще бъде високоскоростна. Тя ще включва 57-километров тунел под Алпите. На срещата на върха Макрон и Джентиолни са се договорили още италианската корабостроителница \"Финкантиери\"(Fincantieri) да получи дял от 51 процента от френската корабостроителница \"Ес Те Икс\" (STX). От тях 1% ще бъде под формата на акции, дадени на заем от Франция. Тя може да си ги върне обратно, ако не е доволна от начина, по който се управлява компанията. Сделката бе обявена ден след като германският електронен гигант \"Сименс\" (Siemens) обяви, че ще придобие 50 процента от френския производител на влакове \"Алстом\" (Alstom) и двете компании ще слеят своя бизнес.", "date": "2017.09.27", "title": "Франция и Италия възобновяват работа по подалпийска жп линия за 25 милиарда евро"}
{"url": "http://www.dnevnik.bg/sviat/2017/09/27/3049514_civilni_sa_postradali_pri_amerikanski_vuzdushen_udar/", "text": "Американски въздушен удар, нанесен по извършителите на атаката на летището на Кабул днес, е поразил няколко цивилни, съобщи мисията на НАТО в Афганистан, цитирана от \"Ройтерс\". Като причина се посочва неизправност на една от изстреляните ракети. Повече подробности не бяха дадени. Една жена е загинала, а 11 души са били ранени при минометния обстрел на международното летище на Кабул, станал няколко часа след пристигането на американския министър на отбраната Джеймс Матис и на генералния секретар на НАТО Йенс Столтенберг на необявено предварително посещение в афганистанската столица, предаде по-рано ДПА. Снарядите са паднали върху къщи на граждани в района на летището. Четирима нападатели били ликвидирани. НАТО обърна внимание, че извършителите на атаката са детонирали пояси с експлозиви, като така са изложили на опасност живота на цивилни.", "date": "2017.09.27", "title": "Цивилни са пострадали при американски въздушен удар по летището в Кабул"}
{"url": "http://www.dnevnik.bg/sport/2017/09/27/3049516_balkan_produljava_v_kupata_na_fiba_evropa_rilski/", "text": "\"Балкан\" (Ботевград) преодоля много драматично първия квалификационен кръг за Купата на ФИБА Европа. Българският отбор допусна загуба със 70:85 при гостуването на румънския \"Орадя\", но се класира за следваща фаза с общ резултат 152:151. Играчите на \"Орадя\" спечелиха първата четвърт с 21:10 и поддържаха комфортна разлика през целия мач. 23 секунди преди края на двубоя румънците поведоха с 85:69. Този резултат ги пращаше в следващата фаза, но Брандън Фортенбери осигури продължаването на \"Балкан\" с наказателен изстрел 13 секунди преди сирената. Домакините опитаха стрелба от тройката в последната си атака, но Неманя Милошевич не успя да отбележи. Фортенбери беше най-резултатен за \"Балкан\" с 19 точки. Девин Брукс добави 16 точки, а с двуцифрен актив завърши и другият американец - Девон Уошингтън (11 точки). За \"Орадя\" страхотен мач изигра Милошевич, който отбеляза 36 точки. Към тях той добави десет борби, три асистенции, две откраднати топки и един чадър. Горан Гайович също се представи отлично и вкара 22 точки. Във втория и последен квалификационен кръг на четвъртия по сила европейски клубен турнир \"Балкан\" ще играе с унгарския \"Фалко\" (Сомбатхей). Първият мач е в България на 4 октомври, а реваншът е на 11 октомври. Другият български отбор, който започна от първия квалификационен кръг - \"Рилски спортист\", отпадна след катастрофално домакинско поражение срещу литовския \"Невежис\". Тимът от Самоков спечели първата среща с 81:76, но допусна загуба с 62:91 в реванша. \"Берое\" ще започне участието си директно от втория квалификационен кръг. Старозагорци ще се изправят срещу белгийския \"Белфиус\". Мачовете са на 4 и 11 октомври, като българите са гости в първата среща.", "date": "2017.09.27", "title": "\"Балкан\" продължава в Купата на ФИБА Европа, \"Рилски спортист\" отпадна"}
