{"url": "https://www.dnevnik.bg/biznes/2019/10/17/3977746_angelkova_predlaga_po-visoki_zastrahovki_za/", "text": "Министерството на туризма предлага да се завишат сумите, за които туроператорите да се застраховат в случай на фалит. Това обяви в ефира на Би Ти Ви министърът на туризма Николина Ангелкова с уточнението, че това се предлага, ако браншът е съгласен. Тя посочва, че от над 3500 туропероторски фирми с лиценз само 18 имат \"застрахователно покритие\" над 1.4 млн. лв. По данни на ведомството над 1140 фирми поддържат минималната застраховка \"Отговорност на туроператора\" от 25 хил. лв., която по никакъв начин няма да покрие щетите на туристите в случай на фалит, обяви министърът. Преди ден  застрахователят на фалиралата \"Астрал холидейз\" обяви , че досега са постъпили близо 300 претенции на крайни клиенти на туроператора, а стойността на изплатените обезщетения възлиза на около 200 хил. лева.  Ангелкова обяви, че след фалита на \"Томас Кук\" в министерството всеки ден има срещи с представители на туристическия бранш, като предстои такава и с транспортния. Тя добави, че след срещите й с двата големи туроператора в Германия ИТС и ТУИ се е разбрало, че те ще могат да поемат значителна част от туристите на \"Томас Кук\" за България, което е ключово за запазване на резервирания обичайно капацитет в самолети от фалиралия туроператор и на този в хотелите. Ангелкова съобщи, няма информация за нестабилност при други туроператори след фалита на \"Астрал холидейз\". В отговор на въпрос министърът съобщи още, че над 12 400 са регистрираните с активни профили места за настаняване в България в единната информационна система. Министерството обаче има информация за общо 19 хил. места за настаняване. На нерегистрираните са изпратени писма да си направят профили до две седмици, в противен случай ще бъдат санкционирани, включително и с отнемане на категоризацията.", "date": "2019.10.17", "title": "Ангелкова предлага по-високи застраховки за отговорността на туроператорите"}
{"url": "https://www.dnevnik.bg/sviat/2019/10/17/3977708_snimka_na_denia_noviiat_poslanik_na_sasht_pristigna_v/", "text": "Херо Мустафа, новият посланик на Съединените щати, вече е в София, съобщи мисията на Вашингтон на страницата си във \"Фейсбук\". \"Посланик Херо Мустафа и семейството й пристигнаха! Ще се радваме да ги приветствате в България заедно с нас\", се казва в съобщението на български и на английски. Мустафа, дотогава зам.-ръководител на дипломатическата мисия на САЩ в Португалия, бе предложена за посланик в България през юни. Мюсюлманка и бивш бежанец, тя е един от дипломатите на САЩ с необичайна история - родена е през 1973 г. в семейство на кюрди (фамилното им име е Мистафа) в Ербил, Ирак, и прекарва две години в бежански лагер. Семейството на кюрдски политически активист емигрира в Америка през 1976 г., бягайки от репресиите на Саддам Хюсеин. В САЩ техен покровител става лутеранска църква.", "date": "2019.10.17", "title": "Снимка на деня: Новият посланик на САЩ пристигна в София"}
{"url": "https://www.dnevnik.bg/evropa/2019/10/17/3977775_povecheto_britanci_iskat_brekzit_no_ne_i_bez_sdelka/", "text": "Повече от 50% от британците подкрепят излизането от Европейския съюз, независимо дали са гласували за оставане или за напускане на референдума през 2016 г., предаде \"Политико\". Проучването ComRes, проведено сред 26 хил. души и описано като най-мащабното за Брекзит след референдума, показа и че според мнозинството респонденти Брекзит без сделка ще навреди на икономиката. Данните идват в ключов момент от преговорите за излизането от ЕС (повече четете  тук  и  тук ). Според него 54% от британците подкрепят излизането от ЕС, като 32% са против, а 14% отговарят, че не знаят. Попитани дали подкрепят обещанието на премира Борис Джонсън Великобритания да напусне ЕС на 31 октомври, независимо дали с или без сделка, 43% казват, че го одобряват, 44% са против тази позиция, а 13% не знаят. Има разделение в страната, като Лондон, Шотландия и Северна Ирландия най-силно се противопоставят на излизане от ЕС, в най-голяма степен подкрепят втори референдум и най-силно оценяват Брекзит без сделка като нещо лошо. Според собствено проучване на \"Политико\" при един хипотетичен втори референдум 50% ще гласуват за оставане, 44% за напускане, а останалите не са решили. За ролята на кралицата половината респонденти казват, че тя не трябва да се намесва и да отстрани Джонсън, ако до 19 октомври няма сделка и той не поиска  отлагане , както  парламентът го задължава  със закон. Други 35% са на мнение, че монархът трябва да се намеси, а 14% не са сигурни. Проучването е проведено между 2 и 14 октомври.", "date": "2019.10.17", "title": "Повечето британци искат Брекзит, но не и без сделка"}
{"url": "https://www.dnevnik.bg/kultura/2019/10/17/3977785_peter_handke_otvurna_na_kritikata_za_prisudenata_mu/", "text": "Австрийският писател Петер Хандке за първи път се изказа  по повод противоречието , възникнало около присъдената му награда  \"Нобел\" за литература за 2019 г. . Той заяви, че \"никога повече\" няма да говори с журналисти, след като е бил нападнат заради позицията си за войната в Югославия през 90-те години. Във вторник след среща с общински лидери в родния му град Грифен в Южна Австрия Хандке се оплака пред австрийска медия, че журналистите са го бомбардирали с въпроси за политическите му възгледи, без въобще да засегнат писателските му постижения, разказва \"Гардиън\". \"Застанал съм входа на двора си и там има 50 журналисти - всички те ме питат същите неща като вас и от нито един човек, който дойде при мен, не чувам да е прочел която и да е от творбите ми или пък да знае какво съм написал\", казва Хандке пред австрийската телевизия ORF. \"Само въпроси за това как светът реагира. Реакции на реакции на реакции. Аз съм писател, идвам от Толстой, от Омир, от Сервантес. Оставете ме на мира и не ми задавайте подобни въпроси.\" Според ORF драматургът и писател се е зарекъл никога повече да не разговаря с журналисти. Тази размяна на реплики се случва, след като не само медиите, а и някои негови колеги писатели разкритикуваха избора на Хандке. В понеделник например, докато приемаше \"Германската награда за книга\", германският писател с босненски произход Саша Станишич заяви: \"Имах късмета да избягам от онова, което Петер Хандке не успява да опише в текстовете си.\" И допълни: \"Имам възможността да стоя тук пред вас заради реалност, която тази личност не успя да приеме.\" Други писатели като Салман Рушди и Хари Кунзру отправиха критики към Нобеловия комитет заради присъждането на тазгодишната награда на Хандке. В статия за \"Ню Йорк таймс\" босненско-американският писател Александър Хемон нарече австриеца \"Боб Дилън на застъпниците на геноцида\". Шведската академия все още не отговаря на критиките. Хандке, сред чиито най-известни творби са \"Стършелите\", книгата и пиесата \"Обругаване на публиката\" и екранизираната от Вим Вендерс с негово участие \"Криле на желанието\", бе сред най-почитаните австрийски писатели в следвоенния период наред с Томас Бернхард и Елфриде Йелинек. По време на войната в Югославия обаче Хандке, който има словенски корени по майчина линия, развива силна просръбска позиция, от която се ражда и книгата \"Пътуване до реките: Справедливост за Сърбия\", в която той описва Сърбия като истинската жертва на конфликта. През 2006 г. той държи реч на погребението на Слободан Милошевич, в която казва: \"Не знам истината. Но гледам. Слушам. Усещам. Помня. Затова съм тук днес, близо до Югославия, близо до Сърбия, близо до Слободан Милошевич.\"", "date": "2019.10.17", "title": "Петер Хандке отвърна на критиката за присъдената му Нобелова награда"}
{"url": "https://www.dnevnik.bg/evropa/regioni/2019/10/17/3977786_vishegradskata_grupa_othvurlia_predlojenie_na/", "text": "Преди срещата на върха на ЕС,  която започва днес,  дипломати от Вишеградската четворка остро критикуваха финландското председателство на Съвета на ЕС. Поводът е документ, който трябва да подпомогне дискусията на лидерите за следващия седемгодишен бюджет на съюза, предаде \" EurActiv България\" . \"Финландското председателство не успя да бъде честен посредник\", каза дипломат от една от страните пред група журналисти. Дипломат от друга държава описа финландските усилия по документа като \"загуба на време\". Вишеградската четворка включва Полша, Унгария, Чехия и Словакия. Първата точка от дневния ред на двудневната среща на върха (очаква се да продължи в събота заради преговорите за Брекзит) е \"Многогодишната финансова рамка\", т.е. работа по приемането на бюджета на ЕС за периода 2021-2027 г. През март Европейският парламент прие становище по проектобюджета на комисията за 2021-2027 г. През юли съветът остана на собствената си позиция. Дискусиите продължават, за да може през първата половина на 2020 г. да бъде постигнато споразумение. Финландското председателство подготви документ от две страници, за да улесни дискусията. Той се основава на въпросник, разпространен до страните членки миналия юли, както и на двустранни консултации. Документът казва, че държавите членки се различават по отношение на цялостния принос за бъдещата финансова рамка. Приносът им варира между 1% от брутния национален доход и предложения от комисията 1.11%. Документът казва, че страните подкрепят новия подход на комисията, но в същото време държат на запазване на досегашната селскостопанска политика на блока, както и финансирането на програмите за сближаване между Източна и Западна Европа. Следователно финландското председателство настоява за реформиране на основните програми на ЕС: 1/3 от бюджета да отива за програмите за сближаване, 1/3 за селското стопанство и 1/3 за всичко останало с изключение на администрацията; сходно намаление за кохезия и земеделска политика и увеличено финансиране за политическите приоритети и новите предизвикателства, но с по-малко от предложеното от комисията. Придържа се и към увеличаване на финансирането за политически приоритети и нови предизвикателства, но с по-малко от предложеното от комисията. Финландският документ признава, че не е постигнато съгласие по най-важния въпрос – да бъде намерен механизъм, който да обвързва финансирането с фондове на ЕС с придържане към принципите на правовата държава и политиката за миграцията и климата на съюза. Дипломат от една от държавите във Вишеградската четворка каза пред журналисти, че се надява финландският документ да не бъде основа за дискусия. Той припомни, че  поне две държави  от групата виждат механизма за върховенството на закона като \"невъзможен\". В същото време той призна, че Холандия няма да даде съгласието си за новата финансова рамка без това условие. Друг дипломат от групата заяви, че първоначалните предложения на комисията за финансовата рамка са добри и страната му е \"много критична\" към финландските предложения, които \"не трябва да са основа за лидерите\". Той обясни, че документът е \"неясен\" и че Финландия е \"прекрачила нашите граници\" по отношение на сближаването и общата селскостопанска политика, и \"няма нищо за отстъпки\". Най-известната отстъпка е тази, получена от Маргарет Тачър за Обединеното кралство на срещата на върха във Фонтенбло през 1984 г. Но други държави, включително Дания, Холандия и Швеция, имат свои схеми за връщане на пари, наречени \"механизми за корекция на бюджета\".", "date": "2019.10.17", "title": "Вишеградската група отхвърля предложение на Финландия за бюджет на ЕС"}
{"url": "https://www.dnevnik.bg/tehnologii/2019/10/17/3977798_borisov_priblijava_zemiata_sus_177_hil_kmch/", "text": "Телескопът \"Хъбъл\" на НАСА успя да направи първи кадри на едва втория доказан космически обект, който лети към Земята и идва извън Слънчевата система. Кометата 2I/Борисов приближава планетата със 177 хил. км/ч и се очаква през декември да премине на около 305 млн. км от нея. През 2017 г. НАСА обяви, че е установила и изследвала първия междузвезден обект, който не е от Слънчевата система и преминава през нея. Тогава беше установено, че  кометата Омуму  е покрита с богата на въглерод кора, като обвивката й достига около половин метър. Снимката на \"Хъбъл\" на 2I/Борисов е от 12 октомври. При обработката на данните от телескопа учените на американската космическа агенция са открили концентрация на прах около ядрото на кометата. \"Докато Омуму изглеждаше като парче скала, Борисов е активен и е по-скоро като нормална комета. Все още обаче не можем да си обясним защо тези два космически обекта са толкова различни\", заяви Дейвид Джиит, който ръководи екипа, наблюдаващ кометата. \"Хъбъл\" е успял да направи снимка на 2I/Борисов от около 418 млн. км. Кометата ще се намира най-близо до Земята на 7 декември, когато ще е на разстояние, което се равнява на това от Земята до Слънцето и обратно. Кометата е кръстена на украинския любител астроном Генадий Борисов, който работи на Кримския полуостров. Той я е открил на 30 август тази година.", "date": "2019.10.17", "title": "Борисов приближава Земята със 177 хил. км/ч"}
{"url": "https://www.dnevnik.bg/sviat/2019/10/17/3977776_diplomati_na_sasht_sa_svaleni_ot_vlak_za_raiona_na/", "text": "Русия потвърди, че трима американски дипломати са задържани в град Северодвинск в Архангелска област - мястото на експлозията, при която петима души загинаха при ракетен тест това лято и хипотезите за която продължават. Инцидентът събуди опасения заради повишаване на радиационния фон в района, но съобщенията за него даваха взаимно изключваща се информация. Военноморският аташе към посолството на САЩ Уилям Къртис и други двама са били свалени от влак в Северодвинск. Новината първо бе съобщена вчера от \"Интерфакс\" и \"Рен ТВ\", които се позоваваха на информирани източници. Причината за задържане е влизането в територия със специален режим за посещения от чужденци. Те не представили необходими за пребиваване в града документи. \"Да подарим на американското посолство карта на Русия\" Американските власти настояват, че визитата е официална и за нея е уведомено Министерството на отбраната на Русия. По-късно обаче руското външно министерство, цитирано от \"Комерсант\", заяви, че те действително са потвърдили пред Москва - в Архангелск, който е центърът на областта. Въпреки това се озовали във влак в Северодвинск. \"Очевидно са се заблудили. Готови сме да подарим на американското посолство карта на Руската федерация\", казва източник от министерството за руското издание. На фона на предположението, че американците са се загубили, \"Ведомости\" отбелязва, че влакът, от който са били свалени, е бил между Северодвинск и Ньонокса - градчето на около 40 км, където се намира централният морски изпитателен полигон на руския флот. Именно там бе инцидентът, където стана взривът по време на ракетния тест. Руските власти потвърдиха, че по време на теста, в който са участвали  служители на \"Росатом\" , е имало \"работа с изотопи\". В Северодвинск  радиационният фон за кратко скочи до 16 пъти , но спадна още на същия ден. Не е известно в първите часове след информацията дали дипломатите са пътували от или до Ньонокса при задържането си. Според \"Гардиън\" обаче разписанията на влаковете сочат, че те по-скоро са се връщали. Подобен инцидент е имало и през 2008 г., когато двама сътрудници на военен аташе на САЩ са били задържани при опит за влизане във военен авиозавод в Новосибирск и предадени от охраната на \"компетентните органи\", разказват източници на \"Ведомости\".", "date": "2019.10.17", "title": "Дипломати на САЩ са свалени от влак за района на загадъчния взрив край Северодвинск"}
{"url": "https://www.dnevnik.bg/biznes/2019/10/17/3977810_bulgarite_s_visoki_dohodi_se_okazaha_po-malko_a_s/", "text": "Техническа грешка в писмен отговор на финансовия министър Владислав Горанов до депутат за доходите на българските граждани увеличи броя на хората, получавали над 9 хил. лв. месечно и показа по-малко от реалния брой на получавалите минимална работна заплата. Това установи вестник \"Сега\". В  първоначалния текст,  разпространен на 4 октомври, се казваше, че 6.15 % от българите или 150 хил. души, които декларират и плащат данък общ доход, са получавали доходи от над 9 хил. лв. месечно. В същото време 47.7% от деклариралите такъв доход или 1.495 млн. души са били осигурени върху 560 лв., колкото е минималната заплата. В новия вариант, внесен в Народното събрание на 8 октомври, данните са различни. Според тях данък върху минимална заплата са платили 1.689 млн. души или 53.8% от всички данъкоплатци. Едновременно с това получавалите над 9000 лв. месено са 17 763 души или едва 0.57%. От новата разбивка се вижда също така, че 267 хил. души, по-възрастни от 26 г., но ненавършили 35 г., са на минимална заплата. Същият е броят на по-младите от 26 г. с доход 560 лв. Пред \"Сега\" Министерството на финансите е уточнило, че грешната информация е била подадена на министъра от Националната агенция за приходите. Брой данъкоплатци под 6720 лв. годишно - 1.689 млн. души между 12 и 24 хил. лв. годишно - 695 хил. души между 24 и 36 хил. лв. годишно - 529 хил. души между 36 и 72 хил. лв. годишно - 77.7 хил. души между 72 и 108 хил. лв. годишно - 16.2 хил. души над 108 хил. лв. годишно - 17.7 хил. души", "date": "2019.10.17", "title": "Българите с високи доходи се оказаха по-малко, а с ниски - повече"}
{"url": "https://www.dnevnik.bg/sviat/2019/10/17/3977836_madrid_ne_izkljuchi_nito_edin_scenarii_zaradi/", "text": "Изгорени коли, десетки ранени и пострадали в поредния ден на протести заради присъди за каталунските сепаратистки лидери подтикват испанските власти да са нащрек, а премиерът Педро Сачес каза, че е готов за твърд отговор срещу \"насилието\", пише в. \"Ел паис\". Междувременно Министерството на външните работи в София предупреди, че \"в оставащите дни до края на седмицата се очаква нарастване на напрежението и противопоставянето между протестиращите и органите за поддържане на обществения ред в испанската автономна област Каталуния и столицата ѝ Барселона\". За утре е насрочена и обща стачка, припомня институцията. Дори каталунският премиер Ким Тора заклейми безредиците и ожесточените сблъсъци като прояви на вандализъм. Вчера пък Санчес предупреди, цитиран от в. \"Ел конфиденсиал\", че не иска да изключи \"никакъв сценарий\" в отговор на случващото се, макар да не смята да активира чл. 155 от конституцията - механизъм, ограничаващ автономията на испанска област при системни проблеми там - поне засега. Санчес отмени при встъпването си в длъжност миналата година ограниченията върху автономията, наложени от предшественика му Мариано Рахой. Поне 33-ма са общо задържаните след снощните безредици в Барселона, в които са участвали поне 22 хил. души (според властите). Около стотина души са получили медицинска помощ. \"Мирише на скара из центъра на града\" Каталуня отново се превърна в проблем за властите в Мадрид, след като  обявените присъди (между 9 и 13 години) за лидерите на кампанията за отцепването на автономната област от Испания  предизвикаха недоволство. Сред осъдените е и уволненият вицепремиер Ориол Жункерас, повторно активирана е и европейската заповед за арест на уволнения премиер Карлес Пучдемон, за когото се смята, че в момента е в Белгия. Всъщност присъдите бяха по-меки, отколкото се очакваше, тъй като магистратите не смятат, че в деянията има достатъчно основание да се говори за бунт (обвинение, което можеше да приключи с присъда от 30 г. затвор). Последваха  блокади на инфраструктурни обекти  - пътища и летища. Напрежението достига нови и нови равнища с всеки изминал ден - снощи бяха изгорени десетки автомобили, каталунската полиция бе замеряна с коктейли \"Молотов\", пише \"Ла вангуардия\". Местните власти казват, че в центъра на града е имало до 45 отделни случая на запален огън.      Центърът на Барселона \"за втори пореден ден (бе) превърнат в бойно поле\", пише \"Ел паис\", а в репортаж се отбелязва: \"Третият ден от събитието остави отново миризмата на скара из целия център на града.\" \"Нова вълна протести\" - да се избягва пътуване до Каталуня Външното министерство освен за предстоящи протести и обща стачка предупреждава, че заради новите протести е по-добре българите да избягват пътуване до Каталуня преди и по време на планираната стачка. \"Дневник\" публикува останалата част от съобщението, изпратено до медиите. \"Към блокирането на редица пътни магистрали и летища се добавя нова вълна на политически протести, изразяващи се в шествия на студенти, улични боеве, издигане на барикади, издигане на улични клади и продължителни демонстрации около правителствени учреждения, чието местоположение фактически съвпада с главните туристически зони на големите каталунски градове. Голяма е опасността именно местата с основните забележителности да станат сцена на размирици и насилие.      Препоръчваме на българските граждани да не предприемат без неотложна необходимост пътувания до Каталуня преди и по време на обявената за петък генерална стачка, а постоянно пребиваващите в областта български граждани или туристи да избягват районите, в които се организират протестни мероприятия. Остават в сила и предишните предупреждения и съобщения от Министерството на външните работи на България. Генералното ни консулство в Барселона и посолството ни в Мадрид следят ситуацията и са готови да оказват съдействие при необходимост. Българските граждани могат да се свържат с ГК Барселона на телефон: +34 937 969 950, както и на телефона за спешни случаи: +34 619 217 097 и с посолството в Мадрид на телефони: +34 913 455 761; +34 913 456 651 и на дежурния телефон в извън работно време: + 34 678 013 846.\"", "date": "2019.10.17", "title": "Мадрид не изключи \"нито един сценарий\" заради нестихващи безредици в Каталуня"}
{"url": "https://www.dnevnik.bg/bulgaria/2019/10/17/3977866_cacarov_vze_sus_sebe_si_geshev_pri_purvoto_si/", "text": "Главният прокурор Сотир Цацаров и заместникът му и единствен кандидат за негов наследник Иван Гешев са на посещение в САЩ, съобщиха от пресцентъра на държавното обвинение. Заедно с тях са още председателят на Държавна агенция \"Национална сигурност\" Димитър Георгиев, председателят на Държавна агенция \"Разузнаване\" Атанас Атанасов и изпълняващият длъжността директор на Служба \"Военна информация\" Велко Атанасов. От съобщението на прокуратурата се разбира, че визитата на българската делегация е по покана на американската страна. Посещението е планирано за периода от 14 до 17 октомври. В работната програма са включени срещи във Федералното бюро за разследване, Съвета за национална сигурност към Белия дом, както и в други правоохранителни органи във Вашингтон. \"Основна тема на разговорите е сътрудничеството между правоохранителните органи на САЩ и България, обменът на информация, противодействието на корупцията и организираната престъпност, прането на пари, както и действията в защита на националната сигурност\", пише още в официалната информация за посещението. От \"Свободна Европа\" припомнят, че това е първа официална визита на Цацаров в САЩ, като допълват, че досега е бил в страни като Турция, Казахстан, Китай и Русия. По информация на медията срещите на българските представители във Вашингтон са били организирани от американското Министерство на правосъдието, част от което са главният прокурор и ФБР. Посещението е било поискано от Цацаров, за да се обсъдят данни по  делото \"Русофили\".  По него обвиняем за шпионаж е председателят на едноименното движение Николай Малинов. Разследва се още и влиянието на пенсионирания генерал от КГБ Леонид Решетников в политическия живот на страната. По информация на \"Свободна Европа\" приоритетна тема от американска страна е било  \"чуждестранното зловредно влияние\",  което се свързва с подкрепяни от Русия дейности на територията на България. В началото на 2015 г. Цацаров подписа Програма за сътрудничество с прокуратурата на Руската федерация, а две години по-късно бе на официално посещение при руския си колега Юрий Чайка. Година по-късно на посещение в Русия е бил и Иван Гешев, като за визитата му се разбра след  запитване на \"Дневник\"  по Закона за достъп до обществена информация.", "date": "2019.10.17", "title": "Цацаров взе със себе си Гешев при първото си официално посещение в САЩ"}
{"url": "https://www.dnevnik.bg/evropa/2019/10/17/3977897_ima_sdelka_za_brekzit_obiavi_junker/", "text": "Председателят на Европейската комисия Жан-Клод Юнкер обяви, че Великобритания и Европейският съюз са постигнали нова сделка за Брекзит, предаде \"Ройтерс\". Малко след това редица опозиционни партии се обявиха против новата договорка. Това прави неясна съдбата й в британския парламент, който задължително трябва да я одобри. \"Когато има воля, има сделка – имаме я! Тя представлява справедливо и балансирано споразумение за ЕС и за Великобритания и е свидетелство за ангажимента ни да намерим решения. Препоръчвам (на Европейския съвет) да подкрепи тази сделка\", посочи Юнкер. Британският премиер Борис Джонсън каза: \"Имаме страхотна нова сделка, която ни връща контрола. Сега парламентът трябва да довърши Брекзит в събота, така че да можем да се придвижим напред към други приоритети като стандарта на живот, Националната здравна служба, престъпността и околната среда\", подчерта той. Според новия план обаче Северна Ирландия ще бъде третирана различно от останалата част на Обединеното кралство. В събота трябва да се проведе извънредно заседание на парламента - първата му работна събота от войната за Фолкландските острови през 1982 г. - на което депутатите да гласуват сделката. Преди това малко по-късно днес тя трябва  да получи одобрението на лидерите  на държавите - членки на ЕС. Остават обаче възражението на северноирландската Демократична юнионистка партия. Тя потвърди, че позицията й за Брекзит  не се е променила  и не може да подкрепи предлаганото от Борис Джонсън и ЕС споразумение. Недоволство По-рано ДЮП изрази опасения, че новата сделка за Брекзит може да откъсне Северна Ирландия от останалата част на Великобритания, що се отнася до митниците и регулаторния режим. Лидерът й Арлийн Фостър подчерта, че партията не може да подкрепи предложението заради въпроси, свързани с митниците и условията за даване на съгласие, както и че липсва яснота по ДДС. Лидерът на опозиционната Лейбъристка партия Джереми Корбин каза, че Джонсън е договорил по-лоша сделка за Брекзит от тази на предшественичката му Тереза Мей, която бе три пъти отхвърляна от парламента. Лейбъристите вероятно ще гласуват за втори референдум, ако той бъде добавен към предложената от Джонсън сделка, заяви източник от партията, макар тя да оставя опциите си отворени, докато не стане ясно какво точно ще внесе Джонсън за гласуване в парламента. Според Корбин сделката трябва да бъде отхвърлена и хората отново да гласуват. Той изтъкна, че при настоящите условия лейбъристите не могат да подкрепят договореното. Лидерът на Шотландската национална партия Никола Стърджън обяви, че тя няма да подкрепи сделката в парламента. \"Планираният от Борис Джонсън Брекзит предвижда много по-хлабави отношения с ЕС, що се отнася до въпроси като стандарти за храните, защита на околната среда и права на работниците. Шотландия не гласува за Брекзит под каквато и да е форма и депутатите на Шотландската национална партия няма да подкрепят Брекзит под каквато и да е форма.\" Въпреки възраженията Джонсън изрази увереност, че новото споразумение може да бъде ратифицирано до датата за Брекзит – 31 октомври, заяви негов говорител. Правителството планира да внесе сделката за гласуване в парламента в събота и след това ще трябва да приеме законодателство за официално ратифициране на споразумението. Попитана дали Джонсън е уверен, че необходимото законодателство може да бъде одобрено навреме, за да излезе Великобритания на 31 октомври, говорителят отговори положително. Междувременно британската лира поскъпна силно днес спрямо долара и по-слабо спрямо еврото, достигайки нови максимални стойности за последните пет месеца след новината за споразумение по Брекзит, предаде \"Франс прес\", цитирана от БТА. Към 12.45 часа българско време британската лира бе поскъпнала с 0.86 на сто спрямо щатския долар, достигайки курс от 1.2942 долара за лира. Спрямо еврото курсът й се повиши с 0.60 на сто до 86.01 пенса за едно евро, минути след като бе достигнала курсове съответно от 1.290 долара и 85.76 пенса за евро - нива, каквито не бе достигала от май. Какво е договорено По отношение на регулациите Северна Ирландия ще продължи да се съобразява с ограничен набор от правила, свързани с единния пазар на ЕС, за да се избегне \"твърда\" граница – законодателството за стоки, санитарни правила за ветеринарен контрол, правила за селскостопанска продукция/маркетинг, ДДС и акциз за стоки и правила за държавната помощ, се посочва в съобщение на Европейската комисия. Що се отнася до митниците, по искане на британското правителство договорената през ноември 2018 г. единна митническа територия между ЕС и Обединеното кралство е била премахната от протокола за Ирландия/Северна Ирландия. Европейските и британските преговарящи са открили нов начин да постигнат целта за избягване на митническа граница на остров Ирландия, гарантирайки, че Северна Ирландия ще остане част от британската митническа територия. В съобщението се казва, че тази договорка защитава целостта на единния пазар на ЕС и на митническия съюз, избягвайки регулаторните и митнически проверки на границата между Ирландия и Северна Ирландия. ЕС и Великобритания са се договорили да създадат механизъм за \"съгласие\", който ще дава на членовете на северноирландския парламент решаващ глас за дългосрочното прилагане на съответното европейско законодателство в Северна Ирландия. \"Гардиън\" допълва, че според сложния механизъм за съгласие четири години след края на преходния период, северноирландският парламент ще гласува дали да продължи да прилага разпоредбите. Той ще трябва да вземе решение с обикновено мнозинство или с вот, при който 40% от националистите и юнионистите ще трябва да дадат съгласието си. В този случай ще трябва да се премине праг от 60% от всички членове. Ще има и друга възможност четири години по-късно да се даде съгласие, ако се е гласувало с обикновено мнозинство, и осем години по-късно, ако се е възприел междупартийния подход. Главният преговарящ на ЕС Мишел Барние даде още подробности, цитирани от \"Политико\". По думите му Северна Ирландия ще \"се облагодетелства от бъдещата британска търговска политика\", но освен това \"ще остане входна точка за нашия единен пазар\". \"Британските власти могат да прилагат британски мита за продукти, идващи от трети страни, ако тези стоки, влизащи в Северна Ирландия, няма риск да влязат в нашия единен пазар. Но за стоки, за които има риск да влязат в единния пазар, британските власти ще прилагат митата на ЕС\". Барние не обясни как служителите ще установяват които стоки има риск да навлязат в пазара на ЕС. Той посочи, че двете страни са решили разногласията си за прилагането на данък добавена стойност, но не даде подробности. Барние описа и новия механизъм за съгласие, с който властите в Северна Ирландия след четири години ще имат възможност да гласуват за продължаване на прилагането на европейските митнически правила: \"Четири години след влизането в сила на протокола избраните представители на Северна Ирландия ще могат да решат с просто мнозинство дали да продължат да прилагат съответните правила на ЕС или не.\" Според \"Гардиън\" Великобритания е отстъпила Северна Ирландия да следва правилата на ЕС за ДДС, въпреки че Великобритания ще остане отговорна за събирането на данъка и за мерките за прилагане срещу измамите. Съвместна комисия на европейски и британски служители ще надзирава как работи системата.", "date": "2019.10.17", "title": "Има сделка за Брекзит, обяви Юнкер"}
{"url": "https://www.dnevnik.bg/bulgaria/2019/10/17/3977900_kak_da_se_razsledva_glavniiat_prokuror_i_oshte/", "text": "Какъв трябва да е механизмът за провеждане на наказателно разследване срещу главния прокурор, така че то да бъде независимо и обективно? Това е един от  20-те въпроса,  зададени на Иван Гешев - единствения кандидат за поста главен прокурор, заеман сега от Сотир Цацаров, изпратени от Софийския адвокатски съвет. Казусът е важен, след като през 2009 г. Европейският съд по правата на човека излезе с решение по делото \"Колеви срещу България\", в което констатира, че в страната липсват гаранции за ефективно разследване на престъпление, извършено от главния прокурор, а оттогава досега  властите не са взели мерки  това да се промени. Същия въпрос задават на Гешев и Институтът за пазарна икономика и Антикорупционният офонд. Те добавят в питането си дали Гешев ще подкрепи предложените в становището на Венецианската комисия мерки за ефективно разследване и въвеждане на процедура за импийчмънт на главния прокурор, сред които са: разследването за извършени нарушения от главния прокурор да се осъществява от независимо лице или орган, който да може да събира и анализира факти и доказателства независимо от прокуратурата; членовете на ВСС от прокурорската квота или с предходен стаж в прокуратурата да нямат блокиращо мнозинство при вземането на решение за импийчмънт; да се намали изискуемото мнозинството за вземане на решение от ВСС относно предложението до президента за освобождаване на главния прокурор. Антикорупционният фонд и ИПИ задават въпроса на Гешев, който е наблюдаващ прокурор по делото \"КТБ\" в Специализирания съд счита ли, че лицето Делян Славчев Пеевски следва да бъде разпитано и в какво процесуално качество. Въпрос, на който Гешев още преди две години  отговори пред журналисти така : \"Делян Пеевски го няма в делото КТБ, така както ги няма и Обама, и Путин\". Вчера изтече срокът, в който съсловни организации и независими сдружения можеха да завдават въпроси към кандидата, такива отправиха и Българският хелзинкски комитет, Българският институт за правни инициативи, Инициативата \"Правосъдие за всеки\", Камарата на следователите, гражданското сдружение \"Боец\". Изслушването на Гешев в съдебния съвет е на 24 октомври. Софийският адвокатски съвет съобщи, че е внесъл въпрос към кандидата да оглави прокуратурата през следващите седем години как следва да се отчитат делата, по които прокуратурата е осъдена по закона за вреди, причинени от държавата, и дали в този случай нарушението на конкретния прокурор трябва да се отчита при кариерното му израстване. В състояние ли е г-н Гешев да спазва изискванията за независимост и безпристрастност с оглед изявлението му по случай с Джок Полфрийман, че има три деца и каквото и да каже, \"има опасност то да бъде повлияно от емоции и коментарът да не е професионален\", е друг въпрос на адвокатите. Допустимо ли е прокурор да изразява в публичното пространство мнения за политически партии и медии и да се изказва за виновността на обвиняемите и подсъдимите, се интересуват защитниците. Те искат да знаят дали Гешев поддържа позицията, че \"ролята на адвоката е да защитава и да взима пари от хората независимо каква е истината\", както и че \"ролята на прокурора е да арестува и да се бори за налагането на тежки наказания\". Извън качествата, познанията и уменията, необходими на прокурор в наказателния процес, какви други качества следва да притежава главният прокурор, пита колегията. Междувременно председателят на Върховния касационен съд Лозан Панов  напомни на прокуратурата , че продължава да очаква отговор на писмото си от 2 октомври, с което постави въпроса за необходимостта от преценка на качеството на изготвените от кандидата за главен прокурор обвинителни актове, а не само на обема на неговата дейност в количествен аспект.", "date": "2019.10.17", "title": "Как да се разследва главният прокурор и още адвокатски въпроси към Гешев (допълнена)"}
{"url": "https://www.dnevnik.bg/sport/2019/10/17/3977884_radev_nadiavam_se_problemite_da_otshumiat_zaedno_s/", "text": "Сега в ежедневието ни може да се сблъскваме с много проблеми, но се надявам, че те ще отшумят заедно с хората, които ги създават и консумират със користни цели.\" Това заяви президентът Румен Радев, цитиран от пресслужбата на президентството, по време на конференция \"Спортът, децата и бъдещето\". Той посочи, че от развитието на масовия спорт и патриотичното възпитание зависи дали България ще бъде конкурентоспособна нация в бъдеще. Кръглата маса се организира от обществения съвет \"Физическо възпитание и спорт\", който  беше учреден от президента преди година . \"Бъдещето принадлежи на онези далновидни и активни нации, които не само развиват иновации и високи технологии, но и се грижат за физическото и психическото здраве на гражданите си\", посочи Радев. И добави, че животът се превръща в \"задъхано състезание\" с увеличаващ се стрес, за което са необходими воля, характер, устойчивост, дисциплина, но и чувството за колективен дух.      \"Необходимо е патриотично възпитание и любов към националния химн, флаг и родината, а това върви заедно и със спорта\", каза президентът. По думите му цел на конференцията е да бъдат посочени ефективни начини за подобряване на здравния и психическия статус на младите българи, как да се избегнат вредните фактори и да се подобрят условията за развитието на масовия спорт. Преди ден Радев говори за скандала около мача България - Англия и  заяви, че \"футболът е огледало на състоянието на държавата\" . Последва  остра реакция от министъра на спорта Красен Кралев , който заяви, че президентът \"за пореден път прояви своята некомпетентност относно жизненоважни теми от обществения живот в страната ни\".", "date": "2019.10.17", "title": "Радев: Надявам се проблемите да отшумят заедно с хората, които ги създават"}
{"url": "https://www.dnevnik.bg/tehnologii/2019/10/17/3977905_vatikana_pusna_v_prodajba_smart_broenica/", "text": "Ватиканът пусна в продажба смарт броеница, която може да се използва и като гривна. Устройството може да работи с операционните системи Android и iOS, като цената му започва от 99 евро. Гривната се активира при поставяне на китката, като се синхронизира с приложението Click to Pray (\"Кликни да се помолиш\"), което съдържа аудио и видео съдържание как работи броеницата. Тя е водоустойчива и разполага с bluetooth, Създател на смарт броеницата е базираната в Тайван технологична компания GadgTek Inc (GTI). Папа Франциск обяви старта на приложението за смартфони \"Кликни да се помолиш\" през януари тази година. Тогава той насърчи младите хора да изтеглят приложението, за да се молят без значение къде се намират. Повече за приложението четете  тук.", "date": "2019.10.17", "title": "Ватиканът пусна в продажба смарт броеница"}
{"url": "https://www.dnevnik.bg/sport/2019/10/18/3978282_na_tozi_den_predi_10_godini_kak_beshe_vkaran/", "text": "Понякога, за да вкараш гол, се нуждаеш от доза късмет или от... надуваема топка. На този ден преди през 2009 г. Дарън Бент вкара вероятно най-странния гол във Висшата лига. С екипа на \"Съндърланд\" нападателят се разписа във вратата на \"Ливърпул\" с помощта на плажна топка, хвърлена от феновете. За съжаление на мърсисайдци ударът на Бент се отклони неспасяемо в топката, която беше с емблемата на клуба. По-късно артикулът беше изваден от магазина на \"Ливърпул\".    ", "date": "2019.10.17", "title": "На този ден преди 10 години: как беше вкаран най-странният гол във Висшата лига"}
{"url": "https://www.dnevnik.bg/analizi/2019/10/17/3977551_stigmata_diviiat_iztok/", "text": "Първият много важен въпрос от тези дни е: Има ли расизъм в България?. Едносричният отговор е \"да\", а изчерпателният - \"пак да\". Ще се върна на това след малко. Вторият въпрос е: Има ли стигма Източна Европа?. И тук отговорите са точно като при предния въпрос. Европа реагира остро срещу недопустимите прояви на стадиона у нас, а темата от медиите слезе веднага в неформалното общуване в много страни и България още веднъж затвърди руслото, в което се носи публичният й портрет на Запад. Всичко, което съответства на нагласите и очакванията, се подема лесно и се прибавя към досегашните мнения – така работят медиите, откак ги има и това е изследвано многократно през ХХ век. Европа не свръхреагира срещу нас в този или онзи конкретен случай, но тя отчетливо надгражда една дългогодишна стигма – тази на Дивия Изток. които позволяват да заемем ролята на приемливия за одругостяване различен. По мощни политически и вътрешнокултурни за западните държави причини тази позиция вече не може да се заема от по-шарени народи. Като фенотип и като култура (или субкултура спрямо паневропейското) ние сме едновременно достатъчно \"наши\" и достатъчно \"чужди\", за да бъдат очертани по нас границите на приемливия общочовешки морал. В него от колониални времена западната цивилизация е висшият субект на правдата, а всички останали народи имат задачата на културното догонване. Леко отблъскващата екзотика на Източна Европа се оформя из неузнаваемата джунгла на историческите отпечатъци от Османската империя и почти митичния социализъм. Целта на това наблюдение не е да се оправдаят родните прояви на расизъм, а да потърсим обясненията на специфичната публичност, която ги съпътства. Важна в картината е и реакцията на политиците ни. Овътрешностения наратив за това какъв и кой си е феномен, който е добре познат в хуманитарните дисциплини. Когато ние констатираме расизма сами, не предприемаме ответни действия, защото обществената рефлексия отсъства. Когато обаче от някъде на запад ни видят, нещата са различни. Разказът за Дивия Изток изведнъж се събужда за живот пред погледа на този, когото приемаме за гражданин от по-висш порядък. Арестите за провинилите се фенове не закъсняха много, което е само по себе си похвално. За да осмислим тези явления адекватно, трябва да подходим без българолюбие, но и без българомългарзие. Стигмата за Дивия Изток работи и навън, и вътре, както е характерно за всяка друга стигма. Западът сам е нетърпим към собствените си прояви на расизъм... или поне в несравнимо по-голяма степен от Изтока. Това стъпва на здрава историческа основа. Съзнанието за многообразието на цветовете и идентичностите идва първо с достъпа до самите тях. Излишно е да подчертаваме злорадо, че достъпът на западните общества до това многообразие е получен по изключително насилствен начин – всички знаем този факт. Тук е и коренът на бурната реакция срещу расизма. Махалото се люлее от необуздания господарски манталитет към знамето на безграничната толерантност. Но нека не сме наивни и не се лъжем, че господарският манталитет не се прокрадва като зомби през пластовете мисловни модели. който се огъва и обновява, приема нови съдържания и се пази да не е некоректен, но така и не изчезва. Което всъщност не е ненормално, защото конкуренцията между различните човешки популации е наша природна черта. А какво по-важно днес от публичен морал и символен капитал? В заключение идват размислите за това какво е добре да се направи. Със сигурност да се работи много е неизбежно, но с фокус и целенасочено. Ако мислим, че с нападките срещу народа и непрекъснатото му ценностно съпоставяне с други народи ще постигнем по-съвременно общество, то трябва да се отърсим от тази нагласа. Достойното, рефлексивно поведение и работата срещу подобни агитки, от които започна цялата тема, е изключително важно, за да има някакви резултати. Родната непоросветена омраза към различните и господарският расизъм са две съвсем различни явления и само гледани отстрани изглеждат едно и също нещо. Налага се да се отърсим от комплексите и меренето по Европата и да търсим спешно адекватни местни начини за справяне с изобилните местни недостатъци.", "date": "2019.10.17", "title": "Стигмата Дивият Изток"}
{"url": "https://www.dnevnik.bg/sviat/2019/10/17/3977524_robot_naredi_kubcheto_na_rubik_s_edna_ruka/", "text": "Робот успя да нареди кубчето на Рубик с една ръка – след като научи разигравания, които биха отнели на човек около 10 хил. години. След обучението си роботът може да нареди кубче на Рубик, модифицирано така, че да може той да разбере коя негова страна е обърната нагоре. Роботът е създаден от американската корпорация  OpenAI. Робот е нареждал  кубчето на Рубик  и преди – машината на инженери от Масачузетския технологичен институт успя да постигне това за 0.38 секунди, но тя бе създадена само и единствено с тази цел. Тази на OpenAI прави това за около 4 минути, но в случая става въпрос за многофункционален робот, чиято ръка наподобява човешката, и целта е да изпълнява и други функции, обяснява Би Би Си. Макар за хората работата с ръцете да е инстинктивна, за роботите това е голямо предизвикателство. И ако един робот може да подреди кубчето много по-бързо от повечето хора, той истински ще се затрудни с това да нареже зеленчуци за салата, например. Проф. Кен Голдбърг от UC Berkeley коментира пред Би Би Си, че постижението на  OpenAI  е впечатляващо, но и демонстрира колко още много работа има да се свърши. \"Дали ще дойде момент, в който робот ще може да разбърка тесте карти като крупие от Лас Вегас? И да го прави добре? Това може да отнеме 10-20 години\", казва той. \"Много сме далеч от това да заменим кухненските работници, които режат зеленчуци, събират неща или дори мият чинии. Всички тези задачи са много сложни\".     ", "date": "2019.10.17", "title": "Робот нареди кубчето на Рубик с една ръка"}
{"url": "https://www.dnevnik.bg/evropa/2019/10/17/3977369_s_nadejda_za_probiv_liderite_na_es_reshavat_dnes_shte/", "text": "Лидерите на Европейския съюз се срещат днес в Брюксел, за да обсъдят едни от най-големите въпроси пред блока, включително перспективата за пръв път държава членка да го напусне, пише \"Ройтерс\". Макар да се очаква трудните преговори за Брекзит да доминират, кризата в Турция и Сирия и следващият многогодишен бюджет на ЕС също ще отнемат много време. Брекзит Това е последната среща преди определената за Брекзит дата (31 октомври). Европейската комисия и Великобритания  водеха преговори до последния момент , за да постигнат сделка, с която лидерите да се съгласят на срещата. Основният проблемен момент е границата между държавата членка на ЕС Ирландия и британската провинция Северна Ирландия. Сред възможните резултати от днешната среща са рамка за сделка за излизане на Великобритания от ЕС на 31 октомври, като правните детайли бъдат договорени по-късно, допълнителна среща на върха няколко дена преди крайния срок, ново отлагане на Брекзит или Брекзит без сделка. Вчера дипломати коментираха, че евентуално съгласие лидерите на ЕС на срещата им на върха в Брюксел днес с постигната в последния момент сделка за Брекзит може да зависи от това дали британският парламент впоследствие ще одобри споразумението. Преди това  \"Гардиън\" писа , че  премиерът Борис Джонсън, изглежда, е на прага на сделка за Брекзит след големи отстъпки пред исканията на ЕС за ирландската граница. Смяташе се, че преговарящите екипи са постигнали принципна договорка, че ще има митническа граница в Ирландско море. Подобно споразумение бе определено от предишния министър-председател Тереза Мей като сделка, която никой британски премиер не може да приеме. Дипломатически източник каза за споразумението, че \"Северна Ирландия ще бъде де юре в митническата територия на Обединеното кралство, но де факто в тази на Европейския съюз\". Източник евроскептик коментира, че такава договорка ще бъде много трудна за преглъщане от северноирландските юнионисти (повече четете  тук ). Срещата днес е ключова и защото според прието миналия месец законодателство Джонсън е задължен  да поиска от блока отлагане  на Брекзит, ако сделката не бъде одобрена до събота, когато евентуално ще се проведе извънредно заседание на парламента - първата му работна събота от войната за Фолкландските острови през 1982 г. Премиерът категорично изключва варианта за отсрочка след вече двете отлагания на Брекзит, гласуван на референдум през юни 2016 г. Не е казал обаче нито веднъж  как смята да се измъкне . Бюджет за 2021-2027 г. Бюджетът на ЕС, наричан Многогодишна финансова рамка, е огромна задача, защото съюзът трябва да определи финансите си за следващите шест години - 2021-2027. Най-големият въпрос е как блокът ще запълни дупката, която ще остане след излизането на Великобритания. Държавите членки все още не са се разбрали каква част от отделните национални икономики трябва да отиде за ЕС. Предложенията варират от 1.114%  до 1% от брутния национален доход  на ЕС. Лидерите ще обсъждат и как да направят бюджета по-справедлив, слагайки край на традицията за отстъпки, благодарение на които някои държави членки получаваха намаление на вноските си. В бюджетния дневен ред са и реформи, инвестиции и мерки, целящи да намалят финансовите шокове в еврозоната. Разширяване на ЕС На министерска среща във вторник  Франция зае твърда позиция  срещу преговорите за еврочленство със Северна Македония и Албания. Това  може да доведе до конфронтация  между президента Еманюел Макрон и други негови колеги на срещата. Според Франция предизвикателствата пред ЕС, сред които Брекзит, Китай като стратегически съперник, заплахите за сигурността, идващи от Русия, и миграцията, са вече прекалено големи, за да се допуснат още две държави от регион, носещ все още белезите на наследството от войните през 90-те години на миналия век и борещ се с престъпност и корупция. Позицията на Франция повдигна опасения в Брюксел за допълнително забавяне на вече проточилия се процес, което може да тласне балканските страни към по-тесни връзки с Русия и Китай. Независимо от  напрежението със София в последните седмици  заради  добавените внезапно условия  (които не попречиха на Министерския съвет да подкрепя началото на преговорите) Париж бе по-големият проблем за македонските управляващи. След два договора, отворили пътя за евроатлантическата интеграция на страната - с Гърция и България - и болезнена смяна на името кабинетът се надяваше, че жертвите са достатъчни за европейска перспектива (поканата от НАТО междувременно дойде). Турция и Сирия В понеделник  държавите членки се споразумяха  да ограничат износа на оръжия за Турция заради офанзивата й в Северна Сирия, но не договориха общоевропейско ембарго. Климатичните цели на ЕС Днешният Европейски съвет ще бъде срещата на лидерите на ЕС преди климатичната среща на върха на ООН в Чили през декември. Няколко държави членки все още не са се присъединили към целта ЕС да стане климатично неутрален до 2050 г. Други страни настояват за по-амбициозни цели за 2030 г. В момента целта е намаление с 40% на емисиите въглероден диоксид спрямо нивата от 1990.", "date": "2019.10.17", "title": "С надежда за пробив лидерите на ЕС решават днес ще има ли сделка за Брекзит"}
{"url": "https://www.dnevnik.bg/sviat/2019/10/17/3974698_kak_bulgariia_spria_da_razbira_balkanite/", "text": "Преди две години, малко след подписването на Договора за добросъседство с тогавашната Република Македония, премиерът Бойко Борисов използва така често споменаваните от него пътища, за да даде пример за една от най-важните възможности, ако документът се прилага и София и Скопие работят заедно: българите и македонците да ходят на кратка почивка в съседната държава бързо и без проблеми и по-лесно да се опознават. С фокуса върху сближаване на хората от двете страни на границата и икономическите ползи от договора и присъединяването към ЕС София напипа  рядко споменавания  проблем: Балканите далеч не са толкова ирационални, колкото някои биха искали да обяснят за целите на новинарските си материали. За гражданите по-важно от \"големите проблеми\" на историята е как живеят в ежедневието. Враждебността между отделни групи или народи обикновено следва от социално-икономическите лишения, застоя, грубото политическо инженерство от центровете на властта. Политици, които разделят, има навсякъде в региона и извън него, а за техните избиратели, ако са им осигурени условия и стандарт, това не е най-голямата грижа. В крайна сметка това трябваше да е и ядрото на Европейския съюз – мир и просперитет за всички. Няма причина държавите на Балканите да са изключени от това – днес времената за Европа са трудни, но утре корабът може да потегли в по-добра посока. София имаше трезва позиция, с разбиране, че балканците, като всички, искат по-добро бъдеще. Минаха две години и тя постави условия. Не е изненада, че за Скопие имаше и по-важни неща – голямото внимание бе не към София, а към Париж и Берлин, заради преговорите с ЕС. Разбира се, президентът Стево Пендаровски коментира темата -  нарече  позицията вътрешна работа на България.  Направи го  и премиерът Зоран Заев - за идентичност в 21-и в. не се преговаря, макар че Скопие трябва да внимава, докато чака дата за преговори, и да разбира София, където се готвят за местни избори. Не всички реакции бяха толкова хладнокръвни. \"България показа червен картон на Северна Македония,\"  написа  агенция \"Мета\" и нарече началото на октомври една от \"най-горещите седмици, които е имала (Северна) Македония от независимостта си досега\". Може би България иронично  пише  електронното издание МКД. Има се предвид Антифашисткото събрание за народно освобождение на Македония, което решава да провъзгласи македонска държава и македонски език на 2 август 1944 г. в манастира \"Прохор Пчински\". Посочени са документи с обидни определения за България като \"тази гнусна слугиня на империалистическа Германия\" (още едно напомняне колко безплодно е която и да било страна да търси днес със задна дата сметка за военновременна пропаганда, създадена именно за да насъсква хората едни срещу други). За  самите условия  се каза много. Десетки интелектуалци се обявиха срещу рамковата позиция и надменния ѝ тон; сякаш България не е признала Северна Македония за суверенна държава и изразът \"по-малък брат\" предполага, че може да ѝ говори наставнически, без да зачита елементарни правила в езика на дипломацията (дори голяма част от тревогите да са основателни и да изискват българска реакция, не е това начинът да се заявяват). Не се спомена, че част от \"острите\" предложения на България вече са правени от Заев; той сам предлага терминът \"български фашистки окупатор\" да се замени в учебниците, макар и  не по начин, който би се харесал  в София. Вероятно и още може да се каже. И най-ревностните противници на \"македонския език\", за който София иска да не се говори официално в Европейския съюз с тези думи, трудно могат да оспорят, че отстояването на такава позиция по исторически или лингвистични причини в официален дипломатически дискурс не е смело разчупване на политическата коректност, а подхранили не без основание мита за \"ирационалността\". Ако македонският е просто диалект от езиковедска гледна точка, нима това означава, че бошняци, сърби и хървати трябва изведнъж да сменят имената на езиците си, защото били почти едно и също? И как ще ги кръстят? А черногорският, който преди две години  получи сертификат , че е отделен език, от Международната организация за стандартизация? Държавност и език са тясно преплетени в тази част на света, а ползите от чужди опити това да се промени не са еднозначни и само подхранват лоши чувства от двете страни на границата (по ирония на съдбата в движението за признаване на четирите езика за един основна роля играят не политици, а историци). Но не условията са проблемът, а това, което България пропуска, докато се занимава с тях. Докато проучвания сочат, че България  внезапно се е превърнала в неприятел  за пълнолетните македонци, Скопие прави всичко възможно, за да разшири политическия си и дипломатически кръгозор – още се поправят щетите от десет години изолация при Никола Груевски. Заев призова Гърция да поведе Балканите (роля, за която сама намекваше България по време на европредседателството). Това не заличава връзките и със старите съседи: само преди седмица Заев бе в Нови Сад за среща с албанския си колега Еди Рама и сръбския президент Александър Вучич  за полагане на основите на \"малък Шенген\"  - всъщност организация, която от система за бързо преминаване през границата може да прерасне в съюз, напомнящ на Европейския. Докато експерти допускат, че \"малкият Шенген\" може да е руски проект в белградски одежди, трудно може да се възрази на мотивацията, с която Заев  обясни  участието си след срещата: \"Твърде дълго чакахме някой да направи нещо за нас.\" Той добави, че тримата биха искали да покажат, че \"Балканите не са буре с барут\". С други думи – че са рационални като всички останали. Топли са отношенията с Турция, а вече цитираната анкета на \"Евротинк\" сочи Съединените щати за \"най-приятелска държава\". Така, докато вътрешнополитически дебатът и в Скопие привидно се вътри около балканските клишета (идентичност, минало и други), \"политическият връх\", както е македонският термин, мисли за алтернативи. Почти всички международни експерти по Балканите от последно време предупреждават: ако страните западно от България не получат европейската перспектива, за която (някои по-успешно, други - още не съвсем) работят, дори само заради близостта със съюза, ще го направят. Последиците за живота и интереса на гражданите, а и за сигурността (включително на България), няма да са еднозначни. Освен това в македонския случай отрицателно решение се очаква да дестабилизира политиката - още една такава криза Борисов със сигурност не би искал на прага си. И без това гледа с тревога към Турция, от чиито възможности (за разлика от тези на Северна Македония), изглежда, се страхува. Изправена пред опасността  френско вето днес отново да я отклони от посоката ѝ , Северна Македония се нуждае от България повече от всякога, и то не защото Скопие било малкото братче на София. Протегнатата ръка на Заев преди две години бе израз не на капитулацията на малка държава, а зов за помощ след десетилетие застой, в което на гражданите бе отнета възможността (като всички останали на планетата) да се стремят да живеят по-добре. Ако София не откликне или се отдръпне от тази протегната за по-тясно сътрудничество ръка, друг ще я поеме. Не е задължително да е Пекин или Москва; може да е Белград или Атина. И тогава жалко за България, чийто народ смята Северна Македония за близка до сърцето си и (досущ като край Вардар) разговорно ползва само старото ѝ име.", "date": "2019.10.17", "title": "Как България спря да разбира Балканите"}
{"url": "https://www.dnevnik.bg/skorost/2019/10/17/3976945_promociite_na_avtosalona_-_otstupki_dopulnitelno/", "text": "До съвсем неотдавна софийският автосалон беше най-сигурният начин да си купиш автомобил със сериозна отстъпка. Самите вносители акцентираха на специалните си предложения и \"научиха\" купувачите да очакват бонуси. В последните няколко издания автосалонът бяга от изградения имидж на базар за разпродажба на коли с отстъпка, но все пак по щандовете могат да се намерят по-специални оферти, показа проверка на \"Дневник\". Често те не са специално за изложението, а съвпадат с него, като в повечето случаи става дума за отстъпка от цената на автомобили на склад. При тях изборът на оборудване, цвят и двигатели е сведен до минимум, но пък покупката излиза далеч по на сметка. Вносителите и участващите в изложението лизингови компании акцентират и върху специални лизингови схеми, често с минимално или никакво оскъпяване при определени условия. Друг често срещан бонус е допълнително оборудване, като особено актуален подарък в момента е втори комплект гуми (в случая зимни) заедно с джанти и сензори за налягането. На един от щандовете пък по всеки от моделите е монтирано нещо допълнително - от поставка за таблет в салона, през багажник за велосипед на покрива, до цветни акценти по цялата кола, а при покупка конкретният автомобил се получава така, както е на салона. От години една от сферите на все по-ожесточена конкуренция между вносителите е гаранцията. На салона част от показаните марки се продават с бонус гаранция 9 години или 300 хил. километра, което настъпи първо. Автосалонът в София продължава до края на седмицата. Работното време в делнични дни е от 10.30 до 19.30 часа, а в събота и неделя от 10 до 20 часа. Цената на билетите е 10 лева през седмицата и 12 лева през уикенда, като след 17 часа те ще струват 8 лева. Деца до 8 години ще влизат безплатно, а тези между 8 и 16 години за 6 лева или 4 лева след 17 часа. Има и семейни билети, които важат за двама възрастни и две деца, като цената е 22 лева през седмицата и 25 лева пред уикенда. На разположение е и групов билет за повече от петима души, като всеки от тях плаща 8 лева делнични дни и 10 лева през уикенда.  Билети могат да се купят  и онлайн, като се предлагат и електронни пропуски, които могат да се изтеглят на телефона. Основните технически характеристики на всички изложени модели и техните цени могат да се открият в каталога на автосалона, който ще се продава на касите и по местата за разпространение на вестници и списания. На 47 страници са представени близо 200 модела. В допълнение в каталога има също интересни анализи за пазара на нови автомобили в България и Европа, отбелязани са любопитните тенденции, забелязани на изложението във Франкфурт, не липсват и тестове на актуални модели.", "date": "2019.10.17", "title": "Промоциите на автосалона - отстъпки, допълнително оборудване, изгоден лизинг и удължена гаранция"}
{"url": "https://www.dnevnik.bg/sviat/2019/10/17/3977612_siriiskiiat_grad_koito_vsichki_iskat_da_ovladeiat/", "text": "Тази седмица, дни след началото на третата операция в Сирия, Турция говори за овладяване на Манбидж. Градът бе ябълката на раздора със Съединените щати още миналата година, когато войски на Анкара и подкрепяни от нея бойци отвоюваха от кюрдите територии в северозападния ъгъл на страната, но им остана само един голям град западно от река Ефрат, където кюрдските сили, смятани от тях за терористи, оставаха препятствие. Причината за тази спънка можеше да се обобщи с три букви: САЩ. Сирийските демократични сили (SDF) бяха коалиционен партньор в борбата срещу \"Ислямска държава\" на Вашингтон и Пентагонът имаше близо 2000 войници в района. Броят им първо намаля заради свиването на присъствието в Сирия, а след това, в резултат на обещаното изтегляне, за да се даде път на турската операция, вчера дойде и съобщението: \"Извън Манбидж сме.\" В района се появиха и руски патрули, за да разделят турската армия от сирийската. Подкрепяни от Турция бойци обявиха, че се събират около Манбидж, а сили на президента Башар ал Асад, с когото кюрдите сключиха сделка за защита, достигнаха града (и влязоха в него за пръв път от 2012 г.), но там последваха сражения с кюрди. Защо е важен този град?      Опозиционни бойци отвоюваха Манбидж от режима на Асад през 2012 г. Две години по-късно го направиха сили на \"Ислямска държава\", след още две той се оказа в ръцете на SDF. Магистралата М4 минава близо до града с население около 700 хил. души и с предимно арабско (80%) население. Това е едно от големите населени места в района и е на пътя от Латакия (край морето, традиционен бастион на подкрепа за Асад) на запад до Дейр аз Зор на изток - града, за който враждуващи сили, от кюрди до войските на Асад, спорят от години и около който има петролни залежи. Контролът на магистралата винаги е бил жизненоважен за плана за възстановяване на следвоенна Сирия. Контролът на града по поречието на Ефрат пък би позволил на Турция да укрепи позициите си в тази част на страната (западно от реката) срещу SDF. С местоположението си градът е и централна брънка в \"безопасната зона\", където Ердоган иска да върне два (или пожелателно - три) милиона сирийски бежанци. В самия град отношенията към SDF са разнопосочни - според катарската телевизия \"Ал Джазира\" част от арабите обвиняват кюрдите в жестокости спрямо местното население и в тотален контрол над институциите и инфраструктурата, свързана с важни ресурси. За произвол на SDF е писала и правозащитната организация \"Амнести интернешънъл\". Кюрдски представители оспорват тази оценка.", "date": "2019.10.17", "title": "Сирийският град, който всички искат да овладеят"}
{"url": "https://www.dnevnik.bg/analizi/2019/10/17/3977761_edno_naum_opasni_vruzki/", "text": "Кадрите с ММА боеца Георги Валентинов сред феновете в сектор Б на Националния стадион \"Васил Левски\" на евроквалификацията България - Англия обиколиха световните медии. Мачът беше спрян на два пъти през първото полувреме заради сигнали за расистки обиди, включително издаване на маймунски звуци от българската агитка. След втория около 50 запалянковци от сектор Б напуснаха стадиона, като преди това бяха снимани как правят нацистки поздрав. Заради този скандал премиерът Бойко Борисов поиска оставката на президента на Българския футболен съюз Борислав Михайлов и той се принуди да я подаде, въпреки че международният футболен правилник забранява намеса на властите във футболните дела. Натискът от правителството породи съмнения, че е направена постановка за смяна на властта в БФС и че за това са помогнали агитките, които нарочно са предизвикали скандала. Валентинов се защити пред Би Ти Ви, че е е попаднал на грешното място в грешния час, и заяви, че не е чул издаване на маймунски звуци по време на мача. Освен това публикува и обръщение в профила си във \"Фейсбук\", в което обяви:  Борисов побърза да се разграничи от феновете, като ги нарече \"група олигофрени\". Публикации в медиите са документирали близостта на боеца с ГЕРБ и лидера на партията Бойко Борисов.  \"Биволъ\"  припомни, че на 29 октомври 2013 г.  \"Дарик радио\"  е публикувало на сайта си следната новина, придружена със снимка от пресцентъра на ГЕРБ: \"Подкрепяме талантливите български спортисти и техните успехи\", подчерта Бойко Борисов.\"       Три години по-късно – през октомври 2016 г., кметът на Стара Загора от ГЕРБ – Живко Тодоров, е цитиран от  \"Дарик радио\"  да хвали боеца като еталон за младите хора: \"Биволъ\" припомня и снимка, която Валентинов е публикувал в профила си във \"Фейсбук\" през май т.г., точно преди изборите за евродепутати – на нея е облякъл тениска с лика на Борисов. ММА борецът е демонстрирал симпатиите си към ГЕРБ и на 15 октомври. Той е споделил във \"Фейсбук\" плакат на кандидат за общински съветник от ГЕРБ в Стара Загора.", "date": "2019.10.17", "title": "Едно наум: \"Опасни връзки\""}
{"url": "https://www.dnevnik.bg/bulgaria/2019/10/17/3977581_mediiniiat_regulator_shte_glasuva_dnes_dali_da/", "text": "Съветът за електронни медии (СЕМ) ще гласува днес дали да отстрани от поста му генералния директор на Българското национално радио (БНР) Светослав Костов. Процедурата започна преди седмица, а мотивът е груби нарушения на Закона за радиото и телевизията заради  безпрецедентно дългото спиране на ефирното излъчване  на 13 септември. Сигналът беше прекъснат в продължение на близо пет час в разгара на скандала, предизвикан от  опита за сваляне от ефир на дългогодишния водещ на сутрешния блок на програма \"Хоризонт\" Силвия Великова  и за отстраняването й от съдебния ресор, в който тя е известна с критичната си позиция към работата на прокуратурата, а в последните месеци - и към единствения засега кандидат за нов главен прокурор Иван Гешев. Светослав Костов разполагаше с пет работни дни, за да депозира в СЕМ възраженията си. По  информация на \"Свободна Европа\"  той е изпратил отговор до надзорниците в понеделник (14 октомври), като е оспорил основанията да бъде отстранен и е посочил, че не приема спирането на най-слушаната програма на общественото радио за голямо нарушение, тъй като останалите програми са излъчвали. Според отговора, информация за който \"Свободна Европа\" е получила от свои неназовани източници в БНР, той е написал, че не е знаел за петчасовото преустановяване на сигнала, а с главния инженер на медиата е общувал с електронна кореспонденция. Заседанието на СЕМ е насрочено за 14 ч. днес Ако мандатът на избрания в края на юни тази година Светослав Костов бъде прекратен, съветът трябва да посочи временно изпълняващ длъжността до провеждането на нов конкурс. На предишното заседание на медийния регулатор  трима от петимата надзорници обявиха, че със спирането на \"Хоризонт\" е извършено грубо нарушение  на закона и на конституцията. Това бяха председателят София Владимирова (ГЕРБ), Ивелина Димитрова (президентската квота, посочена от Румен Радев) и Розита Еленова  (от парламентарната квота, БДЦ на Христо Ковачки). По тази причина те взеха решение да открият процедура по отстраняването на Светослав Костов. Останалите двама членове на съвета - Бетина Жотева (от президентската квота, предложена от Росен Плевнелиев) и Галина Георгиева (ГЕРБ), гласуваха с \"въздържал се\" с аргумента, че извършеното нарушение е само едно и не е достатъчно за освобождаване. Темата за натиск над журналисти, за която  свидетелства на среща със СЕМ редколегията на \"Хоризонт\" , не се обсъжда в контекста на процедурата. Изнесените данни, сред които  свидетелството на Силвия Великова , че генералният директор е получил обаждания от четирима души за отстраняването й от ефир, както и  информацията за натиск  над вече пенсионирания шеф на програма \"Хоризонт\", са изпратени на прокуратурата за разследване. В началото на октомври Съветът за електронни медии наложи на БНР  две глоби заради спрения сигнал на \"Хоризонт\" . Те бяха в максималния допустим от закона размер - 7 хил. лв. за неспазване на условията на лицензията и 20 хил. лв. за нарушаване правото на информация.", "date": "2019.10.17", "title": "Медийният регулатор ще гласува днес дали да отстрани директора на БНР"}
{"url": "https://www.dnevnik.bg/sport/2019/10/17/3977426_vliianie_interesi_i_milioni_kolko_cenen_e_postut_na/", "text": "Сто дни. Точно толкова се навършиха от онази сутрин, в която министър-председателят Бойко Борисов  събра в кабинета си  собствениците на трите големи футболни клуба - Васил Божков (\"Левски\"), Гриша Ганчев (\"ЦСКА-София) и Георги Домусчиев (\"Лудогорец\"), в присъствието на президента на футболния съюз (БФС) Борислав Михайлов, на главния прокурор Сотир Цацаров, заместника му Иван Гешев и вътрешния министър Младен Маринов. Тогава премиерът направи показна акция за влияние във футбола, за да се закичи с ролята на умиротворител, че клубовете са обещали да играят честно и да не купуват мачове и съдии. Последва затишие. Три месеца по-късно българският футбол понесе жесток удар, а  Борисов притисна Борислав Михайлов да си подаде оставката  след скандалите около  мача с Англия (0:6) . От БФС най-напред заявиха, че подобен ход не се планира. Малко по-късно обаче футболният съюз обяви, че  оставката е дадена . Някъде по това време служителите на Главната дирекция \"Борба с организираната престъпност\" вече са били  на път към офисите на БФС в Бояна . Акция, за която  Борисов също се изказа и твърди, че е съвпаднала във времето , но няма общо със скандалите от мача с Англия и за която все още се знае само, че са разпитвани съдии. Премиерът, който обича да се намесва във футболните въпроси, и този път побърза да се включи в отиграването с вземане на оставка. Все повече обстоятелства обаче  говорят за дирижирани действия за свалянето на Михайлов от поста  и това поставя въпроса дали и каква роля има Борисов в тях и защо има интерес от смяна на властта в съюза. Хипотезата, че акцията с расистките прояви е била основно срещу президента на БФС, предизвика и други въпроси, свързани с този пост - какви интереси стоят зад случващото се, каква точно власт и влияние има той, за да се прибегне до такъв ход, довел до световен отзвук и много странични ефекти? Краткият отговор е, че чрез решенията на изпълнителния комитет и отделните комисии (съдийска, дисциплинарна и спортно-техническа) футболният съюз може да оказва влияние всякак и да контролира клубовете. Това дава сериозна власт и лостове и на неговия президент.  Футбол и политика ръка за ръка На част от въпросите е много трудно да се отговори. От години българският футбол е пряко зависим от политическите и икономически процеси в държавата, но част от събитията остават зад кулисите. Самият Борисов много пъти е използвал влиянието си да урежда спонсори или собственици на клубове (преди време  Веселин Марешки заяви директно, че премиерът го е убедил за 5 минути да финансира \"Локомотив\" (Пловдив ). Отделно във футбола има и стари играчи с големи бизнеси като групата около \"Химимпорт\" (\"Черно море\"), Гриша Ганчев, Кирил Домусчиев, Васил Божков (за чието влизане в \"Левски\" се смята, че също е допринесъл Борисов). Изпълнителният комитет на БФС сам по себе също преплита много интереси, около които е много трудно да се балансира. От години се твърди, че там силно лоби има ДПС, най-вече в лицето на Камен Костадинов от Централното оперативно бюро на партията. Според източници на \"Дневник\" по тази линия Михайлов \"имал много солиден гръб\". Същият може да се окаже и стълб в  евентуалното предаване на властта към досегашния вицепрезидент Атанас Фурнаджиев , определян за близък до депутата от ДПС Делян Пеевски. Вариантът човек извън настоящия изпълком да оглави БФС е свързан със свикването на извънреден конгрес. Решението за такъв може да бъде взето в петък от комитета или ако една трета от клубовете го поискат. Ключова и все по-влиятелна фигура е Кирил Домусчиев, който е собственик на \"Лудогорец\", собственик на телевизията, която излъчва българското първенство (\"Нова броудкастинг груп\"), и собственик на фирмата посредник в сделката за телевизионните права (\"Футбол про медиа\"). Трудно е да се каже каква позиция заема той спрямо промяната на положението на Михайлов, когото досега подкрепяше. След скандала с мача с Англия Домусчиев все още пази мълчание. Докато Гриша Ганчев отново атакува БФС, наричайки го секта и хвалейки действията на Борисов и Кралев. Кой с кого и ясен ли е наследникът  В настоящата кризисна ситуация все още не е ясно кой би подкрепил Михайлов и кой би гласувал за приемане на оставката му. В петък предстои заседание на изпълнителния комитет. Въпреки че Борисов директно заяви, че държавата ще прекъсне връзките си с БФС - включително и финансово, ако Михайлов не подаде оставка, изходът остава непредвидим. Президентът на \"Славия\" Венцислав Стефанов изрази надежда пред БНР, че премиерът ще размисли. Първият вицепрезидент Йордан Лечков предположи, цитиран от \"Топновини\", че оставката на Михайлов няма да бъде приета. \"Има си ред – президентът е избран от конгрес и само конгрес може да го свали и да му приеме оставката.\" Уставът на БФС гласи, че при оставка на президента до провеждане на конгрес правомощията на Михайлов следва да получи Лечков, който обаче е кандидат за кмет на Сливен. Ако той откаже, следват останалите вицепрезиденти - Фурнаджиев и Михаил Касабов, като при провъзгласяването на някой от тях той ще довърши мандата на Михайлов до пролетта на 2022 г. и няма да има извънреден конгрес. Засега наследникът изглежда предизвестен.      Ако изпълкомът отхвърли оставката на Михайлов, не е ясно как ще реагира Борисов и какъв знак ще е към него. Освен това, ако само бъде освободен настоящият президент - Михайлов ще излезе единственият виновник и футболният съюз ще продължи с познатите лица поне до 2022 г., т.е. едва ли нещо ще се промени сериозно. По следите на парите \"Президентът е разпоредител с бюджета на БФС. Той може да възложи на изпълнителния директор извършването на определени действия на разпореждане със средствата от бюджета\", гласи уставът на футболния съюз. За разлика от останалите спортни федерации БФС не се издържа от министерството на спорта. Миналия декември  изпълкомът одобри бюджет от 17.9 млн. лева за 2019 г.  За 2018 г. сумата беше  рекордните 19.1 милиона , което беше увеличение с над 60% спрямо 2017 г. През 2018 г. БФС получи 7.82 милиона лева от излъчването на мачовете на националния отбор и участието в новия турнир Лига на нациите. 3.6 милиона дойдоха от програмата \"Хеттрик\" на УЕФА, 1.82 милиона от програмата \"Форуърд\" на ФИФА, а 1.54 милиона лева от програмата за развитие на детско-юношеския футбол, която се финансира от Министерството на младежта и спорта (ММС). БФС получи още 550 хиляди лева от телевизионните права от българското първенство, 450 хиляди от административните приходи, 220 хиляди от продажба на билети и 120 хиляди от спонсори. От 2020 г. програмата на УЕФА \"Хеттрик\" влиза в петия си цикъл, който ще продължи до 2024 г. с подобрени условия. За това време България - като всяка друга европейска федерация - ще получи 4.5 млн. евро за инвестиции, както и по 2.4 млн. евро всяка година за оперативни разходи, участие в турнири, семинари, проекти, за развитие на женския футбол, на треньори и съдии и др.      Ключова е и темата за обща балканска кандидатура за голямо първенство по футбол. Тези дни спортният министър Красен Кралев, за когото от месеци се твърди, че е гласен за президент на БФС, трябва да участва в среща в Букурещ за обсъждане на темата заедно с представители на правителствата на Гърция, Румъния и Сърбия. Първоначално изненадващо беше представена идеята, че четирите държави ще кандидатстват за световното през 2030 г. Впоследствие се заговори да се поиска европейското през 2028 или 2032 г. От началото Кралев твърди, че мисията е възможна, но винаги е признавал, че България изостава най-много спрямо останалите три държави по отношение на спортната инфраструктура. В различни изказвания той говори за изграждане на поне три нови стадиона (изискванията за капацитета им варират в зависимост от това дали ще се кандидатства за световно или европейско първенство). Сигурното е, че при решение да се кандидатства на хоризонта ще излязат инвестиции за десетки милиони левове в следващите години. Също в бъдещето стои готовността на държавата да започне да инвестира усилено в детско-юношеския футбол. В последните години правителството често отпуска пари за стадиони в различни градове - обикновено около 1 млн. лева за осветление и смяна на тревното покритие. Наскоро  за стадиона на \"Арда\" в Кърджали бяха дадени значително повече - 2.5 млн. лева , като това дори беше вторият случай на държавна подкрепа за съоръжението. Скоро предстоят и преговори за нов договор за телевизионните права. Там заради влиянието си под светлината на прожекторите е Домусчиев. Той дори в прав текст заяви, че парите от телевизионните права (от които дял получава и БФС) могат да намалеят, ако се ограничи участието на чужденци в първенството, тъй като според него нивото на футбола ще падне и продуктът ще се обезцени. В сферата на влияние на президента на БФС попада и лобирането пред институциите в страната и пред международни организации. От поведението на ръководителите на футболния съюз може да зависи съдбата на цели клубове (и съответно на собствениците им). Под ръководството на Михайлов например бяха правени компромиси със задълженията на ЦСКА до момент, в който те станаха непосилни за чистене и клубът фалира. В същото време остават и съмненията дали същото не е правено за \"Левски\" до идването на Божков. Отделно Михайлов винаги е посочвал, че е съдействал на ЦСКА пред УЕФА в трудните мигове, като имаше ключова роля след появата на\"ЦСКА-София\", ръководен от Ганчев. За 14-те години като президент Михайлов премина през големи изпитания и важни събития. Успоредно с кризите покрай неуспехите на националния отбор и финансовите трусове в почти всички клубове (включително изхвърлянето на големи отбори като ЦСКА и \"Локомотив\" (София) от елита), той се издигна много високо в международната йерархия на футбола до член на изпълнителния комитет на УЕФА и ръководеше БФС при построяването на базата на националния отбор в Бояна на стойност 10 млн. евро. Миналото е изпълнено със скандали и слаби оценки, правени през състоянието на футбола. Бъдещето очевидно открива и нови бизнес възможности пред БФС. А президентският пост в организацията е лост за влияние. Дали това е истинската битка за промяната - ще личи през следващите ходове. Колкото до футбола - каквото и да стане в петък, само големите оптимисти могат да очакват осезаема промяна, тъй като играчите почти сигурно ще останат същите.", "date": "2019.10.17", "title": "Влияние, интереси и милиони: колко ценен е постът на Борислав Михайлов"}
{"url": "https://www.dnevnik.bg/intervju/2019/10/17/3977114_radu_mihailianu_rejisyor_evropeiskoto_kino_e_v_opasnost/", "text": "                         \"Дневник\" разговаря с Раду Михайляну за настоящето и бъдещето на европейското кино и филмовите адаптации по литературни произведения.  - Наистина идентичността е една от темите, които засягам в своята работа. Първата причина е, че аз самият съм емигрант. Всеки един емигрант си задава въпроса за своята идентичност, защото, когато заминеш, трябва се промениш и да се адаптираш. Затова и той се пита постоянно: \"Кой съм аз вътре в себе си?\" Иначе от днешна гледна точка считам себе си за евреин, за румънец, за французин и за гражданин на целия свят. - Европейското кино продължава, подчертавам -  , да бъде интересно. Но има голяма заплаха - то е в опасност, защото навлизаме в етап, в който културата се размива все повече в глобалната култура. Която на свой ред е подчинена на глобални интереси и много скоро ще бъде задвижвана от алгоритъм. В тази битка има опасност да изгубим своята откровеност, своята честност и това, което ни отличава от другите. В тази посока сега се водят много битки както на локално, така и на глобално ниво. Аз активно участвам в тях. - Съществуват разнообразни механизми за защита. Една от възможностите е да се създадат квоти за инвестиции спрямо американските гиганти. Да ги задължим, когато имат приходи от една европейска държава, да реинвестират част от тези приходи в местната идентичност и култура. Другият механизъм е това, което наричаме \"моралното право на автора\" - творецът да има по-голямо право на избор и повече сила от този, който дава парите. Една трета възможност е самите ние да създадем силна мрежа на разпространение по целия свят. Така не само ще се защитаваме, но и ще можем да атакуваме. - През миналата година спечелихме изключително важни битки по линията на две много съществени директиви на Европейския съюз. Знам за какво говоря, защото бях на предна линия. При Директивата за аудио-визуалните медийни услуги успяхме да договорим 30% от каталога на всички платформи и разпространители да се състои от европейски заглавия. На тях вече им е забранено да дистрибутират само американско съдържание в евопейските държави. Другата директива е тази за авторското право. Сега всяка една платформа е задължена да заплати авторските права на съдържанието, което ползва, независимо дали това е песен, статия или филм. От другата страна, да кажем, беше \"Гугъл\". Те бяха отделили 30 млн. евро, за да направят така, че директивата да не бъде приета. Борихме се в продължение на 2 години и накрая спечелихме. Не е лесно, не е просто, но се движим напред. Бяхме всички заедно и в интерес на истината моите български приятели много помогнаха, за да убедят вашите евродепутати.      - От много време винаги е имало филми, които излизат в салоните, и филми, създадени за телевизията. Понякога се случва някои от втория вид да отиват в Кан и в крайна сметка да се озоват в кината. Въпреки това в основата си те са предназначени за телевизията. Сега просто се появява трета категория – филмите, създадени от платформите. В самата си дефиниция те не са кинофилми, но това не означава, че са лоши. Те могат да бъдат добри и тогава да бъдат селектирани на кинофестивалите. Но само като изключение. В бъдеще платформите ще инвестират във филми, които ще бъдат прожектирани в кината. Както вече 30-40 години го прави телевизията. В това няма нищо изключително. - В артистичен аспект в България има изключително силно кинопроизводство. За съжаление обаче няма ясно установена политическа структура, която да позволява финансирането на качествените филми. Да, ние можем да помагаме – от Франция, от други държави. Но самата българска кинообщност трябва да успее да наложи на политиците един истински работещ механизъм за финансиране, както е в много европейски страни като Франция, Германия, Холандия. - В Европа се уважава мнението на автора, тъй като той е човекът с визията за филма, а в САЩ - най-вече този, който дава парите. Дори в този контект там се появяват и реализират изключителни творци. Но в САЩ правилата са изключително стриктни. Понякога на нас, европейците, ни е много трудно да се нагодим към тях. Аз го направих, защото съм отишъл да работя там. Но сега, когато водим преговори с американци, които идват да снимат в Европа, те са наред да се адаптират към тукашните правила. От куртоазия. - Колкото по-голям шедьовър е литературното произведение, което имаме пред себе си, толкова повече то присъства в колективното въображение на хората. Много трудно е да привнесеш нова гледна точка и да промениш нечии представи, въображение, съзнание... Бих казал дори, че е ненужно да се сблъскваш по този начин с литературата. По-интересно е, когато книгата не е толкова известна и самият сюжет се поддава на заснемане. Тогава се стремиш да преведеш този сюжет на езика на киното. Което, съвсем естествено, е предателство спрямо литературата. - Това, което винаги ме е вълнувало в изкуството, е свободата. Така че ще продължавам да водя битка срещу парите и глобализацията. А тази битка става все по-ожесточена.", "date": "2019.10.17", "title": "Раду Михайляну, режисьор: Европейското кино е в опасност"}
{"url": "https://www.dnevnik.bg/specialproject/2019/10/17/3977679_nie_kakvi_biahme_edno_vreme_-_za_razlikata_mejdu/", "text": "В този текст темата е за неизбежното сравнение, което всеки родител понякога прави между своето поколение и това на децата му, докато се опитва да ги разбере.  Голямата разлика между децата ни и нас е, че те са родени с технологиите. От социалните мрежи до Netflix и Spotify живеем в свят, в който винаги сме на линия, гледаме и слушаме това, което искаме и когато искаме. Те много по-добре от нас умеят да разказват историите си в Инстаграм, карат другите да говорят за тях още докато са малки. Успяват да живеят в настоящето така, както никое друго поколение не е успявало. По-възрастните смятат, че сегашните тийнейджъри са по-мързеливи, по-егоистични и винаги търсят лесното решение. Интересно е, че според мен те често имат по-интелигентен подход в работата, по-креативни са, много по-независими от нашето поколение, дори проявяват по-силен характер. Може би това се дължи на факта, че  – нещо, което обърка живота на доста наши връстници във времена, когато не знаехме кой път бихме могли да поемем. Според мен те живеят с убеждението, че в сравнение с предишните поколения ще се реализират по-добре, ако положат усилия. В един момент социалните медии стават платформи за намиране на работа или дори стартиране на собствен бизнес. Тинейджърите в световен мащаб започват да оформят нови тенденции. Друго, което прави впечатление, е, че сегашните тийнейджъри са много по-ангажирани със социално значимите теми, в това число и отношението към хората с различна сексуална ориентация, равенството между половете и расизма. Това може би пак се дължи на социалните мрежи и много по-достъпната информация по тези въпроси. Според мен всяко поколение е отречено от предишното и идеята, че младите \"не са като едно време\", е просто класика. Аз смятам, че както ние някога, така и тийнейджърите днес се опитват да се изградят като личности чрез селекция от филми, книги, музика, но  . Намират се и много хубави неща, но според мен глобално нещата не вървят на добре.  Не, винаги изглежда, че не вървят добре, но винаги има и едното, и другото.  Поколението на нашите родители имаха такова мнение за нас, като че ли е естествено и ние да имаме такова мнение за нашите деца също. В наше време изобилието от информация, заглавия на книги, филми, музикални стилове и групи, това, на което можем да се надяваме като родители, е да направим селекция и препоръки, която нашите деца може да приемат, но може и да отхвърлят и така да се надяваме, че ще формираме вкус.  В момента има страхотен подем във всички изкуства.  Има спад в традиционните медии, но ако се загледаме например в Инстаграм, децата имат много повече достъп до изкуство сравнение с нас навремето, и то от всякакъв вид. Даже имат възможност да отделят малка сума от джобните си пари и всеки месец да спонсорират авторите, които харесват. Т.е. смятам, че интернет колкото взима, толкова и дава и не мисля, че е толкова лош, макар да има предизвикателства. : Проблемът също е в отсяването на информацията – тийнейджърите трябва да смелят огромно количество информация и затова вниманието им не се задържа – те губят интерес на втората минута и започват да преминават през канали, снимки... Такова е времето... Аз отдавна не казвам кое е добро и кое лошо, защото големият проблем е в самия модел. Ние, възрастните, не можем да се преборим с това, което ни се предоставя в момента. : Ние като родители,  . Затова си казвам – направихме каквото можахме, сега ще гледаме какво ще се случи, ще се радваме, ще го приемаме... Ако слагаме рамки, тогава резултатът няма да е точно това, което искаме. : Да, но за мен едно време беше много важно да разбера какво пеят в песните – превеждал съм си ги, така започнах да уча език. Сега ми се струва, че не е така. Ето сега синът ми слуша Rammstein и докато аз не го накарам да ми преведе нещо, той няма да го направи и да вникне в текста. : Има обаче  ; точно с тях ние не знаем какво да правим. : Аз мисля, че самото време им диктува да са объркани. По принцип пубертетът е време, в което си объркан. Всички сме малко или много объркани, защото изживяваме своята поподранила криза на средната възраст – и изведнъж тя съвпада с объркването на нашите деца. Преди 30 години нямаше да бъде така. А ние тук сме \"стари\" в сравнение с нашите собствени родители.                               : Аз се чувствам много добре, защото научавам нови неща покрай тийнейджъра си. Като цяло заставам зад младото поколение, защото то е това, което ни дърпа напред, ние сме чичовци и лелички. Въпросът е да сме адекватни. Покрай моите деца сега разбирам много неща за себе си и като възрастен, и като юноша, който е бил на тяхната възраст. Общуването с момчетата освен всичко друго за мен е \"своего рода\" портал към моето себепознание. Промяната е радикална. Разбрах много повече за себе си, преговорих собственото си детство и юношество. Видях отдалеч своите лични опити да бъда автономен през 1986-87 година и най-важното, което установих е, че не съм длъжен да знам всичко, да се справям с всичко, че също продължавам да се уча, че нямам готови отговори - и вече съм спокоен с това. От друга страна, си давам сметка, че никога не съм говорил с голямата си дъщеря толкова, колкото през последната година. Ние непрекъснато говорим, тя иска да е по-често с мен, да излиза с мен. Разговорите ни са по същество и все по-изповедни и от моя страна, т.е. това дете не е само дете, а е и трезв приятел. А понякога дори подкрепящ приятел. И аз потвърждавам, че с големия ми тийнейджър сме все по-близки, много споделяме, философстваме, говорим за политика, за човешки права, за бъдещето.  И още нещо – . Позволи ми да се видя от тази страна – че мога да експериментирам и аз още.  Бих казала същото, но с едно уточнение – . В стремежа си да не ги натоварват много родители ги откъсват от себе си. Фрази като \"детето не бива да разбира, да преживява\" за мен са грешни. Нека да знаят, че минаваме през труден момент. Така ще ги направим свои приятели много по-успешно, отколкото ако се стремим да ги пазим. Този подход е необходим, за да са подготвени те за факта, че не винаги всичко ще е идеално и ще протича както трябва в живота им. ", "date": "2019.10.17", "title": "\"А ние какви бяхме едно време...\" - за разликата между родителите и децата им"}
{"url": "https://www.dnevnik.bg/photos/2019/10/17/3977680_snimka_na_denia_promenia_li_neshto_glasuvaneto/", "text": "Седмица преди изобрите за местна власт", "date": "2019.10.17", "title": "Снимка на деня: Променя ли нещо гласуването"}
{"url": "https://www.dnevnik.bg/sport/2019/10/17/3977652_emil_kostadinov_az_ne_vidiah_tolkova_rasistki/", "text": "Членът на изпълнителния комитет на БФС Емил Костадинов заяви, че не е видял тежък  проблем с расизма по време на мача с Англия . Думите му дойдоха след въпрос дали се срива образът на България след скандалите около двубоя. \"Аз не видях толкова расистки скандирания, но вие си знаете\", каза Костадинов. Отговорникът за юношеския и младежкия футбол в БФС не пожела да говори по  темата за оставките . \"Друго няма да коментирам. След петък ще разберете\", посочи той. За мача бившият национал посочи, че \"0:6 е много голям резултат срещу който и да е\".", "date": "2019.10.17", "title": "Емил Костадинов: Аз не видях толкова расистки скандирания, но вие си знаете"}
{"url": "https://www.dnevnik.bg/evropa/2019/10/17/3977683_evroparlamentut_otloji_glasuvaneto_za_novata/", "text": "Урсула фон дер Лайен ще се наложи да почака още месец, преди да оглави следващата Европейска комисия, тъй като Европейският парламент отложи вчера гласуването за назначаването на нейния екип, съобщи \"Асошиейтед прес\", цитирана от БТА. Новата еврокомисия трябваше да встъпи в длъжност на 1 ноември, но евродепутатите  отхвърлиха трима  от предложените кандидати за еврокомисари, което забави целия процес. Председателят на европарламента Давид Сасоли и лидерите на отделните политически групи се срещнаха вчера и решиха да не включват гласуването за утвърждаването на новата Европейска комисия в дневния си ред за пленарната сесия през идната седмица. Говорител на ЕП каза, че евродепутатите искат вотът да се състои навреме, за да може Европейската комисия да започне работа на 1 декември. Той призова за бързо излъчване на кандидати за еврокомисари от  Франция ,  Румъния и Унгария . Унгарецът Ласло Трочани (разширяване и съседство) и румънката Рована Плумб (транспорт) не преминаха етапа на разглеждане на декларациите им за конфликт на интереси, а французойката Силви Гулар  беше отхвърлена  по етични причини. \"Политико\" отбелязва, че Румъния и Унгария са предложили имена, но Фон дер Лайен все още не ги е приела. Франция предстои да предложи нов кандидат. И тримата номинирани ще трябва да преминат през проверка на финансите от правната комисия в европарламента, изпращане на писмени отговори на зададени въпроси във връзка с повереното им портфолио и тричасово изслушване пред съответните им ресорни комисии в ЕП. Забавянето на встъпването в длъжност на нова ЕК  не е нещо необичайно . Първата комисия начело с Жозе Барозу пое функциите си със закъснение, защото евродепутатите отхвърлиха италианския кандидат. Втората оглавявана от Барозу комисия се забави още повече, до февруари 2010 г., защото беше необходимо време за организиране на изслушване на българката Кристалина Георгиева, заменила отхвърлената кандидатка Румяна Желева.", "date": "2019.10.17", "title": "Европарламентът отложи гласуването за новата Европейска комисия"}
{"url": "https://www.dnevnik.bg/sviat/2019/10/17/3977686_sasht_zaduljiha_kitai_da_suobshtava_za_vsiakakvi/", "text": "Американското правителство ще изисква от китайски официални лица да известяват Държавния департамент за планирани срещи с местните власти и образователни институции в САЩ, предаде ДПА, цитирана от БТА. Този ход е в отговор на решението на Пекин да ограничи достъпа на американски дипломати до местните власти в Китай, казаха двама високопоставени източници. Китай няма да трябва да иска разрешение за срещи с американски представители, а само да известява правителството за срещи с представители на държавните, местните и общинските власти, с образователни и научни институции. Изискването ще се прилага към всички китайски дипломати в САЩ, включително към мисията на Пекин в ООН. Китайското посолство в САЩ написа в \"Туитър\", че това изискване е в нарушение на Виенската конвенция. \"Досега китайската страна не е изисквала подобни действия от американски дипломати и консулски служители в Китай\", посочи посолството и изтъкна, че миналата година американски дипломати са направили над 160 посещения в китайски университети.", "date": "2019.10.17", "title": "САЩ задължиха дипломатите в Китай да казват къде отиват"}
{"url": "https://www.dnevnik.bg/analizi/2019/10/16/3977545_sram_me_e_ne_ot_shepata_lumpeni_na_stadiona_a_ot/", "text": "                         Макар че повечето ми приятели, струва ми се, отлично разбират какво имам предвид когато казвам, че днес се срамувам от родината си, мнозина продължат да ме питат: Защо трябвало да се срамувам от групичка откачалки по трибуните? Те не били представлявали България. Още повече, навсякъде имало расизъм. И в Англия имало; че дори и много повече, отколкото тук. Те расизма на практика англичаните го били измислили. А сега на нас ни били заложили капан – и ние, хоп! – били сме паднали в него. Прочее, расизъм наистина има навсякъде. И най-често в мръсните му лапички попадат отритнати от живота хора, хора без образование, с нископлатена работа, хора, които имат отчайваща нужда да си вдигнат самочувствието, да бъдат част от нещо, да обвинят някого за незавидното си положение. – не политиците, които ти правят мили очи преди избори, а сетне те избутват от пътя, скрити зад тъмните стъкла на коли, които не можеш да си купиш и с два живота работа при настоящата си заплата; – не депутатите, които гласват единодушно, без оглед на политическата си ориентация (която и без това е за парлама), лобистки закони в интерес на шепа олигарси и позволяват една от най-големите петролни компании в света да оперира на територията на страната като фактически монополист десетия наред, без да плаща и лев данък; – не магистратите, които се кълнат във върховенството на правото, а сетне лижат подметките на силните на деня. Или хората, които говорят език, различен от твоя, и са дошли тук да крадат (или убиват) българчета. Или хората, които живеят в незаконни къщи върху земя, която не притежават (нищо че същите о н е з и политици правят всичко възможно, за да си останат тези къщи завинаги незаконни -- такива са впрочем 80% от домовете на територията на Столипиново, най-голямото ромско гето в Европа -- за да може да държат собствениците им изкъсо и да се възполват от гласовете им, дойдат ли избори). Или хората с религия, различна от твоята, или с кожа, по-тъмна от твоята. Расизмът и ксенофобията са естествен нагон у човека. Но за да порасне и да се разлисти дървото на расовата, етническата и религиозната ненавист е нужна подходяща хранителна среда. А както казва Гьоте, \"Омразата вирее най-силно там, където нивото на култура е най-ниско\". и маймунските викове от стадиона. Към тях мога да изпитвам само съжаление, дори съчувствие. За семейната любов, която не са получили. За образованието, от което са били лишени. За хилядите възможности, които са стояли пред тях като деца, а сетне са се изпарили една по една, тунелът се е стеснил и светлинката в другия край постепенно е престанала да мъждука. Останали са само озлоблението и омразата. Не, не от тях ме е срам. Срам ме е от треньора на националния ни отбор, бивш велик и обичан футболист, който предпочете да гледа на другата страна и заяви пред медиите, че никакви расистки прояви не е видял на стадиона. Срам ме е от довчерашния председател на Българския футболен съюз, някогашна футболна легенда, който до последно твърдеше, че българският футбол няма проблем с расизма. (а всъщност – откровени расисти и ксенофоби), които имат непрекъснат и неограничен достъп да националните медии, където открито проповядват издигане на стени, въдворяване на циганите в човешки зоопаркове и омраза към всичко \"небългарско\". Срам ме е от управителите на същите тези медии, които охотно им дават трибуна, страхуват се да ги поставят на мястото им и им позволяват да безчинстват в ефир. (макар на практика да са представители на незначителна част от българския народ) и им позволява да си разиграват коня безнаказано, само защото се страхува да не падне от власт. Най-сетне, срам ме е от онези от вас, които се опитват да ми внушат, че има по-голям и по-малък расизъм – или че родолюбието трябва да стои над човеколюбието. Именно това е хранителната среда, за която говоря. Нормализирането на фашизма – което е по-страшно от самия фашизъм, защото го превръща в нещо незабележимо и (в крайна сметка) напълно приемливо. На тези, последните, ще припомня едно: когато дедите ни са лягали пред влака, за са спрат ешелоните с български евреи за Аушвиц, те не са се интересували как правят \"хората\" в Германия, Австрия, Сърбия, Унгария или Полша. Водела ги е една-единствена мисъл: как е правилно, как е ч о в е ш к о да се постъпи. Защото чуждите опущения по никакъв начин не оправдават нашите собствени. Ако искаме да бъдем горди българи (всъщност ако искаме да бъдем горди каквото и да е), първото условие е да поемаме отговорност за постъпките си. Второто – да поемем отговорност за постъпките на своите сънародници, за които сме допринесли с действието и бездействието си. Третото: да бъдем най-напред хора, а сетне – всичко останало.", "date": "2019.10.17", "title": "Срам ме е не от \"шепата лумпени\" на стадиона, а от откровените расисти във властта"}
{"url": "https://www.dnevnik.bg/evropa/2019/10/17/3977687_evropeiski_politicheski_grupi_sa_zloupotrebili_s/", "text": "Над 500 хил. евро субсидии, предоставени от Европейския парламент на две паневропейски политически групи (вече несъществуващи), са били използвани не по предназначение от техните членове според Европейската служба за борба с измамите (ОЛАФ), предаде \"Ройтерс\". Разследването на ОЛАФ е започнало през 2015 г. по подозрение за измами и нередности, извършени от дясното Движение за Европа на свободите и демокрацията и асоциираната с него Фондация за Европа на свободите и демокрацията (и двете вече не съществуват), които получавали грантове от ЕС между 2012 и 2015 г., припомня \"Ройтерс\". Парите били предназначени за информационни кампании за Европейския съюз, но според датски медии са били използвани за политическа реклама на отделни партии. Лидер на Движението за Европа на свободите и демокрацията в периода 2014-2015 г. беше евроскептикът Мортен Месершмит от Датската народна партия, който като тогавашен президент е одобрил част от изразходваните средства. Групата включваше също партии от Италия, Гърция и други. \"Нашето категорично очакване е, че нищо криминално не може да бъде открито в начина, по който сме изразходвали парите\", каза Месершмит, сега депутат в датския парламент, пред агенция \"Ритцау\". По думите му неговата партия е готова да реимбурсира средствата на ЕП, ако е необходимо. Подкрепата за Датската народна партия, някога втората сила в националния парламент, спадна от 21 процента на парламентарните избори през 2015 г. до по-малко от 9 процента на вота през 2019 г.  ОЛАФ е предала разследването на властите в Италия, Гърция и Дания. Движението за Европа на свободите и демокрацията и асоциираната Фондация са били използвани от членовете им за незаконно облагодетелстване - собствено или за други, в ущърб на финансовите интереси на Европейския парламент, заяви службата. Според нея ЕП е понесъл загуби от общо 583 047 евро, като 127 626 евро са възстановени. Датският прокурор за международни и икономически престъпления потвърди пред \"Ройтерс\", че е получил доклад от ОЛАФ и трябва да реши дали това е база за по-нататъшно разследване. ", "date": "2019.10.17", "title": "Европейски политически групи са злоупотребили с евросредства, разкри ОЛАФ"}
{"url": "https://www.dnevnik.bg/evropa/regioni/2019/10/17/3977688_namaliavaneto_na_regionalnite_razlichiia_e_prioritet/", "text": "Намаляване на дисбалансите между регионите в икономически, социален и териториален план в следващите десет години. Това е една от основните цели, залегнали в основополагащия стратегически документ за провеждането на регионална политика в ЕС - \"Териториален дневен ред 2030\". Документът бе обсъден по време на форум на генералните директори, отговорни за кохезионната политика, териториалното сближаване и градските въпроси, който се провежда в Хелзинки, Финландия, в рамките на финландското председателство на Съвета на ЕС, предаде пресслужбата на Министерството на регионалното развитие и благоустройството. България бе представлявана от заместник-министъра на регионалното развитие и благоустройството Деница Николова. \"Териториален дневен ред 2030\" предпоставя шест основни приоритета, ориентирани към специфичните територии, към които следва да бъдат прилагани мерките на държавите за комплексно решаване на предизвикателствата пред тях. Приоритетите извеждат основни направления за фокус към функционалните зони, интегрираните проекти и взаимодействието на заинтересованите страни в партньорства за постигането на целите. Така например се извежда направление, ориентирано към осъществяване на мерки над административните граници на населените места, като така фокусът ще бъде поставян върху специфичните предизвикателства и нужди на функционални зони с подобни географски характеристики и ресурси - например планинска, морска, Дунавска, зона с по-слабо развити територии и други. \"Важно условие ще е да се отчитат разликите между териториите, защото едно решение, валидно за всички, и конвенционален подход не биха могли до допринесат за намаляване на регионалните дисбаланси\", коментира зам.-министър Деница Николова. Тя допълни, че местните и регионални нужди следва да бъдат определящи за конкретната територия. \"Изпълнението на дневния ред е ключово определящо за политиката на сближаване на ЕС, затова се предвижда всяка държава членка, институция и организация да има своя определена роля в изпълнението му. Очаква се държавите да бъдат основни двигатели в изпълнението на целенасочени мерки чрез бъдещите програми, финансирани с европейски средства\", коментира зам.-министър Николова. Изпълнението му се предвижда да бъде осъществявано чрез наличните средства за Кохезионна политика на местно, регионално, национално и наднационално равнище. В допълнение се предвижда подкрепа от международни финансови институции като Европейската инвестиционна банка, Европейската банка за възстановяване и развитие и др. На форума бе отчетена и необходимостта от започване на изпълнението на дневния ред чрез пилотни мерки, в които да се включат държавите, които имат интерес. \"Приоритетите в документа съответстват на визията на МРРБ в провежданата реформа в регионалната политика и планиране. При структуриране на новия програмен период след 2020 г. основен фокус е именно определяне и изпълнение на териториално-ориентирани мултисекторни мерки за комплексно преодоляване на специфични предизвикателства в районите за планиране\", изтъкна още Деница Николова.", "date": "2019.10.17", "title": "Намаляването на регионалните различия е приоритет за ЕС в следващите 10 години"}
{"url": "https://www.dnevnik.bg/na_put/2019/10/17/3977496_mahnete_se_ot_putia_-_hanoi_zatvaria_kafenetata_po/", "text": "Стогодишни жп линии минават през прашни задни улички, а на сантиметри от тях туристи пият бира или студен чай. Тази достойна за \"Инстаграм\" гледка в Ханой скоро няма да я има. Местните власти наредиха десетките кафенета около линиите да бъдат премахнати с оглед безопасността. \"Обожавам това, откачено е и напълно различно от всичко, което съм виждала\", коментира пред \"Ройтерс\" австралийската туристка Лора Метце. \"Но разбирам и защо ги затварят – доста е опасно.\" Жп линиите в  северните провинции на Виетнам  са построени по времето на френското колониално управление. Те пренасят пътници и товари предимно между Ханой и Хайфонг, както и към планинската граница с Китай. Теснолинейката от 1902 г. е толкова остаряла, че когато севернокорейският лидер  Ким Чен Ун  пътуваше към Ханой през февруари за срещата си с американския президент  Доналд Тръмп , той трябваше да спре пътуването си на границата и да продължи с кола. В столицата жп линиите преминават през претъпкания център, улични търговци тикат количките си по коловозите, а туристи седят по тях. В неделя един влак спря извънредно, за да не премаже някои от тях. На следващия ден местните власти наредиха премахването на заведенията до събота. От началото на годината във Виетнам са дошли 12.87 млн. чуждестранни туристи – увеличение с 11% в сравнение със същия период миналата година.     ", "date": "2019.10.17", "title": "Махнете се от пътя - Ханой затваря кафенетата по линията на теснолинейката"}
{"url": "https://www.dnevnik.bg/citat_na_deniia/2019/10/17/3977690_citat_na_denia_vsichki_razbirat_angliiski_no_nikoi_ne/", "text": "                         Това заяви председателят на Европейската комисия Жан-Клод Юнкер в началото на речта си за откриването на европейския орган на труда. Шегата му съвпадна с безизходицата на преговорите за Брекзит - лидери от двете страни уверяваха, че ще има сделка, но шансовете за нея намаляха - и това предизвика смях в залата.", "date": "2019.10.17", "title": "Цитат на деня: Всички разбират английски, но никой не разбира Англия"}
{"url": "https://www.dnevnik.bg/bulgaria/2019/10/17/3977691_kapacitetut_na_bejanskite_centrove_v_bulgariia_e/", "text": "Девет процента от капацитета на бежанските центрове в България е запълнен и в тях са настанени 454 души, обяви Димитър Киров, директор Дирекция \"Качество на процедурата за международна закрила\" към Държавната агенция за бежанците, цитиран от агенция \"Фокус\". По думите му тенденциите сочат, че не се очаква засилен миграционен процес към страната, доказвали го и подадените молби за международна закрила през тази година. \"През 2019 г. продължава тенденцията от миналата година към намаляване на чужденците, които подават молби за международна закрила\", коментира той. От началото на годината броят на подадените молби е 1870, като за миналата година техният брой е бил 2563. Общият капацитет за настаняване в териториалните поделения на агенцията е предвиден за 5160 души с възможност да бъде увеличен до 6 хил. места за настаняване. \"Към настоящия момент с оглед на спокойната миграционна обстановка и малкия брой подадени молби за закрила подобни мерки за увеличаване на местата не се предвиждат. На национално ниво има приети планове за действие в кризисни ситуации. Към настоящия момент миграционната обстановка в страната е спокойна и не се предвижда въвеждането на такива планове\", обясни той. Димитър Киров добави още, че срокът, в който Държавната агенция за бежанците трябва да се произнесе за поискана международна закрила, е шест месеца. Освен подслон, храна и здравно осигуряване агенцията осигурява на бежанците и курсове по български език, работа с медиатори и достъп до бюрото по труда, каза още той. След началото на военните действия на Турция срещу кюрдите в Сирия се засилиха опасенията от нов миграционен поток.  Президентът Румен Радев прогнозира , че при внезапен бежански натиск България няма да може да се справи сама. ", "date": "2019.10.17", "title": "Под 10% от капацитета на бежанските центрове в България е запълнен"}
{"url": "https://www.dnevnik.bg/evropa/2019/10/17/3977703_poveche_afganistanci_otkolkoto_siriici_sa_migrirali_v/", "text": "Броят на афганистанците, мигрирали в Европейския съюз досега през годината, е по-голям от този на сирийците, предаде \"Ройтерс\", като се позова на официални данни на ЕС. Така афганистанците са станали най-многобройната народностна група, влязла незаконно на територията на ЕС тази година. Мнозина от тях идват от Иран. Те са напуснали Ислямската република до голяма степен заради икономическите трудности, провокирани от санкциите на САЩ, отбелязва \"Ройтерс\". На фона на  опасенията на ЕС от нова вълна на търсещи убежище  от Сирия (след турската офанзива срещу кюрдските сили в Североизточна Сирия) европейски служители предупредиха, че увеличаващият се брой на афганистанските мигранти е по-непосредствен проблем. Особено остро стои той на гръцките острови, където мнозина от афганистанците за първи път стъпват в ЕС. От началото на годината близо 17 хил. афганистанци са прекосили Егейско море, за да стигнат до територията на ЕС, сочат данни на европейската гранична служба Фронтекс. Близо половината от тях са живели в Иран, преди да направят опит да стигнат в ЕС през Турция, заяви пред \"Ройтерс\" високопоставен служител на ЕС. В много от случаите пристигащите в Европа афганистанци са били родени в Иран, каза още служителят. Те напускат Иран, защото \"политиката на САЩ значително влоши икономическото положение\" в Ислямската република, твърди той. Иранската икономика е в лошо състояние, след като американският президент Доналд Тръмп възстанови миналата година санкциите срещу Техеран във връзка с иранската ядрена програма. Изправени пред икономически трудности в Иран, афганистанските работници напускат страната в търсене на работа, с която да издържат семействата си в Афганистан, заявиха ирански служители. В Иран сега има около два милиона афганистанци, твърдят афганистански служители. Близо 800 хил. афганистанци са напуснали Иран миналата година по данни на Международната организация за миграция.  Европейските власти регистрираха миналата година 12 хил. афганистанци, влезли незаконно на територията на ЕС. Броят им сега може да се увеличи двойно. Повечето от тях пристигнаха на гръцки острови, където местните власти се опитват да им осигурят подслон. Над 13 хил. мъже, жени и деца се намират в лагер на гръцкия остров Лесбос, проектиран да побере 3100 души, по данни на благотворителната организация \"Оксфам\". Европейските служители обаче подчертават, че ситуацията е управляема и по никакъв начин не може да се сравни с мигрантската криза от 2015 г., когато над един милион мигранти достигнаха територията на ЕС, 25 процента от които афганистанци. Общо 80 хил. мигранти са влезли в ЕС през първите девет месеца на тази година, като броят им се увеличава, отбелязва \"Ройтерс\". Търсещите убежище в ЕС сирийци са намалели до около 10 хил. тази година. За сравнение, през 2015 г. сирийските мигранти в ЕС бяха над половин милион. Сега обаче те отново започват да напускат домовете си. Над 130 хил. души бяха разселени в Североизточна Сирия след началото на турската офанзива миналата седмица, заяви ООН. Турският президент Реджеп  Ердоган заплаши  да пусне над три милиона сирийски бежанци от Турция към Европа, ако ЕС се противопоставя на турските действия в Северна Сирия. ", "date": "2019.10.17", "title": "Повече афганистанци, отколкото сирийци, са мигрирали в ЕС тази година"}
{"url": "https://www.dnevnik.bg/evropa/2019/10/17/3977710_britanska_televiziia_puska_kanal_svoboden_ot_brekzit/", "text": "Британската телевизия \"Скай\" пуска нов канал, по който няма да има новини за Брекзит, предадоха \"Ройтерс\" и \"Франс прес\". Три години след началото на кризата с излизането на Великобритания от Европейския съюз телевизията смята, че на някои зрители толкова им е омръзнало от драмата с \"развода\", че има пазар за канал, посветен на новини, които нямат нищо общо с Брекзит. Тази година проучване на Института на \"Ройтерс\" за изследване на журналистиката показа, че над една трета от анкетираните хора избягват новините, а повечето посочват Брекзит като основна причина за това. Каналът \"Скай нюз без Брекзит\", който ще работи от 17 ч. местно време (16 ч. по Гринуич) до 22 ч. от понеделник до петък, ще обслужва хората, които смятат Брекзит за не особено вълнуващ, заяви ръководителят на \"Скай нюз\" Джон Райли. \"Знаем, че нашите зрители ще оценят това\", каза той. \"Брекзит е историческа тема, която има голямо въздействие, и ние ще продължим да я отразяваме цялостно\", заяви Райли. По думите му \"новият канал просто дава възможност на хората да си починат от Брекзит\".", "date": "2019.10.17", "title": "Британска телевизия пуска канал, \"свободен от Брекзит\""}
{"url": "https://www.dnevnik.bg/ot_vas/galeriiotvas/2019/10/17/3977719_chitatelska_fotogaleriia_pri_svobodnite_zidari_v/", "text": "Замък \"Розенау\", Долна Австрия, близо до градчето Цветел. Построен през 1590 година от Волф Дитрих фон Грайс. Сегашния си бароков вид замъкът получава в периода 1736 -1747 г. За времето на Втората световна война различните източници дават противоречиви сведения. От една страна, се твърди, че последният аристократичен собственик е бил изявен нацистки функционер и поради тази причина след войната в рамките на денацификацията замъкът е конфискуван от съветските окупационни сили и е използван от тях в периода 1945-1955 г. След края на съветската окупация е преминал във владение на държавата. От друга страна, официалните източници твърдят, че след края на съветската окупация, през 1955 г., замъкът е бил върнат в безобразен вид на собственика си (без да се споменава за някакво негово нацистко минало), който поради невъзможността да го възстанови го продава през 1964 г. на провинция Долна Австрия. Всички източници обаче са единодушни в едно – съветската армия опустошава и ограбва замъка, докарва го до пълна стопанска, физическа и социална разруха и той губи значението си като регионална икономическа и обществена единица. През 1974 година след сериозни строително-реставрационни работи той е отворен отново за посещения като хотел и ресторант.", "date": "2019.10.17", "title": "Читателска фотогалерия: При свободните зидари в Розенау"}
{"url": "https://www.dnevnik.bg/evropa/2019/10/17/3977744_severnoirlandskite_junionisti_sa_protiv_sdelkata_za/", "text": "Северноирландската Демократична юнионистка партия (ДЮП) заяви, че не може да подкрепи сделката за Брекзит, предложена от британския премиер Борис Джонсън и Европейския съюз и предвиждаща да бъде прокарана регулаторна и митническа граница в Ирландско море, предаде \"Ройтерс\". \"При сегашните условия не можем да подкрепим това, което се предлага за митниците и въпросите за съгласието, и липсва яснота за ДДС\", казаха лидерът на ДЮП Арлийн Фостър и зам.-председателят Найджъл Додс. \"Ще продължим да работим с правителството, за да опитаме да постигнем разумна сделка, която да работи за Северна Ирландия и да защитава икономическата и конституционна цялост на Обединеното кралство\", се посочва в тяхно изявление. Подкрепата на ДЮП за Джонсън в британския парламент е от решаващо значение, тъй като някои от съпартийците консерватори на премиера казват, че не приемат позицията му по въпроса за ирландската граница, който е основен препъникамък в споразумението за Брекзит. Джонсън, който няма мнозинство в 650-местния парламент, се нуждае от 320 гласа, за да бъде ратифицирана сделката. ДЮП има 10 гласа. Има ли шанс за сделка Брекзит ще е основна тема на  срещата на лидерите на ЕС  днес. Британският министър-председател Борис Джонсън води надпревара с времето, за да осигури подкрепата на ДЮП за договорена от него нова сделка за Брекзит в момент, когато лидерите от Европейския съюз казват, че са готови да одобрят споразумението днес, ако той успее, пише в. \"Гардиън\", цитиран от БТА. Джонсън, изглежда, има одобрението на твърдолинейните евроскептици в своята Консервативна партия, включително Стив Бейкър, според когото премиерът им е казал, че цяла Великобритания щяла да напусне митническия съюз. Те обаче добавиха и нотка на предупреждение, че може да не гласуват в подкрепа на евентуална сделка за Брекзит, ако не видят правен текст. Изключените наскоро от партията 21 бивши депутати консерватори също така могат да се разбунтуват, отбелязва британското издание. Главният преговарящ на ЕС за Брекзит Мишел Барние е казал пред дипломати, че въпросът за ДДС е пречка в последната минута в преговорите. Дипломати от ЕС обаче определиха британското възражение като \"димна завеса\" с цел да се даде повече време на правителството в Лондон да спечели подкрепата на лидера на ДЮП Арлийн Фостър. Служители от ЕС смятат, че Джонсън може да направи внезапен ход за подпечатване на сделката днес. Председателят на Европейския съвет Доналд Туск заяви вчера, че \"основите\" на споразумение за Брекзит са готови и единствено \"съмнения\" в последния момент в Лондон стоят на пътя на сделката. Според Барние споразумението предвижда да бъде прокарана регулаторна и митническа граница в Ирландско море, посочва \"Гардиън\". Преговорите за Брекзит са забулени в несигурност преди важната среща на върха на ЕС днес и утре, а в същото време има признаци, че страните са на прага да намерят изход от задънената улица, пише в. \"Ню Йорк таймс\". Докато в Брюксел продължаваха напрегнатите обсъждания между представители на Великобритания и ЕС, в Лондон Джонсън се опитваше да убеди влиятелни депутати да приемат трудни компромиси. Настроенията се колебаеха между предпазливост и оптимизъм, а служителите бързаха да постигнат споразумение за проект на текст, който да може да бъде представен на лидерите от ЕС на тяхната среща, посочва американското издание. Противоречивите сигнали от дипломати отразяваха сложността и деликатността на преговорите и факта, че никоя от страните не иска да бъде обвинявана, ако преговорите се провалят. Чувството за несигурност се подсилва от това, че дипломатите от ЕС знаят, че Джонсън няма мнозинство в британския парламент, следователно може да бъде затруднен да прокара евентуална сделка, която би договорил. За да има добри перспективи за ратифициране на ново споразумение в парламента, премиерът се нуждае по-конкретно от подкрепата на депутатите от ДЮП, които подкрепят правителството, но помогнаха за отхвърлянето на предишно споразумение за Брекзит, договорено от предшественичката на Джонсън, Тереза Мей, коментира \"Ню Йорк таймс\". Надеждите на Джонсън за излизане от ЕС със сделка за Брекзит, изглежда, са в ръцете на британския парламент, след като Брюксел каза, че на практика има готово споразумение, пише в. \"Дейли телеграф\".      Преговорите в Брюксел продължиха през нощта, а Джонсън ги сравни със затворническата драма \"Изкуплението Шоушенк\", в която беглец от затвора трябва да пропълзи през канализацията, за да стигне до свободата. Премиерът обаче първо трябва да убеди ДЮП да подкрепи неговата нова сделка, преди да я подложи на решаващо гласуване в парламента в събота, отбелязва британското издание. Ако Джонсън не успее да постигне официално споразумение с ЕС на срещата на върха в Брюксел и после да спечели гласуване във Великобритания, това ще означава, че той трябва да поиска ново отлагане на Брекзит. Ако ДЮП не оттегли своите възражения, премиерът, изглежда, е напът да наруши своето обещание да изведе на всяка цена Великобритания от ЕС до 31 октомври, коментира британският в. \"Таймс\".", "date": "2019.10.17", "title": "Северноирландските юнионисти са против сделката за Брекзит на Джонсън"}
{"url": "https://www.dnevnik.bg/sviat/2019/10/17/3977750_erdogan_prie_pokana_da_poseti_putin_i_obiavi_che/", "text": "Турският президент Реджеп Тайип Ердоган потвърди снощи, че отива в Русия другата седмица за среща с колегата му Владимир Путин и разговор за Сирия. В реч пред депутати, цитирана от турски медии и \"Ал Джазира\", той обаче предупреди, че \"никоя\" световна сила няма да го спре в офанзивата му в североизточната част на страната, заплашила да преобърне геополитическата ситуация в страната след осем и половина години война. Турската офанзива и изтеглянето на САЩ, което я улесни, бяха последвани от кюрдска сделка със силите на президента Башар ал Асад, в която посредничи Москва, и руски и сирийски части се озоваха в северната част на страната - Дамаск в подкрепа на смятаните от Анкара за терористи кюрди, а Русия в опит да предотврати сблъсък между двете армии. Потвърждението на Ердоган предхожда визита на вицепрезидента на САЩ Майк Пенс и държавния секретар Майк Помпео в Турция за разговори за обстановката. Първоначално Ердоган  отхвърляше възможността за среща с тях, но после прие . По-рано Тръмп наложи санкции на Турция заради жестокости и нарушения на права по време на офанзивата в Сирия, а в Конгреса на САЩ днес ще бъде внесен нов законопроект с мерки срещу Анкара. Турция заплаши, че може да отговори с контрасанкции.      Какво ще стане с джихадистите Дипломатическите обиколки в района засягат и Ирак, където ще бъде френският външен министър Жан-Ив льо Дриан. Той обсъжда с властите в Багдад възможност държаните в Сирия джихадисти - пленени от доминираните от кюрди сили SDF и бившия им коалиционен партньор в операциите САЩ - да бъдат съдени на иракска територия. Темата с бойците от \"Ислямска държава\" излезе на дневен ред, след като американският президент Доналд Тръмп предупреди, че след изтеглянето на САЩ Турция ще поеме отговорност за хиляди държани в Североизточна Сирия джихадисти. Десетки или стотици (по различни данни) от тях обаче са избягали, като Турция и SDF взаимно се обвиняват за това. Според кюрдите избягалите са над 800 души, свързани с ИД, много от тях - жени и деца. Някои лидери и наблюдатели смятат, че хаосът ще допринесе за бягството на такива затворници, а Франция обяви възраждането на \"Ислямска държава\" за \"неизбежно\". Вчера Белгия потвърди, че двама бойци от ИД са успели да избягат по време на турската офанзива. Направили са го и три жени, вероятно свързани с двамата джихадисти. Властите в Брюксел обаче засега смятат за малко вероятно тези бойци да достигнат европейска територия, отбелязва \"Евронюз\".", "date": "2019.10.17", "title": "Ердоган прие покана да посети Путин и обяви, че \"никоя сила\" не може да го спре в Сирия"}
{"url": "https://www.dnevnik.bg/sport/2019/10/17/3977906_prezidentut_da_poiska_velikobritaniia_da_se_izvini_na/", "text": "Президентът Румен Радев да поиска от Великобритания официално извинение за твърдения в британски медии и на политици, че българите са \"расисти\" и \"животни\". Такова искане внесе в канцеларията на държавния глава лидерът на \"Атака\" Волен Сидеров. Пред журналисти Сидеров уточни, че го прави в качеството си на народен представител и кандидат за кмет на София. \"Настоявам президентът да извика британския посланик и да поиска официално извинение за нанесените обиди на българската държава и нация по повод футболния мач\", каза Сидеров пред сградата на президентството. Той има предвид  реакцията на Острова  на 50-ина български футболни хулигани (те самите са се отбелязали като такива на тениски и шапки), оставени да получат своите 20 минути \"слава\" на мача България-Англия на национални стадион \"Васил Левски\" в понеделник. По думите му Радев е длъжен да защити честта на страната, която не е била несправедливо очерняна пред света от 80-те години на 20 в. при \"случая Антонов\" (става дума за процеса в Италия срещу Сергей Антонов за участие в атентата срещу папа Йоан Павел Втори, в който българинът беше оправдан). Още във вторник българското външно министерство е извикало британския посланик Ема Хопкинс, където ѝ е било официално заявено, че премиерът Бойко Борисов и българските власти осъждат \"недопустимите ксенофобски прояви на група български фенове по време на мача Англия - България\". Пред нея е изразено съжаление, че тези недопустими прояви на малка група хора са намерили широк негативен отзвук в британските медии и са довели до негативни квалификации по отношение на българския народ и държава.", "date": "2019.10.17", "title": "Президентът да поиска Великобритания да се извини на България, настоя Сидеров"}
{"url": "https://www.dnevnik.bg/sport/2019/10/17/3977918_amerikanski_boksyor_pochina_sled_tejuk_nokaut/", "text": "Американският професионален боксьор Патрик Дей почина в Чикаго след тежка травма на мозъка. Той пострада при ноукаута в десетия рунд на мача от супер средна категория с Чарлз Конуел в събота, който беше част от галавечер с централно събитие  двубоят между Александър Усик и Чаз Уидърспуун . Дей почина след четири дни в кома, въпреки че веднага след инцидента му е била направена операция на мозъка. Трагичната новина за смъртта на 27-годишния боксьор обяви промотърът му Лу Дибела. \"Той беше заобиколен от семейството си, близките приятели и членове на отбора си, включително и на своя ментор, приятел и треньор Джо Хигинс\", се казва в изявлението. Преди влизането си в професионалния бокс през 2013 г. Дей е имал големи успехи при аматьорите, като два пъти е ставал национален шампион. Тази година той взе междуконтиненталната титла на Международната боксова федерация (IBF) в своята категория. През юни влезе в топ 10 на ранглистите на IBF и Световния боксов съвет. През юли други двама професионални боксьори починаха след получени травми по време на мачове - 23-годишният аржентинец Уго Сантиян и 28-годишният руснак Максим Дадашев. Дибела заяви, че това не е моментът, в който темата за смъртните случаи в бокса трябва да се обсъжда. \"Все още нямаме отговорите, но определено има много въпроси\", посочи той.", "date": "2019.10.17", "title": "Американски боксьор почина след тежък нокаут"}
{"url": "https://www.dnevnik.bg/sviat/2019/10/17/3977919_katalunskiiat_premier_predloji_nov_referendum_predi/", "text": "Каталунският премиер Ким Тора обяви в парламента, че иска нов опит за \"упражняване на правото на самоопределение\". Това е фактически референдум, но както и преди, властите в Барселона внимават с изказа: такива референдуми са забранени според испанското законодателство и не едно правителство е настоявало, че въпроси, засягащи целостта на Испания, могат да бъдат решени само и единствено от всички испанци. \"Имаме огромна задача: да определим пътищата, за да конкретизираме упражняването на правото на самоопределение\", каза Тора пред парламента часове след поредната нощ на безредици. \"Ше защитавам това сегашният законодателен орган да накрая да упражни правото на самоопределение\" - думите на Тора ( на каталунски ) - означават, че вотът би следвало да е преди края на 2021 г. Причината е, че дотогава е мандатът на парламента на автономната област, който бе избран на предсрочен вот в края на 2017 г., след ограничаване на автономията на Каталуня, задействано от тогавашния испански премиер Мариано Рахой. Това е идея, която отстоява и уволненият каталунски премиер Карлес Пучдемон. За него има издадена европейска заповед за арест - тя бе активирана отново, след като съд в Мадрид потвърди присъдите на лидерите на кампанията за отделяне от Испания от 2017 г. в дните около тогавашния референдум (преди малко повече от две години). Присъдите бяха последвани от протести, продължаващи вече три дни. \"Дори ако за отваряне на урните за самоопределение ни осъдят на 100 години затвор, отговорът е ясен: ще трябва да ги отворим отново,\" каза Тора и с това открито се противопостави на премиера Педро Санчес. Лидерът, който заяви, че е готов за всеки възможен сценарий (и не изключи напълно повторно ограничаване на автономията) заради трите дни размирици и очакваната обща стачка, го призова да се разграничи от насилието.", "date": "2019.10.17", "title": "Каталунският премиер предложи нов референдум преди края на 2021 г."}
{"url": "https://www.dnevnik.bg/sviat/2019/10/17/3977938_tesla_poluchi_razreshenie_da_proizvejda_koli_v_kitai/", "text": "Американската компания за електроавтомобили \"Тесла\" (Tesla) бе включена в правителствения списък на одобрените автомобилопроизводители, съобщи днес министерството на промишлеността на Китай. То е дало разрешително на производителя на електромобили да започне производство в страната, предаде \"Ройтерс\". Списъкът е публикуван от министерството на промишлеността и информационните технологии. Това означава, че \"Тесла\" получава зелена светлина за производство в Китай, каза Ялъ Чжан, шеф на шанхайската консултантска компания Automotive Foresight. \"Тесла\" строи първия си завод за производство на коли в чужбина в Шанхай. \"Ройтерс\" съобщи по-рано този месец, че \" Тесла\" планира да започне работа  в китайския си завод този месец. Не е ясно кога ще изпълни годишната си цел за производство заради несигурността около поръчките, доставките и работната сила. \"Тесла\" планира да произвежда най-малко 1000 коли  \"Модел 3\" (Model 3)  на седмица в шанхайския си завод до края на годината, като се опитва да увеличи продажбите си на най-големия в света автомобилен пазар и да избегне по-високите вносни мита, наложени на американските автомобили. Фабриката, първата с изцяло чуждестранна собственост в Китай, отразява и стремежа на Пекин да отвори автомобилния си пазар. Шанхайските власти предложиха на  \"Тесла\"  помощ за ускоряване на строителството, а на 30 август Китай изключи моделите на американската компания от 10-процентов данък за покупка на коли. /БТА", "date": "2019.10.17", "title": "\"Тесла\" получи разрешение да произвежда коли в Китай"}
{"url": "https://www.dnevnik.bg/bulgaria/2019/10/17/3977914_kratki_novini_bulgartransgaz_ead_shte_otkrie_uchastuk/", "text": ". Томислав Дончев предлага администрацията да обслужва и в извънработно време По предложение на вицепремиера Томислав Дончев започват едномесечни обществени консултации по проект, който има за цел да реформира изцяло системата за обратна връзка с потребителите, както и стандартите за качество на административната услуга. Задължителни за всички администрации стават анкетните проучвания, консултациите със служителите, наблюдението по метода \"таен клиент\", както и проверки за сигнали, жалби и медийни публикации. Във всички администрации се предвиждат общи стандарти по отношение на достъпността до и в центровете за обслужване, както и при комуникация с потребителите. Ще бъдат стандартизирани сроковете за отговор на запитвания и използването на опростени и лесни за попълване образци и формуляри. От пресцентъра на Министерския съвет твърдят, че ще има и онлайн комуникация с потребителя, онлайн проверки на статуса на услугата, както и възможност за обслужване в извънработно време. \"Булгартрансгаз\" ЕАД ще открие участък от \"Балкански поток\" Трасето е в участъка от българо-турската граница до компресорна станция \"Странджа\". Това съобщиха от пресцентъра на Министерството на енергетиката. Трасето включва газоизмервателна станция \"Странджа\" и 11 км новоизграден преносен газопровод. Родител е наранил съученичка на дъщеря си в училище  Родител на ученичка от 28-о училище в кв. \"Красна поляна\" е ударил с глава в челото нейна приятелка петокласничка, съобщава БНТ. Причината за агресията е, че двете деца се изгубили в района на училището и пострадалото дете не давало да се обадят на родителите си, за да не им се карат. Нападателят е задържан в полицията, а от училището приеха декларация, че се противопоставят на агресията. Детето е с хематом на главата, а мъжът е задържан за 24 часа от полицията.", "date": "2019.10.17", "title": "Кратки новини: Дончев предлага администрацията да обслужва и в извънработно време"}
{"url": "https://www.dnevnik.bg/sviat/2019/10/17/3977945_merkel_poiska_germaniia_da_dava_po-malko_pari_v/", "text": "Канцлерът Ангела Меркел днес каза, че ЕС трябва да обсъди евентуално намаление на вноската на Германия в бюджета на общността. Причината е \"непропорционалното обременяване\" на Берлин с нарастването на бюджета на блока, предаде \"Ройтерс\". Евентуално увеличение на бюджета на ЕС с 1 процент от брутния вътрешен продукт на блока без приноса на Великобритания в бъдеще би било прекомерно бреме за Германия. Това каза  Меркел  в Берлин пред депутатите от долната камара на парламента часове преди началото на започващата днес срещата на високо равнище на ЕС. Поради тази причина трябва да обсъдим справедливо разпределение на бремето във финансовия му аспект, а също и намаление за Германия, каза  Меркел. Дългосрочният бюджет е една от темите на започващото днес в Брюксел двудневно заседание на Европейския съвет. ", "date": "2019.10.17", "title": "Меркел поиска Германия да дава по-малко пари в бюджета на ЕС"}
{"url": "https://www.dnevnik.bg/sviat/2019/10/17/3977949_ne_budete_glupak_shte_vi_se_obadia_-_trump_napisal/", "text": "Не бъдете глупак\" и \"да изработим добра сделка\" са два цитата от едно и също писмо, което Белият дом твърди, че президентът Доналд Тръмп е написал (и изпратил) на турския държавен глава Реджеп Тайип Ердоган. По-малко от 24 часа след като репортер на \"Фокс нюз\" съобщи за писмото, а негов оригинал стана публично достояние в медии и социални мрежи, източници на Би Би Си уточниха съдбата му - Ердоган го хвърлил \"в кошчето\". Кореспонденцията от Тръмп до Ердоган следва решението на Съединените щати от миналата седмица да не пречат (но формално да се противопоставят) на турските сили в намеренията им за операция \"Извор на мира\", третата офанзива в Сирия, и да се изтеглят от района ѝ. Датата на писмото е 9 октомври. Това е и денят, в който започна операцията. \"Не бъдете глупак, ще ви се обадя\" \"Да изработим добра сделка! Не искате да сте отговорен за клането на хиляди хора, а аз не искам да съм отговорен за унищожаването на турската икономика - а ще (го направя)\", пише Тръмп. Това отчасти обяснява неколкократните заплахи на американския държавен глава, че ще \"унищожи\" или \"унищожи и заличи\" турската икономика, които отправи в \"Туитър\" и в официален документ в последната седмица. \"Историята е благосклонна към Вас, ако направите това по правилния и хуманен начин. Ще се отнася към вас като към дявола, ако не се случат добри неща\", пише президентът. Получателят, Ердоган, обаче \"напълно отхвърлил\" съдържанието. От публикуваното копие се вижда, че Тръмп също така е добавил конфиденциална информация от представител на доминираните от кюрди Сирийски демократични сили (SDF, срещу които се сражава Турция) и го цитира с думите, че организацията е готова на отстъпки. \"Не бъдете глупак!... Ще Ви се обадя по-късно\", продължава Тръмп. Критиката към Тръмп за Сирия се ожесточава  Събеседници на американски издания отбелязваха вчера, че са се надявали това да е шега, преди Белият дом да потвърди, че има такова писмо. Новината за него бе разпространена около момента на гласуването в Камарата на представителите на резолюция, подкрепена и от над 120 представители на републиканците. С нея действията на Тръмп в Сирия - и изтеглянето, което дори според привърженици на президента вече е отслабило ролята на САЩ - бяха осъдени с над 354 гласа \"за\" и 60 - \"против\". Очаква се днес да бъде внесен и проект за санкции срещу Турция заради операцията. Мерки вече бяха наложени в понеделник от Белия дом, но според критици те далеч не са достатъчни и няма как да повлияят на Анкара.", "date": "2019.10.17", "title": "\"Не бъдете глупак, ще ви се обадя\" - Тръмп написал писмо за Сирия, Ердоган го хвърлил"}
{"url": "https://www.dnevnik.bg/biznes/companii/2019/09/19/3977049_shte_suzdadem_miasto_koeto_nosi_ujuta_na_doma_i/", "text": "                         \"Маркан Холдинг\" АД е българска компания, която управлява инвестиционен портфейл от участия в 19 дружества от различни сектори на икономиката. Най-крупните ни инвестиции са в областта на строителството, недвижимите имоти и хотелиерството. В нашите структури работят над 500 човека и на консолидирана база притежаваме активи на стойност над 120 млн. лева. Ключово звено в нашите структури е \"Маркан\" ЕООД – един от лидерите в строителния бранш у нас. Компанията е предпочитан партньор при изпълнението на най-мащабните и сложни строителни проекти в България, които изискват високотехнологични решения и иновативен подход – именно в това е силата на нашия екип. Холдингът е и едноличен собственик на хотел \"Новотел София\" и на престижното интернационално училище Американо-английска академия.      В момента работим активно по най-новия ни проект, който развиваме от 10 години. Той се нарича  Okol Lake Park  и представлява комплекс от типа     с международно голф игрище, петзвезден хотел, паркови и жилищни зони със семейни и ваканционни имоти. Избрали сме изключителна локация – в района на язовир Искър, само на 30 км от София в землището на Горни Окол, община Самоков. Проектът действително е свързан с идеята за промяна в начина на живот. Искаме да създадем място, което носи уюта на дома и емоцията по време на ваканция.  Okol Lake Park  е вдъхновен от стремежа за живот близо до природата, в бавно темпо и с повече време за общуване между хората. Водещите ни мотиви да инвестираме в подобен проект не са икономически. Нашата цел е да създадем една качествено нова среда на обитаване, която ще се отличава с хармонични пространства, свобода и свързаност. Избрахме за наши партньори няколко водещи международни компании с много опит в развитието на подобни проекти. Възложихме изработването на мастър плана, управлението на хотела, концептуалната архитектура, проектирането и управлението на голф игрището на чуждестранни компании – съответно  .      Досега сме инвестирали около 6 млн. лева в  Okol Lake Park . В момента протича интензивен процес на проектиране и планираме начало на строителството през пролетта на 2020 г. Засега не планираме подобни начинания в близко бъдеще и сме изцяло посветени на развитието на този проект. Първата фаза на строителство ще завърши през 2022 г. Тогава ще бъдат въведени в експлоатация голф игрището, хотелът, линейния парк и първите жилища. Проектът ще се развива дългосрочно, но още при изпълнението на първа фаза ще има усещане за завършеност. Ще бъде страхотно място за отдих и активен начин на живот сред природата – с невероятен простор и красиви панорами към язовира и околните планини.     ", "date": "2019.10.17", "title": "Ще създадем място, което носи уюта на дома и емоцията по време на ваканция"}
{"url": "https://www.dnevnik.bg/biznes/2019/10/17/3977939_promishlenite_svinefermi_shte_triabva_da_sa_na_pone_10/", "text": "Нови промишлени свинеферми могат да се откриват на поне 10 км разстояние от вече съществуващи. Това е една от промените в наредбата от 2006 г. за ветеринарномедицинските изисквания към животновъдните обекти. Промените, свързани с разпространението на африканска чума по свинете и птичи грип, са публикувани за обществено обсъждане на правителствения сайт за консултации. Първият коментар под проекта предупреждава, че подобно ограничение укрепва монопола на вече съществуващите производители и е нарушение на правото на собственост. Сега в страната работят 65 индустриални свинекомплекса, осем от които са засегнати от вируса, срещу който няма ваксина. Заради това, че производството е силно концентрирано в северната част на страната (виж картата) в големи многохилядни обекти, се стигна до унищожаването 20% от бизнеса чрез умъртвавянето на над 130 хил. животни. Според правилата при установена зараза в промишлен комплекс се обявява 20-километрова санитарна зона около него, в рамките на която се умъртвяват и животните в дворовете на хората, отглеждани за лични нужди.      Всички отвори в индустриалните ферми за свине трябва да са обезопасени с мрежи, така че да не се допуска проникването на гризачи и насекоми, гласят измененията. В случай, когато в обекти, животни се разпределят в две или повече самостоятелни производствени групи, е необходимо да се въведат отделни мерки за биосигурност за всяка група, е друго изискване на проекта за нормативен акт. За всяка от групите трябва да има и отделен план за биосигурност. В него трябва да са определени критичните контролни точки в обекта и процедури за тяхното управление. Необходимо е стопаните да имат план за прилагане на спешни мерки при констатиране на заразно заболяване. Въвеждат се и ограничения за достъпа на външни лица във фермите, особено за тези, които извършват дезинфекция, дезинсекция и дератизация в животновъдните обекти. Всяка ферма - индустриални или фамилна, трябва да има обособени места за съхранение на фуража, които трябва да са покрити и заградени, гласят измененията. Всяка сграда за отглеждане на животните трябва да има филтър, помещение или място на изхода за почистване, измиване и дезинфекция на транспортни средства. С изменения в наредбата се налагат които вече ще могат да отглеждат в дворовете си до три вместо пет прасета за угояване. В тях не се разрешава отглеждането на свине майки, както и досега. В дворовете си хората, които отглеждат прасета за лична консумация, ще трябва да обособят ограждения за биологична сигурност, както и да осигурят постоянен достъп до вода, да определят място за съхранение и обеззаразяване на тор и място или съоръжение за дезинфекция. Във фамилните ферми ще могат да се отглеждат до 10 свине майки и приплодите им, но не повече от 200 броя свине общо. които досега са убягнали на създателите на норамтивната уредба, се въвежда с наредбата. Така се регулира отглеждането на около 3000 животни от вида източнобалканска свиня. Досега са регистрирани огнища в две стада (в град Смядово и село Веселиново) и са засегнати общо 161 животни. Освен в Шуменско източнобалканска свиня се отглежда и във Варненско и Бургаско. Проектът за нормативен акт предвижда пасища също да са заградени, така че през тях да не могат свободно да преминават хора и животни, да имат навеси и съоръжения за бързо залавяне и фиксиране на животни, да имат постоянен вдостъп до вода и храна. тепърва ще се изчисляват. В проекта за нормативен акт се казва, че той не води до въздействие върху бюджета на Министерството на земеделието, храните и горите, но предвижда допълнителни разходи за неговите адресати.  на до три животни ще трябва да отделят средства за обособяване на ограждение за биологична сигурност на обекта, осигуряване на постоянен достъп до вода, място за съхранение и обеззаразяване на тор и място или съоръжение за дезинфекция.   производители ще трябва да инвестират във въвеждането на обособени места и/или съоръжения за съхранение на фуража, покрив и ограда за тях, в изграждане на филтър на всяка сграда за отглеждане на животните, изграждане на помещение или място на изхода, за почистване, измиване и дезинфекция на транспортни средства, с необходимото оборудване.  За , отглеждани по пасищен начин, финансиране ще изисква изграждането на огради, навеси и съоръжения за бързо залавяне на животни.  ферми за свине ще трябва да инвестират в обезопасяване на всички отвори с мрежи, реновиране на филтрите и др. ", "date": "2019.10.17", "title": "Промишлените свинеферми ще трябва да са на поне 10 км разстояние една от друга"}
{"url": "https://www.dnevnik.bg/razvlechenie/2019/10/17/3977948_kitaiska_karta_na_jujnokitaisko_more_suzdava_problemi/", "text": "Малайзия стана третата държава, която реагира остро на новия анимационен филм на DreamWorks \"Загубеният йети\" заради сцена от него, в която политическата карта на Южнокитайско море е прекроена и обширни морски територии са присъединени към Китай. Цензорите в страната наредиха тази част от филма да бъде премахната при прожектирането му, съобщава \"Ройтерс\". Проблемна е конкретно пунктирната U-образна линия, която се използва в китайските карти, за да изобрази претенциите на Китайската комунистическа партия (ККП) върху огромна част от богатото на полезни изкопаеми Южнокитайско море, в които влизат територии, над които обаче претенции имат и съседните Бруней, Малайзия, Филипините, Тайван и Виетнам.  Първата държава, която реагира, бе Виетнам, където в неделя филмът бе изтеглен от кината след нареждане на министерството на културата в страната. Още през юли тази година двете държави, които иначе поддържат добри отношения, имаха противопоставяне по темата, след като Китай изпрати плавателен кораб, който да направи енергийно проучване във води, контролирани от Виетнам. Преди ден реакция на филма се появи и във Филипините, където външният министър призова въпросната сцена да бъде премахната от продукцията, а самата творба да бъде бойкотирана. През 2016 г. Филипините спечелиха дело в Постоянния арбитражен съд, което анулира претенциите на Китай върху почти целия морски участък. Китай обаче не признава решението на съда. \"Загубеният йети\" разказва за китайско момиче, което открива йети, живеещ на покрива й. Филмът е съвместна продукция на базираното в Шанхай \"Пърл студио\" и \"Дриймуъркс\", което е собственост на \"Комкаст\".", "date": "2019.10.17", "title": "Китайска карта на Южнокитайско море създава проблеми на \"Загубеният йети\" в Азия"}
{"url": "https://www.dnevnik.bg/bulgaria/2019/10/17/3977827_mediiniiat_regulator_uvolni_direktora_na_bnr_svetoslav/", "text": "Три месеца и половина след като го избра, Съветът за електронни медии (СЕМ) днес освободи директора на Българското национално радио (БНР) Светослав Костов. Решението беше взето единодушно за 20 минути, а мотивът е груби нарушения на Закона за радиото и телевизията заради  безпрецедентно дългото спиране на ефирното излъчване  на програма \"Хоризонт\" на 13 септември 2019 г. Сигналът беше прекъснат в продължение на близо пет часа в разгара на скандала, предизвикан от  опита за сваляне от ефир на дългогодишния водещ на сутрешния блок на програма \"Хоризонт\" Силвия Великова  и за отстраняването й от съдебния ресор, в който тя е известна с критичната си позиция към работата на прокуратурата, а в последните месеци след началото на процедурата - и към единствения засега кандидат за нов главен прокурор Иван Гешев. Пет от пет За оставката на Костов днес гласуваха и петимата членове на медийния регулатор - председателят София Владимирова (ГЕРБ), Ивелина Димитрова (президентската квота, посочена от Румен Радев), Розита Еленова (от парламентарната квота, БДЦ на Христо Ковачки), Бетина Жотева (от президентската квота, предложена от Росен Плевнелиев) и Галина Георгиева (ГЕРБ). При откриването на процедурата по отстраняване на директора преди седмица  Жотева и Георгиева гласуваха \"въздържал се\"  с мотива, че извършеното нарушение е само едно и не е достатъчно за освобождаване според законовите изисквания.  Аргументите на медийните надзорници за предсрочното освобождаване на Светослав Костов бяха, че със спирането на \"Хоризонт\" е грубо нарушено правото на информация на българските граждани. Те допълниха, че отговорността за дейността на обществената медиа е изцяло на генералния директор. Като аргумент за оставката беше посочено и поведението на Светослав Костов, който смени няколко версии за случилото се на 13 септември и не отговори по същество на  свидетелствата на редколегията на \"Хоризонт\"  за натиск над журналисти, за които СЕМ сезира прокуратурата. В рамките на процедурата по отстраняването му Костов имаше пет работни дни, за да се защити. Той изпрати отговорите си до СЕМ, без да ги оповести медийно, но по  информация на \"Свободна Европа\"  е посочил, че не приема спирането на най-слушаната програма на общественото радио за голямо нарушение, тъй като останалите програми са излъчвали, както и че не е знаел за петчасовото преустановяване на сигнала, а с главния инженер на медиата е общувал с електронна кореспонденция. По-късно днес е насрочена пресконференция на Светослав Костов. \"Дневник\" ще излъчва на живо изявлението му в  страницата си във \"Фейсбук\". Антон Митов ще е и.д. директор За временно управляващ на държавното радио единодушно беше избран Антон Митов, който е директор на архивния фонд на БНР. Той ще е начело на медиата до провеждането на конкурс за избор на нов директор, което по закон трябва да стане до три месеца. Програма \"Хоризонт\" също е без ръководство от средата на септември - първо дотогавашният й директор  Ивайло Савов беше пенсиониран изненадващо , след това назначеният за и.д. директор  Николай Кръстев подаде оставка  заради скандала със Силвия Великова, а програмният директор  Мартин Минков беше посочен за наблюдаващ програмата  до провеждането на конкурс. Зам. главният редактор на \"Хоризонт\" Даниела Късовска също подаде оставка в знак на несъгласие с натиска, оказван от Светослав Костов.", "date": "2019.10.17", "title": "Медийният регулатор уволни директора на БНР Светослав Костов"}
{"url": "https://www.dnevnik.bg/biznes/2019/10/17/3977980_petr_kelner_kupuva_bi_ti_vi/", "text": "Най-богатият чех Петр Келнер е най-вероятният следващ собственик на Би Ти Ви след неуспешния опит да придобие Нова телевизия, съобщи  \"Капитал\"  като се позова на три независими източника. PPF - фондът, контролиран от Петр Келнер, се очаква да придобие контрола върху цялата група CME, която освен Би Ти Ви притежава едни от най-големите телевизии (като дял от рекламния пазар и аудитория) в още четири държави - Румъния, Чехия, Словакия и Словения, припомня \"Капитал\". Инвестиционният фонд на Петр Келнер PPF и \"Дискавъри\" са били финалните претенденти за покупката, след като през март 2019 г. СМЕ обяви цялостен преглед на инвестициите си в района, включващ от продажба на част от активите до отказ да предприема каквото и да е. В началото на октомври чешкото издание на сп.\"Форбс\" съобщи, че за поредна година Келнер е най-богатият човек в страната. По оценката на изданието активите му, съсредоточени предимно в неговата инвестиционна група PPF, са оценени на 350 млрд. чешки крони (13.6 млрд. евро). Преднината пред останалите в списъка е внушителна - вторият - Радован Витек, е със 75 млрд. крони (малко под 3 млрд. евро). В България Келнер вече притежава телекомуникационната компания \"Теленор България\", но не успя да спечели битката за покупката на \"Нова броудкастинг груп\", тъй като Комисията за защита на конкуренцията (КЗК) забрани  сделката с \"Модърн таймс груп\"  и шведската компания  продаде активите си в България на Кирил и Георги Домусчиеви .", "date": "2019.10.17", "title": "Петр Келнер купува Би Ти Ви"}
{"url": "https://www.dnevnik.bg/sport/2019/10/17/3977950_golut_koito_privleche_vnimanieto_kum_svetovnite_plajni/", "text": "Зрелищно воле, гол и златни медали за бразилските футболисти. \"Селесао\" спечели титлата в плажния футбол по време на първите световни плажни игри, домакин на които беше Доха. Бразилците спечелиха с 9:3 срещу Русия във финала. В центъра на вниманието попадна голът на Лусао.", "date": "2019.10.17", "title": "Голът, който привлече вниманието към световните плажни игри"}
{"url": "https://www.dnevnik.bg/gradska_sreda/2019/10/17/3977881_fotogaleriia_zelen_po-zelen_grad/", "text": "През 2050 година близо 70 % от населението на света ще живее в градовете. Паркове и градини, повече дървета, всякаква зелена растителност и цветя, зелени покриви и стени са доказано решение за градовете за справяне с множеството негативни последици от климатичните промени: жеги, засушавания, чести и проливни дъждове, наводнения. Зеленината подпомага общуването и по-здравословния живот, както и опазването на биоразнообразието. Темата ще бъде обсъждана на 18 октомври в София на конференцията \"Зелени градове за устойчива Европа\", която се организира от Асоциацията на производителите на декоративни растения в България в партньорство с Холандското посолство.", "date": "2019.10.17", "title": "Фотогалерия: Зелен, по-зелен град"}
{"url": "https://www.dnevnik.bg/bulgaria/2019/10/17/3978021_mitropolit_nikolai_kakvoto_se_reshi_za_curkvata_v_kiev/", "text": "Политиката \"разделяй и владей\" е имперска политика, която в църквата прави неприятно впечатление\", казва пловдивският митрополит Николай в интервю за в. \"24 часа\". Повод за думите му е раздорът между членове на Светия синод около посещението на делегация на Руската православна църква в София на фона на споровете около признаването на автокефална Украинска църква. Миналата седмица в столицата пристигна делегация на Московската патриаршия, водена от Волоколамския митрополит Иларион, който е и викарий на руския патриарх Кирил. Митрополит Николай отказа да участва в посрещането на руските клирици, като изтъкна, че на фона на случващото се в Украйна \"опасенията за разкол никак не са неоснователни\" и ще е страшно, ако напрежението между московския и вселенския патриарх се пренесе в отделните поместни църкви. В началото на тази година вселенският патриарх  Вартоломей даде независимост на украинската църква  – решение, което обтегна допълнително отношенията с Руската православна църква, на която доскоро бе подчинена украинската. В обръщение, публикувано миналата седмицана сайта на Светия синод, митрополит Николай заяви, че въпросът за статута на украинската църква е поставян настоятелно и многократно пред Българската православна църква (БПЦ) и предупреди, че това създава у миряните усещане, че БПЦ може да заеме страна \"под външен натиск, в резултат на лобирания и чрез създаване на динамични мнозинства в съборния ръководен орган на църквата – Светия синод\". Митрополитът призова за системни действия, с които . Той изрази убеждението си, че БПЦ \"ще вземе решение по \"украинския въпрос\", когато му дойде времето\". Срещу обръщението на митрополит Николай реагираха четирима членове на Светия синод – ловчанският митрополит Гавриил, варненският Йоан, неврокопският Серафим и видинският Даниил. Те заявиха, че разговорите в синода не бива да се водят чрез отворени писма, и увериха, че времето за взимане на решения не се влияе от това кога една или друга църква е взела или отказва да вземе решение по съществен въпрос. \"Въпроси като този за автокефалията на църквата в Украйна не можем да затворим зад стените на Светия синод, дори и да искаме\", отговаря сега митрополит Николай пред \"24 часа\". По думите му, \"ако Руската православна църква беше откликнала на въжделенията на православния народ в Украйна да има своя самостоятелна йерархия и беше дарувала автокефалия, сега щеше да е църква майка и нямаше да водим този разговор\". Добавя, че не е проводник на нечии интереси, и изразява позиция, че \"трябва да браним достойнството на Българската патриаршия и да се пазим да не създаваме впечатление, че сме \"филиал\" на други поместни църкви\". \"Не забравяйте, че . Както се реши първият, така ще се реши и вторият\", предупреждава митрополит Николай. Миналата година църквата на Северна Македония поиска официално от Вселенската патриаршия да я признае за автокефална. Тогава духовенството в Охрид поиска  БПЦ да стане нейна църква майка  – стъпка към отделянето ѝ от Сръбската православна църква, а Светият синод  обеща да съдейства  за признаването ѝ. Досега БПЦ бе призовавана да не се намесва във въпроса и от църквата в Сърбия, и от Гърция, и от Русия. В края на февруари 2018 г., малко преди официалното посещение на руския патриарх Кирил в София, неговият викарий волоколамският митрополит Иларион  дори посочи на БПЦ какви стъпки да предприеме  по отношение на Македонската църква – да заеме страната на Белград за непризнаване на духовенство с център Охрид. Пред \"Дневник\" теолози и запознати с настроенията в Светия синод , въпреки че са били критични към негови изяви преди. В последните месеци при взимане на решения от СветиясСинод митрополит Николай гласува срещу опити на проруски настроени митрополити за прокарване на решения за отхвърляне на независимостта на Украйна и за заемане на позиции в полза на Русия. В края на 2018 г. например той гласува срещу предложението на руския патриарх за  свикване на Всеправославен събор , който да реши въпроса за даването на автокефалия на Украинската православна църква. Наблюдатели коментират, че процесите в Светия синод не са свързани единствено с международните отношения в православния свят, а става въпрос и за разпределяне на влияние между митрополитите с оглед подкрепа при евентуален бъдещ избор на патриарх.", "date": "2019.10.17", "title": "Митрополит Николай: Каквото се реши за църквата в Киев, така ще е и за Скопие"}
{"url": "https://www.dnevnik.bg/evropa/2019/10/17/3977430_bulgariia_e_v_kompaniiata_na_ukraina_i_rusiia_po/", "text": "Преди 30 години вълна от оптимизъм заля Европа след падането на режими и стени, а дълго потисканите общества прегърнаха отворените пазари и по-обединената Европа. Но има и доста разочаровани и българите се открояват сред страните от ЕС с това, че три четвърти не вярват страната им да се управлява така, че всички да живеят по-добре, а осем от всеки десет твърдят, че политиците и лидерите в България изобщо не се интересуват какво мислят за тях избирателите. Проучване  на американския социологически център \"Пю\" сега показва, че малцина в бившия източен блок съжаляват за големите промени през 1989-1991. Те обаче не са изцяло доволни от сегашните политически и икономически условия. Подобно на западноевропейците, значителен брой хора в Централна и Източна Европа се безпокоят за бъдещето на въпроси като неравенството и функционирането на политическите им системи. Попитани за прехода към многопартийна демокрация и пазарна икономка след падането на комунизма, хората от бившия комунистически изток като цяло одобряват тези промени. Например 85% от поляците подкрепят прехода към демокрация и капитализъм. Тази подкрепа обаче не е еднаква – над една трета от българите и украинците не го одобряват, същото важи и за приблизително половината руснаци. В България 54% одобряват преминаването към многопартийна система, а 55% - към пазарна икономика. Повечето поляци, чехи и литовци и над четирима на всеки десет унгарци и словаци смятат, че икономическата ситуация за мнозинството хора в техните страни днес е по-добра, отколкото през комунизма. В Русия, Украйна и България обаче над половината казват, че нещата сега са по-зле за повечето хора, отколкото по време на комунизма. Попитани дали държавите им са постигнали напредък през последните 30 години по редица въпроси, хората в Централна и Източна Европа се изказват положително по теми като образование и стандарт на живот. Но мненията са разделени за напредъка в законността и семейните ценности, като според повечето промените са оказали негативно влияние върху здравните грижи. Големи мнозинства във всички централно- и източноевропейски страни мислят, че политиците и бизнес лидерите са се облагодетелствали от големите промени през изминалите 30 години, но малцина казват това за обикновените хора. Различни са и мненията за бъдещето. Във включените в проучването бивши комунистически страни хората са относително оптимистично настроени за бъдещето на отношенията на страната си с останалите европейски държави, но са предимно песимисти за функционирането на политическата система и специфични икономически въпроси като работни места и неравенство. За икономическите перспективи за следващото поколение надеждата е по-често срещана в бившия източен блок. 40% от българите казват, че днешните деца ще са в по-добро финансово положение, отколкото са били родителите им. Най-малко това мнение споделят във Франция (16%), следвана от Великобритания (22%) и Италия (23%). Най-много - в Украйна (61%), Литва (60%) и Полша (57%). При възгледите за състоянието на икономиката в момента основното разделение е между относително доволната Северна Европа и предимно недоволния Юг, където много хора още не са се възстановили от икономическата криза отпреди 10 години. В България 34% от хората казват, че икономическата ситуация в страната им е добра. Най-нисък е процентът на далите този отговор в Украйна (14 на сто), Гърция (15 на сто), Италия (23 на сто). Най-висок е в Германия (79%), Швеция (78%) и Полша (74%). Позициите по определени теми обаче отразяват силно разделение между Изтока и Запада. По социални теми като хомосексуалността и ролята на жените в обществото мненията се различават остро, като западноевропейците изразяват по-положителни нагласи. В България 32% от анкетираните казват, че хомосексуалността трябва да се приема от обществото. По-нисък е процентът единствено в Русия и Украйна – и двете по 14 на сто. Най-висок е в Швеция (94%), Испания (89%), Франция, Германия и Великобритания (и трите по 86%). Държавите - членки на ЕС, са предимно единни в подкрепата си за широкия европейски проект, повечето казват, че еврочленството е било добро за страните им и вярват, че те са се облагодетелствали икономически от него. Най-положително е отношението към ЕС в Полша и Литва, бивши комунистически държави, станали членки на ЕС през 2004 г. Хората в двете бивши комунистически страни в проучването, които не са членки на ЕС – Русия и Украйна – изглеждат много различно от анкетираните държави членки по някои теми. Те одобряват в по-малка степен прехода към демокрация и капитализъм, подкрепят по-слабо специфични демократични принципи и са по-малко удовлетворени от живота си. Демокрация Сред включените в проучването 14 страни от ЕС, както и в Русия, Украйна и САЩ, има широка подкрепа за специфични демократични права и институции. На анкетираните са били представени девет различни елемента на либералната демокрация и след това те са били питани колко важно е да има всеки един от тях в държавата им. Във всяка страна мнозинството анкетирани казват, че всички девет фактора са поне \"до известна степен\" важни и в повечето държави големи мнозинства изразяват това мнение. Западноевропейците като цяло е по-вероятно от хората в Централна и Източна Европа да определят тези права и институции като много важни. Руснаците трайно изразяват най-ниските нива на подкрепа. Американците често са склонни да смятат тези принципи за много важни. За 86% от българите честното правосъдие е много важно. Равенството между половете е много важно за 73%, свободата на словото – за 74%, безплатният интернет – за 61%, свободните медии – за 67%, свободните опозиционни партии – за 58%, свободното гражданско общество – за 57%, свободната религия – за 58%. Има и големи различия в начина, по който хората оценяват състоянието на демокрацията в страните си. В Швеция, Холандия, Полша и Германия 65% и повече са доволни от начина, по който работи тя, докато в Гърция (74%), България (71%), Великобритания (69%), Италия (68%) и Испания (68%) две трети или повече не са доволни. В България 78% от анкетираните не са съгласни с твърдението, че повечето избрани длъжностни лица ги е грижа какво мислят хората като тях. По-висок процент дали този отговор има единствено в Гърция (84 на сто) и в Украйна (80 на сто). Близо до България са Испания и Франция (и двете по 76 на сто). Средно в страните от ЕС 69% не са съгласни с това твърдение. В страните от бившия източен блок има широко разпространено усещане, че политиците и в малко по-ниска степен бизнесмените са се облагодетелствали значително от промените след края на комунизма. Мнението, че обикновените хора са се облагодетелствали, е по-рядко срещано, макар че делът на хората, изразяващи този възглед, се е увеличил в много държави спрямо 2009 г. В България 74% от хората не са съгласни с мнението, че като цяло държавата се управлява в полза на всички хора. Сред страните - членки на ЕС, в изследването по-голям процент несъгласни има само в Гърция (81%). Нагласи към ЕС Като цяло нагласите към ЕС са положителни. Приблизително половината или повече анкетирани във всяка държава членка, включена в проучването, изразяват благоприятно мнение за съюза. Най-добри оценки получава той в Полша (84%) и Литва (83%), следва България (77%). На противоположния полюс са Франция (51%), Чехия (52%), Гърция (53%) и Великобритания (54%). Анкетираните в голяма степен казват, че еврочленството на страната им е нещо добро, особено в Германия (74%), Полша и Испания (и двете по 67%). Едва половината или по-малко смятат, че еврочленството е нещо добро в Италия (50%), Великобритания (48%) и Чехия (40%). В България това мнение споделят 54% от анкетираните. Попитани дали икономическата интеграция на Европа е подсилила или отслабила икономиките на страните им, 56% от анализираните 14 държави членки дават първия отговор. Само 42% във Франция, 35% в Гърция, 25% в България и 22% в Италия обаче са на това мнение. В най-голяма степен го споделят поляците (71%), германците (69%) и унгарците (65%). Доволни ли сте от живота си? Хората в бившите комунистически държави, както и в Западна Европа и САЩ, се чувстват по-добре, отколкото през 1991 г., когато е било проведено такова проучване. Подобрението е значително в няколко страни от Централна и Източна Европа. През 1991 г. в Полша едва 12% от хората са дали оценка на живота си 7, 8, 9 или 10 по скала от 0 до 10, където 10 е най-добрият възможен живот, а 0 – най-лошият. Днес този дял е скочил на 56 на сто. Подобрението не е ограничено само до източния блок. Въпреки икономическите предизвикателства през последните години, хората във Франция и Испания са много по-позитивни за живота си, отколкото преди почти 30 години. Като цяло удовлетворението от живота е по-високо в по-богатите държави. Четирите страни с най-високи доходи на глава от населението – САЩ, Холандия, Германия и Швеция – имат и най-високите нива на удовлетвореност от живота, докато страната с най-ниски доходи на глава от населението – Украйна – е на противоположния край. Преди Украйна (8% през 1991 г. и 25% през 2019 г.) са Русия (7% през 1991 г. и 28% през 2019 г.) и България (4% през 1991 г. и 29% през 2019 г. - най-ниският процент в изследваните в ЕС държави). 51% от българите дават средна оценка (4-6), ниска (0-3) дават 20% от българите (най-много сред анкетираните държави - членки на ЕС). Според 58% от българите успехът в живота се определя от сили извън контрола им. С това мнение не са съгласни 37% от хората в България. Бъдещето Попитани за бъдещето на страните си, европейците изразяват смесица от оптимизъм и песимизъм. За икономическите перспективи за следващото поколение, надеждата е по-често срещана в Централна и Източна Европа. Около шестима на всеки 10 украинци, поляци и словаци смятат, че когато децата в страните им пораснат, ще бъдат в по-добро финансово положение от родителите си. На противоположния полюс приблизително едва четвърт или по-малко споделят този възглед в Гърция, Испания, Италия, Великобритания и Франция. В България 77% от анкетираните не са доволни от начина, по който нещата вървят в страната им, доволни са 22%. Повече недоволни сред изследваните държави от ЕС има само в Гърция (82%) и Великобритания (76%). Като лоша оценяват икономическата ситуация на страната си 65% от българите, а като добра - 34%. Отново по-висок процент недоволни сред изследваните държави от ЕС има само в две - Гърция (85%) и Италия (76%). В България спрямо 2009 г. има повишение от 20% на доволните от икономиката. 40% от българите казват, че днешните деца ще са в по-добро финансово състояние от родителите си. Повече оптимизъм сред младите По серия от въпроси младите хора имат относително по-позитивни възгледи за миналото, настоящето и бъдещето в техните държави. В бившите комунистически страни хората между 18 и 34 години е като цяло по-вероятно от по-възрастните им сънародници да вярват, че промяната към пазарна икономика е била добра за съответната държава и че промените през изминалите 30 години са били от полза за обикновените хора. В много европейски страни хората под 35 години са по-доволни от сегашната посока на държавите си. Те освен това изразяват по-добри мнения за ЕС, по-положителни нагласи към мюсюлманите и са по-склонни да приемат хомосексуалността. Има и по-силен оптимизъм за дългосрочното икономическо бъдеще сред младите. В България 30% от хората над 60 години смятат, че днешните деца ще бъдат в по-добро финансово положение от родителите си. На това мнение са 43% от българите между 35 и 59 години и 49% от анкетираните между 18 и 34 години. Равенство между половете Макар европейците да са склонни да отдават голямо значение на равенството между половете, в няколко държави жените е много по-вероятно от мъжете да споделят това мнение. В девет от анализираните страни жените е доста по-вероятно да казват, че е много важно да имат същите права като мъжете в страната си. Двуцифрени разлики между половете има в Словакия, Италия, България (66% от мъжете и 80% от жените), Литва, Русия, Унгария и Чехия. В много европейски държави нагласите към ролите на мъжете и жените и към брака са се променили от 1991 г., като повече хора предпочитат брака, в който и мъжът, и жената имат работа и се грижат за домакинството (в България – 76%), вместо този, в който мъжът осигурява семейството, а жената се грижи за дома и децата (в България – 16%). Например през 1991 г. 57% от поляците са предпочитали традиционните роли в брака в сравнение с 27% сега. Мнозинството хора в повечето държави не са съгласни с твърдението \"Когато работата е недостатъчна, мъжете трябва да имат повече право на работа от жените\". И все пак значителен дял от населението са съгласни с това твърдение в няколко държави, включително приблизително шестима на всеки 10 в Словакия и четирима на всеки 10 или повече в Гърция, Полша, България (40%) и Италия. Малцинства В България благоприятно мнение за мюсюлманите в страната имат 69% от анкетираните. Противоположно е мнението на 21%. Най-позитивно е мнението към мюсюлманите във Великобритания (78%), Франция (72%) и Холандия (70%). Най-голям процент негативно мнение изказват в Словакия (77%), Полша (66%) и Чехия (64%). Към евреите 69% от българите имат положително отношение срещу 18% - отрицателно. Към ромите отрицателно е мнението на 68% от българите, а положително - на 28%. Според 48% от българите (най-високият процент сред анализираните страни от ЕС) хомосексуалността не трябва да се приема от обществото. На обратното мнение са 32% от анкетираните хора в България.", "date": "2019.10.17", "title": "България е в компанията на Украйна и Русия по недоволство от демократичните промени"}
{"url": "https://www.dnevnik.bg/video/deniat_s_veselin_dremdjiev/2019/10/17/3978034_krasimir_iankov_borisov_shte_podari_oblasten_grad_na/", "text": "Бойко Борисов ще подари областен град на ВМРО, като позволи на кандидата им да спечели изборите. Така те ще бъдат утвърдени като системна партия, която има патриотичен профил, но е послушна и готова да служи на премира. Това заяви депутатът от БСП Красимир Янков в предаването \"Денят с Веселин Дремджиев\" по ТV+ и TV1. На въпрос защо в момента лидерът на ВМРО Красимир Каракачанов е толкова силен той отговори: \"Защото е послушен и не създава проблеми на Борисов, който пък има нужда от патерица.\" По думите на Янков тече \"процес, в който се помага на ВМРО с манипулация и заблуда да се утвърди като партия в лявото пространство\".", "date": "2019.10.17", "title": "Красимир Янков: Борисов ще подари областен град на ВМРО, защото е послушна партия"}
{"url": "https://www.dnevnik.bg/politika/2019/10/17/3978039_karakachanov_pokaza_sreden_prust_v_tv_intervju/", "text": "Вицепремиерът и министър на отбраната Красимир Каракачанов показа среден пръст в интервю за близката до депутата от ДПС Делян Пеевски телевизия \"Канал 3\". С вулгарния жест той илюстрира коментара си по адрес на развитието на процеса \"Полфрийман\". \"Имаше ли становище от заместник-шефа на затвора, че лицето не се е поправило и не заслужава да бъде предсрочно освободен. И какво излезе? Един хулиган излезе и показа среден пръст и каза това е поздрав за зам.-директора и го спомена по име\", коментира Каракачанов и показа жеста, който го е възмутил. Предаването е от 15 октомври. През февруари 2018 г.   със същия жест си послужи  и настоящият генерален директор на БНТ Емил Кошлуков докато водеше предаването \"Още от деня\". Съветът за електронни медии  глоби телевизията  с 3 хил. лв. - най-ниската глоба за първо нарушение. Максимумът е 20 хил. лв.", "date": "2019.10.17", "title": "Каракачанов показа среден пръст в тв интервю"}
{"url": "https://www.dnevnik.bg/sport/2019/10/17/3978038_machove_ot_futbolnoto_purvenstvo_minavat_v_delnichni/", "text": "Мачовете от два кръга от футболното първенство ще са в делнични дни заради местните избори. Спортно-техническата комисия към футболния съюз се обоснова с настояване от МВР. От министерството са изпратили писмо в понеделник, с което съобщават, че нямат възможност да охраняват футболни срещи на датите около изборите. Затова комисията обяви нови дати за кръговете в Първа лига, които ще се проведат от 25 октомври до 4 ноември. Двубоите от  осминафиналите за Купата на България  се отлагат за началото на декември (от 3 до 5 декември). Така 14-ият и 15-ият кръг в първенството ще се изиграят в делнични дни. Единственото изключение е за срещата на \"Лудогорец\" с \"Берое\" в Разград, която ще е на 2 ноември, събота, тъй като шампионите имат мач в Лига Европа пет дни по-късно. Програмата за 14, 15 и 16 кръг в Първа лига  можете да видите тук .", "date": "2019.10.17", "title": "Мачове от футболното първенство минават в делнични дни заради изборите"}
{"url": "https://www.dnevnik.bg/bulgaria/2019/10/17/3978058_shte_bude_istoricheska_greshka_ako_skopie_i_tirana_ne/", "text": "Ще бъде историческа грешка, ако днес Европейският съвет не покани за преговори за присъединяване към ЕС Северна Македония и Албания, каза пред журналисти в Брюксел премиерът Бойко Борисов. Той уточни, че България има много претенции специално към Северна Македония, но не би си позволила да ги спре да започнат преговори. \"Това ще е тежък удар за народите, още повече че в следващите 15 години няма да има такива покани\", допълни Борисов. Той предупреди, че ако на двете страни не им се даде европейски перспектива, там влияние могат да установят Русия, Турция, Китай или някоя друга световна сила. \"Природата не търпи празно. Някой ще се заинтересува от тях и това няма да е добре за България\", е мнението на Бойко Борисов. Към момента над половината от страните - членки на ЕС, искат започване на преговорите,  което бе отложено с над година .  България няма да спира износа на оръжие за Турция Коментирайки операцията на Турция в Сирия, той обяви, че никога не е подкрепял военни действия. \"Винаги сме подкрепяли Турция, като има проблеми с миграцията, но никаква солидарност с война не мога да имам\", посочи Борисов. Попитан дали България ще спре износа на оръжие за Турция,  какъвто призив дойде от ЕС , премиерът каза, че става дума за сделки само за 3 млн. долара. \"Оръжие се изнася за места, където има конфликти. Искате да спрете нашата военна промишленост ли? Като спрем за Турция, ще спрем и за други, коя война ви харесва, за да въоръжаваме и да продаваме? Не един и два бизнеса са убити по този начин\", реагира Бойко Борисов по адрес на задалия въпроса журналист. В крайна сметка той обясни, че въпросът ще бъде обсъден и като има решение, ще го съобщи.", "date": "2019.10.17", "title": "Ще бъде историческа грешка, ако Скопие и Тирана не получат покана за ЕС, смята Борисов"}
{"url": "https://www.dnevnik.bg/bulgaria/2019/10/17/3978077_borisov_durjavata_niama_da_raboti_s_tozi_futbolen_sujuz/", "text": "Българският футболен съюз може да си държи за свой президент Борислав Михайлов още 100 години, но правителството няма да работи с него, каза днес пред журналисти в Брюксел премиерът Бойко Борисов. Коментарът му беше по повод версиите, че организацията може и да не приеме оставката на нейния президент,  подадена под натиска  на правителството и лично на Борисов. \"Ако искат да му взимат оставката, ние с него няма да работим\", подчерта министър-председателят. Премиерът допълни, че държавата не иска да работи с този футболен съюз и чак когато в него има промени, може да се говори за съвместни действия. Премиерът обясни, че очаква от БФС да работи за развиване на детско-юношеските школи, като за подобни проекти може да разчита на помощ от държавата. Както е известно, часове след оставката на Борислав Михайлов в централата на футболния съюз нахлуха полицаи и прокурори, които търсят доказателства за корупционни схеми, уговаряне на мачове и натиск върху съдии. \"Преди известно време ние говорихме именно за респект, за чистота на взимане на съдийски решения, за ненамесата в работата им. За съжаление те не се вслушаха и мислеха, че с колегите, които се срещахме и ги предупредихме, си правим евтин пиар\",  беше коментарът на Борисов  по този повод. По повод публикациите в английските медии, в които се отразяват расистките прояви на стадиона по време на мача България-Англия премиерът посъветва журналистите да питат колегите си при тях какви расистки прояви са имали и какво са направили, за да ги спрат. \"Попитайте ги малко. Вие сте умни и красиви, можете да ги накарате на отговорят\", допълни Борисов.", "date": "2019.10.17", "title": "Борисов: Държавата няма да работи с този футболен съюз"}
{"url": "https://www.dnevnik.bg/politika/2019/10/17/3978060_izborna_hronika_bonev_zasne_pred_bnt_svoi_referendum/", "text": "                         Независимият кандидат за кмет Борис Бонев от \"Спаси София\"засне пред БНТ свой вариант на предаването \"Референдум\". В него той отговори на всички въпроси, зададени от водещата Добрина Чешмеджиева другите кандидати за кмет. Бонев не бе поканен в студиото във вторник, защото според социологически проучвания той е на пето място по рейтинг, а регламентът на \"Референдум\" е да представи първите четирима, обясниха от БНТ. \"Това, което от БНТ пропускат да кажат, е, че те по собствено усмотрение са избрали социологическите агенции. Едната от тях, Център за анализ и маркетинг, няма уеб страница и дава нереалистични прогнози - по 40% на г-жа Фандъкова и г-жа Манолова. Резултатите на втората - Тренд, пък не са публични. Това е некоректно и дискриминационно условие, което дава възможност БНТ да си подбере агенциите спрямо кандидатите, които са угодни за политическата конюнктура\", обясни Бонев.", "date": "2019.10.17", "title": "Изборна хроника: Бонев засне пред БНТ свой \"Референдум\""}
{"url": "https://www.dnevnik.bg/bulgaria/2019/10/17/3978064_uvoleniiat_shef_na_bnr_shte_objalva_reshenieto_na/", "text": "Директорът на Българското национално радио (БНР) Светослав Костов, който по-рано днес  беше отстранен от поста си от регулатора  - Съвета за електронни медии (СЕМ), обяви, че ще обжалва решението, с което даде знак, че скандалът около обществената медиа ще продължи. \"С решението съветът показа, че или е над законите на страната, или цели дестабилизация на БНР\", заяви Костов и допълни, че не е чул мотиви от надзорниците. Той оспори мнението, изложено днес от членовете на СЕМ - че допускайки  безпрецедентно дългото спиране на ефирното излъчване  на програма \"Хоризонт\" на 13 септември 2019 г., е нарушил правото на достъп до информация на българските граждани. Костов посочи, че нито едно от изложените доказателства не е било обсъждано, макар да е изпратил своите доводи до СЕМ още в понеделник. Придружаващият го на пресконференцията адвокат Николай Кунев разви тезата, която Светослав Костов защитава от избухването на скандала - че другите програми на общественото радио са излъчвали, така че не е имало ограничаване на информацията. Адвокатът заяви още, че медийният регулатор е нарушил Закона за радио и телевизия, тъй като основанията за предсрочно освобождаване на генералния директор на БНР са изчерпателно посочени от законодателя - \"ако извършва или допуска извършването от други лица на груби или системни нарушения\", а СЕМ е изтъкнал други мотиви. Светослав Костов нарече гласуването на надзорниците \"решение на всяка цена\", като подчерта, че то идва десет дни преди насрочените за края на месеца местни избори. Той даде да се разбере, че това ще попречи на нормалната работа на радиото. Костов се оплака от преднамерено отношение от страна на медийните надзорници. Като илюстрация за това той разказа, че преди седмица на среща в Министерството на финансите за бюджета на обществените медии догодина членовете на СЕМ демонстративно са излезли от залата по време на обсъждането на БНР. Натиск ли? Освободеният директор не отговори на неколкократно зададени въпроси дали му е оказван натиск, както  свидетелства редколегията на \"Хоризонт\" , както и кои са четиримата души - по нейните думи - са му се обаждали да свали от ефир журналиста Силвия Великова. При първото задаване на въпроса Светослав Костов отговори със: \"Някой натиска ли СЕМ? Просто сега ми хрумва този въпрос...\". При повторното задаване на въпроса заяви, че върху него не е упражняван натиск, но за пореден път каза, че журналистите, които говорят за оказван натиск, повтаряли еднакви версии \"дума по дума\" и намекна, че това е подозрително. Допусна, че и техническият директор Пламен Костов, когото прокуратурата разследва като отговорен за спирането на сигнала на радиото, е бил предварително подготвен, защото запазил по дати и часове разговорите, които двамата водили. След третия въпрос по същата тема Костов заяви, че натискът върху него идва от СЕМ и от хора, които тръгнал да разследва заради изчезнали пари по договори, сключени от предшествениците му на поста. Попитан дали има отговор на въпроса, на който СЕМ обяви, че не е получил отговор - \"Кой спря радиото\" Светослав Костов каза: \"Имам своята информация, но докато не се произнесе прокуратурата, няма да е коректно да я коментирам\". Възраженията на Костов След пресконференцията днес пресслужбата на БНР разпространи резюме от становището, което Светослав Костов е изпратил до СЕМ в понеделник в рамките на процедурата по отстраняването му. Според съобщението в писмото си до надзорниците той е посочил, че не е извършвал, нито е допускал други лица от БНР да извършат системни или груби нарушения на медийния закон и че не носи отговорност за действия или бездействие на други служители, тъй като не е бил уведомен за тях. Посочил е още, че в закона липсва определение за \"груби\" нарушения. Бившият вече директор е посочил, че за действията си срещу него СЕМ се позовава на три административно-наказателни производства срещу БНР, две от които не засягат законовите основания за евентуално освобождаване от длъжността , а третото е за нарушение, извършено в мандата на предшественика му Александър Велев. Светослав Костов беше освободен от поста генерален директор  с единодушно решение на СЕМ  с мотива за допуснати груби нарушения на Закона за радиото и телевизията заради  спрения сигнал на \"Хоризонт\"  на 13 септември 2019 г. Програмата не излъчваше ефирно в продължение на близо пет часа в разгара на скандала, предизвикан от  опита за сваляне от ефир на дългогодишния водещ на сутрешния блок на програма \"Хоризонт\" Силвия Великова  и за отстраняването й от съдебния ресор, в който тя е известна с критичната си позиция към работата на прокуратурата, а в последните месеци след началото на процедурата - и към единствения засега кандидат за нов главен прокурор Иван Гешев. За временно управляващ на държавното радио единодушно беше избран Антон Митов, който е директор на архивния фонд на БНР. Той ще е начело на медиата до провеждането на конкурс за избор на нов директор, което по закон трябва да стане до три месеца.", "date": "2019.10.17", "title": "Уволеният шеф на БНР ще обжалва решението на медийния регулатор (допълнена)"}
{"url": "https://www.dnevnik.bg/evropa/2019/10/17/3978065_na_specialno_subotno_zasedanie_britanskiiat_parlament/", "text": "Британските депутати одобриха плана на правителството да проведе специално заседание на парламента в събота, на което да се гласува сделката, постигната от Борис Джонсън с Европейския съюз за Брекзит, предаде \"Ройтерс\". Това ще е първата работна събота на парламента от войната за Фолкландските острови през 1982 г. Депутатите одобриха и промяна в правилата за съботния дебат, която ще позволи внасяне на многобройни поправки за евентуално гласуване. Това може да позволи в парламента да се изпробват идеи като например приемането на сделката да е обвързано с условие за втори референдум. Правителството бе против промяната в правилата, но загуби вот по въпроса с 287 срещу 275 гласа. Евентуална поправка в предложението на правителството би могла да позволи на депутатите да настояват Борис Джонсън все пак да поиска отсрочка на Брекзит и да оттегли това искане, когато законодателството за сделката бъде прието, посочва \"Гардиън\". Причина за това искане е дупка в законодателството, което парламентът прие, за да задължи Джонсън да поиска отсрочка, ако до събота не е постигнал сделка с ЕС. Опасността е, че на теория депутатите може да приемат предложение, подкрепящо сделката, но след това да не успеят да приемат законодателството за споразумението за оттеглянето от ЕС, което ще значи, че Великобритания ще трябва да напусне без сделка на 31 октомври. Лидерът на опозиционната Лейбъристка партия Джереми Корбин каза, че Джонсън е договорил по-лоша сделка за Брекзит от тази на предшественичката му Тереза Мей, която бе три пъти отхвърляна от парламента. Той изтъкна, че при настоящите условия лейбъристите не могат да подкрепят договореното. Възражения дойдоха и от северноирландската Демократична юнионистка партия. Тя потвърди, че позицията й за Брекзит  не се е променила  и не може да подкрепи предлаганото от Борис Джонсън и ЕС споразумение. По-рано ДЮП изрази опасения, че новата сделка за Брекзит може да откъсне Северна Ирландия от останалата част на Великобритания, що се отнася до митниците и регулаторния режим. Лидерът й Арлийн Фостър подчерта, че партията не може да подкрепи предложението заради въпроси, свързани с митниците и условията за даване на съгласие, както и че липсва яснота по ДДС. Лидерът на Шотландската национална партия Никола Стърджън обяви, че тя няма да подкрепи сделката в парламента. Лидерът на Партията на Брекзит Найджъл Фараж заяви в \"Туитър\", че споразумението с Брюксел на британския премиер Борис Джонсън трябва да бъде отхвърлено, предаде ДПА, цитирана от БТА. \"Ангажиментът, поет с това споразумение, за синхронизиране на регулациите означава, че \"новото споразумение\" не е Брекзит въпреки по-добрите решения по въпроса за митническия съюз\", написа Фараж. А в интервю за Би Би Си той прогнозира, че за Джонсън ще е \"много трудно\" да убеди северноирландската Демократическа юнионистка партия да подкрепи споразумението.", "date": "2019.10.17", "title": "На специално съботно заседание британският парламент ще гласува сделката за Брекзит"}
{"url": "https://www.dnevnik.bg/kultura/2019/10/17/3978075_mejdunarodno_priznatiiat_bulgarski_film_irina_trugva/", "text": "Филмът \"Ирина\" на режисьора Надежда Косева, който получи над 20 награди от фестивали по целия свят и беше номиниран за Европейско откритие (Discovery Award – Prix FIPRESCI) на Европейските филмови награди 2019, ще тръгне по българските кина от 25 октомври, съобщава \"София филм фест\". Пълнометражният дебют на Косева грабна и  две отличия на 14-ото издание на фестивала SEEFest (South East European Film Festival) , който се проведе в Лос Анджелис - наградата за най-добър филм и тази на публиката. В заглавието се разказва за Ирина, която живее в малък миньорски град и е принудена от обстоятелствата да стане сурогатна майка - да износи чуждо бебе срещу заплащане. Родената през 1974 г. Надежда Косева описва филма като \"много лична и много женска (но не феминистка) история за преоткриването на света чрез новия живот\". В  ролята влиза актрисата Мартина Апостолова , която спечели  наградата за най-добра актриса на 43-ия международен кинофестивал в Хонконг .  Продуцент на лентата е Стефан Китанов, който за трети път работи с Косева след късометражните \"Ритуалът\" - част от омнибуса \"Поколение: Изгубени и намерени\", който открива програмата \"Форум\" на Берлинале 2005 г., и \"Втори дубъл\" от 2011 г., спечелил почетен диплом на фестивала в Сараево. ", "date": "2019.10.17", "title": "Международно признатият български филм \"Ирина\" тръгва по кината"}
{"url": "https://www.dnevnik.bg/analizi/2019/10/17/3978098_mrejata_koiato_upravliava_bulgariia/", "text": "                         Съвременната демокрация е междупартийно състезание. Така е поне на теория. В България обаче управляващите \"подобриха\" теорията, като създадоха мрежа от политически и икономически субекти, която може да оцелее във властта, дори когато някои нейни части загубят изборите. Така например през 2013 година ГЕРБ загуби властта, но Мрежата оцеля. През 2014 година ГЕРБ се върна на власт и Мрежата процъфтя, макар че остана без някои свои звена – като Цветан Василев и елементи от БСП. Формално в момента на власт е коалиция от ГЕРБ и т.нар. патриоти. Реално на власт е Мрежата, която съдържа ГЕРБ, ДПС, бизнесите и медиите на ДПС, \"патриотите\", големи части от магистратурата и присъдружни звена като Марешки, Кирил Домусчиев и новите му медиийни придобивки. Дори части от БСП могат да бъдат считани за асоциирани членове на Мрежата (Георги Гергов и Румен Овчаров, например) или поне за кандидати, чието членство е било временно замразено. Мрежата не е строго йерархизирана структура – в нея има известна хоризонталност и автономност на субектите. Това не е мафиотска организация, в която един началник (capo di tutti capi) нарежда на останалите (дори и този началник да прилича на Марлон Брандо от \"Кръстника\"). По-скоро става дума за задруга, която помага на всеки един от участниците да реализира своите интереси. През последните две години се научихме да интерпретираме \"стабилността\" на управлението, като способност на Мрежата да се възпроизвежда и да оцелява. И наистина, във формалната коалиция \"партньорите\" могат да стигнат и до физическа разправа (Сидеров и Джамбазки, например), но това не променя много реалната структура на властта. В Мрежата също стават размествания: с отстраняването на Цветан Цветанов тежестта на официалния политически елемент (ГЕРБ) в нея отслабна за сметка на ДПС и свързаните с движението икономически субекти. Затова сега и Борисов под сурдинка се оплаква, че Иван Гешев не бил \"негов\" кандидат за главен прокурор. Дори това да е просто театър, правдоподобността му идва от споменатите вътрешномрежови промени. Мрежата е някаква гаранция за стабилност на властта, но тя има и своите негативни страни:  чрез публично финансиране на частни субекти. Студеният резерв замина в правилните ръце, Българската банка за развитие развива основно мрежовите бизнеси, при държавните поръчки рядко има случайни печеливши и т.н.;  и икономически интереси води до концентрация на собственост (много видима в медиите) и некачествени и скъпи проекти (\"граф Игнатиев\");  и се стреми да реализира многомилиардни проекти - като АЕЦ \"Белене\" и турско-българския поток - които са спорни от гледна точка на националния интерес, но със сигурност ще направят определени мрежови играчи изключително богати; : те се превръщат в инструменти на нейното възпроизводство (\"бухалки\", по-просто казано). В България възходът на Мрежата има и един друг притеснителен страничен ефект: покафеняването на публичната среда. \"Патриотите\" са важна нейна част - те отговарят за камуфлажа ѝ като \"коалиция\". За тази цел те получават неограничена трибуна и тезите им се леят от националния ефир. Е, стигна се до злополучния мач с Англия, когато резултатът от нагнетяването на омраза в обществото ни лъсна в световен ефир. Вярно е, че навсякъде има расисти и объркани младежи. Вярно е, че навсякъде службите на държавата опитват да инфилтрират крайнодесните агитки и партии. Например в Германия през 2003 година съдът отказа да забрани неонацистката партия, защото се оказа, че значима част от ръководството ѝ са сътрудници на службите. Само че никъде в утвърдените демокрации крайнодесните и техните говорители не са получавали такова комфортно място в самите структури на властта и такава трибуна да разгръщат хомофобски и ксенофобски дискурс. В България участието на такива елементи в Мрежата – било като членове на формалната коалиция или като агитки по протести срещу кандидат за главен прокурор – водят до липса на властови отговор на расизма. И това, а не писанията в таблоидната преса, е разликата между България и Англия. Изборите в София ще са поредното изпитание, при което Мрежата ще трябва да се възпроизведе във властта. Стратегията ѝ в столицата е следната. Първо, разбира се г-жа Фандъкова е предпочитаният мрежови кандидат. Това е така, защото Фандъкова може да се похвали с реални успехи в градоустройството и да бъде демонстрация, че пребиваването на Мрежата във властта носи и обществени ползи. Ако г-жа Фандъкова спечели изборите, сегашните баланси в Мрежата ще се запазят. Резервната стратегия на Мрежата е да кооптира г-жа Мая Манолова, която се позиционира като политическа алтернатива на ГЕРБ. Мрежата има основание да счита Манолова за един от \"своите\" с временно замразено членство: в крайна сметка политическата кариера на \"червеното острие\" тръгна нагоре с Костинбродската афера и управлението на Орешарски. Нещо повече, и след падането на Орешарски Борисов \"възнагради\" Манолова с омбудсманското място в опит да я запази (като Румен Овчаров в \"Лукойл\") в по-широкия мрежови периметър. Разбира се, човек се променя и през това време е възможно Манолова да се е превърнала в автентичен опонент на Мрежата и потениален борец с нея. Проблемът обаче е, че не го е заявила ясно и недвусмислено - мълчанието ѝ по отношение на номинацията на Гешев за главен прокурор е показателно. И тук не става дума за личностни нагласи и катарзиси: Манолова наистина може би съжалява за участието си в управлението \"Орешарски\". Въпросът е, че голямата политическа подкрепа за нея е от БСП на Корнелия Нинова, която в цялост е просто аспирант за мястото на ГЕРБ в Мрежата. Нещо повече, БСП може да влезе в мача като смяна едновременно и на ГЕРБ, и на \"патриотите\", защото тя толкова се \"патриотизира\", че вече кара Ангел Джамбазки да се изчервява, докато слуша социалистите. За да докажат, че са годни за игра, БСП, както и Манолова, мълчат по централния приоритет на Мрежата през есента - избора на нов главен прокурор. Архитект Игнатов не е приемлив за Мрежата и затова таблоидите се насочиха към него още от самото начало. Към останалите кандидати – с изключение на \"нейния\" Джамбазки – Мрежата е по-скоро неутрална – те внасят фонов шум, който ѝ е по-скоро полезен. \"Демократична България\" е фактор на изборите в София. Затова в момента и двамата водещи кандидати се опитват да привлекат нейните избиратели за евентуален втори тур. Стратегията на ГЕРБ и г-жа Фандъкова е да демонстрират, че са чувствителни към исканията на \"градската десница\". Фандъкова каза добри думи за архитект Игнатов, Борисов се изказа против искането на ВМРО за забрана на БХК. Проблемът на тази стратегия е, че изборът на главен прокурор е дни преди избора на кмет. Ако Иван Гешев бъде избран въпреки сериозните възражения срещу кандидатурата му, ГЕРБ и Борисов трудно ще могат да поискат подкрепа от демократичната десница за своя кандидат за кмет. Солидарността с \"дясното\" ще дрънчи особено силно на кухо, тъй като ще е ясно, че водещо за ГЕРБ не е идеологията, а мрежовият интерес. Стратегията на г-жа Манолова е да убеди десните демократи, че един шок в системата е потенциална възможност за промяна. Вярно е, че една загуба на ГЕРБ няма автоматично да изведе Мрежата от властта, но някои нейни елементи (Борисов), ще загубят влияние и авторитет. Проблемът на стратегията на Манолова е, че при неин успех други елементи на Мрежата ще размразят членството си (БСП) и ще има нужда от множество нови договорки. Накратко, преформатирането ще е безспорно шок и неудобство. Но най-вероятният му резултат ще е нова кръпка в Мрежата под формата на БСП. Дали това е по-добре е въпрос на политически вкус. Възможно ли е управление отвъд Мрежата? Да, разбира се. Но, първо, нейното съществуване трябва да бъде ясно и категорично назовано. Второ, борците с \"модела на управление\" трябва да са автентични опоненти на Мрежата, а не просто нейни елементи с временно замразено членство. Останалото е политическо умение за общуване с хората, почтеност и компетентност. Като цяло трудна, но не непосилна задача. Особен нюанс в предизборната ситуация може да дойде от новината за отпадане на мониторинга от ЕС на България и Румъния дни преди изборите. Мрежата ще интерпретира тази новина като окончтелно справяне с проблемите с корупцията и вот на подкрепа от страна на ЕС за кандидатурата на Иван Гешев. Истината е друга: ЕС вече е фрустриран от многогодишното писане на доклади без особен прогрес по тях и смята да замени нашия мониторинг с по-ефективен, общ за всички държави членки механизъм. Т.е. пак ще получаваме критични доклади, но вече заедно с Полша и с Унгария, а не само с Румъния, и тези доклади ще са обвързани по-тясно с финансовите механизми на ЕС.", "date": "2019.10.17", "title": "Мрежата, която управлява България"}
{"url": "https://www.dnevnik.bg/bulgaria/2019/10/17/3978173_slavi_trifonov_kupi_televiziia_stara_zagora/", "text": "Бившият телевизионен водещ и настоящ партиен лидер Слави Трифонов е купил телевизия \"Стара Загора\". Така той си осигурява лиценз за национален ефир, който телевизията притежава от средата на 2017 г. с решение на Съвета за електронни медии. Освен справката в Търговския регистър, която показва сделката, от телевизията неофициално потвърдиха пред \"Дневник\", че тя е факт и бъдещият собственик е именно Трифонов. Юридическото лице, чрез което ще се управлява дружеството на телевизията, е \"Седем осми\" АД, представлявано от Трифонов. Преди два дни Трифонов обяви, че телевизията му  \"7/8 TV\" ще може да бъде гледана в най-скоро време , но от екипа му така и не съобщиха подробности за бъдещия канал. Справка в Търговския регистър показва, че от 10 октомври в съвета на директорите на дружеството собственик на ТВ \"Стара Загора\" - \"Статис\" АД, са вписани Евгени Димитров – Маестрото, Диана Младенова, която беше продуцент на \"Шоуто на Слави\", и Ася Тодорова, която е в съвета на директорите на продуцентската му компания \"Седем осми\". Едното от заявленията в Търговския регистър, което е за промяна на действителните собственици на дружеството \"Статис\", е внесено от името на Слави Трифонов от негов упълномощен адвокат, сочат още документите. Засега внесеното заявление за действителен собственик в лицето на Слави Трифонов все още се обработва, вписана е промяната в представителите и в съвета на директорите на телевизията, показва още проверката. Капиталът на акционерното дружество е 51 хил. лв., разпределени в 1500 поименни акции. Седалището на фирмата вече е променено и е в София - в зала 12 на НДК, където преди време се помещаваше \"Шоуто на Слави\", а сега е седалището на \"Седем осми\". Според последния годишен финансов отчет на фирмата за 2018 г., тя има активи за 259 хиляди лв., което е с около 58 хиляди повече от предишната година. Приходите към края на 2018 г. са възлизали на 192 хил. лв., като печалбата след данъчното облагане е била около 40 хил. лв. Досегашният собственик на \"Статис\" Дамян Георгиев е потвърдил за продажбата пред в. \"24 часа\". Той не посочва стойност на сделката, но изданието твърди, че според запознати телевизията е продадена за половин милион лева. Източници от телевизията потвърдиха и пред \"Дневник\", че това е сумата, за която се говори, че е била платена. Телевизия \"Стара Загора\" е политематична и от юни 2017 г. има лиценз за национален ефир, показва справка на сайта на Съвета за електронни медии. Преди няколко седмици е спряло излъчването ѝ в ефир, а телевизията е останала само с онлайн и интернет разпространение, с което е била подготвяна юридическата част на сделката, разказаха неофициално от канала. Слави Трифонов обяви влизането си в политиката и създаването на собствен телевизионен проект на 31 юли, в последното издание на \"Шоуто на Слави\", което той водеше по Би Ти Ви в продължение на 19 години. На 5 октомври  бе учредена и партията му \"Няма такава държава\" .", "date": "2019.10.17", "title": "Слави Трифонов си осигури национален ефир чрез покупката на телевизия \"Стара Загора\" (допълнена)"}
{"url": "https://www.dnevnik.bg/citat_na_deniia/2019/10/17/3978203_citat_na_denia_specifichniiat_nacionalen_egoizum_na/", "text": "Това каза днес по Би Ти Ви евродепутатът от \"Демократична България\" Радан Кънев. Той допълни, че тази позиция на Макрон трябва да срещне отпор, защото всички останали страни от ЕС са за отправяне на покана към Албания и Северна Македония да се присъединят към ЕС. Решението дали двете страни да получат покана се очаква днес или утре на заседанието на Европейския съвет. По-рано през деня премиерът  Бойко Борисов обяви , че ще бъде историческа грешка, ако Северна Македония и Албания не получат покани. Той предупреди, че в противен случай те могат да бъдат тласнати към сферите на влияние на Русия, Турция или Китай. Коментирайки темата Брекзит, Радан Кънев посочи, че българският интерес е той да стане с една добра сделка. Той критикува позицията на България по отношение на операцията на Турция в Сирия, като посочи, че Борисов трябва да обяви категорично, че страната ни би подкрепила санкции от ЕС. \"За да бъдат санкциите ефективни, те трябва да са общи, а не един ден Орбан, друг ден Борисов да показват, че Европа не е единна и султанът няма защо да се страхува от нея. Турската икономика не може да издържи и седмица без митническия съюз с Европа и Ердоган добре го знае\", обобщи евродепутатът. Радан Кънев  посочи, че вижда риск  от възможна война между институциите покрай избора на  новия главен прокурор , която да върне мутренските години.", "date": "2019.10.17", "title": "Цитат на деня: Специфичният национален егоизъм на Макрон се разминава с българските интереси"}
{"url": "https://www.dnevnik.bg/bulgaria/2019/10/17/3978186_ostavka_v_sujuza_na_jurnalistite_izvadi_naiave/", "text": "Ръководството на Съюза на българските журналисти (СБЖ), чийто мандат е изтекъл, отказва да насрочи избори в съсловната организация. Това съобщи главният секретар Иван Върбанов, подавайки оставка в знак на протест. Сегашното ръководство на СБЖ бе избрано на общо събрание през март 2015 г. като поустав мандатът му е четири години. Заради заведени съдебни дела, оспорващи избора и завършили с решения на три инстанции в полза на СБЖ, ръководството е вписано едва на 8 октомври тази година, тоест след изтичането на мандата. Във всички съдебни актове – и на съда, и в регистъра, ясно е посочена датата на изтичане на мандата – 15 март 2019 година, уточнява Върбанов. Според досегашния главен секретар след като мандатът е изтекъл, управителният орган няма право да подписва, преподписва или анексира договори с трети лица и страни. Инициативен комитет на дружества, членуващи в съюза, изпрати позиция в подкрепа на Върбанов. Те изброяват девет проблема, по които журналистите и ръководството не постигат съгласие. \"Загубихме дълголетната традиция да ползваме своя емблематичен Клуб на СБЖ на ул. \"Граф Игнатиев\" в София и възможността да ползваме творческата си база в Банкя. Прекрасните курортни бази в Батак и МОЖ – Варна не се ползват пълноценно. Липсва цялостна стратегия за управлението им и това доведе практиката непрестанно да се сменят арендаторите – една напълно реална перспективата да ги загубим изцяло в битката с огромните апетити, демонстрирани към тях\", се казва в писмото. Журналистите допълват, че на се успели да защитят съществуването на съюзния орган – в. \"Поглед\", който е давал възможност за демократична полемика между поколенията журналисти. В позицията се констатира, че Съюзът на журналистите губи все повече обществения си авторитет, на фона на застаряващ и оредяващ съюзен състав, докато ръководството налага практика на непрозрачност и еднолични решения при разходването на средствата на организацията.", "date": "2019.10.17", "title": "Оставка в Съюза на журналистите извади наяве управленски и финансови проблеми"}
{"url": "https://www.dnevnik.bg/sviat/2019/10/17/3978049_pochti_dve_treti_ot_bulgarite_viarvat_v_putin_-/", "text": "Доверието към възможностите на световната сцена на руския президент Владимир Путин в България е значително по-голямо, отколкото към германския канцлер Ангела Меркел и френския президент Еманюел Макрон, както и към унгарския премиер Виктор Орбан. Това  показва  проучване на \"Пю рисърч център\" сред 14 държави от Европейския съюз, Русия и Украйна. По редица показатели ( повече можете да прочетете тук ) е изследвано отношението към ЕС сред жители на държави като Швеция, Холандия, Германия, Литва, Полша, България, Унгария, Италия и други. Предпочитанията, представени в \"Пю\", са свързани с \"увереност, че (лидерът) ще направи каквото трябва в световните въпроси\". Данните за Путин означават, че доверието към Путин като световен лидер от Европа е над два пъти по-голямо в България от медианното (28% сред изследваните държави). След България с 62% следват Гърция (52%), Словакия (49%) и Италия (38 на сто). Най-ниска е стойността за Швеция (17%) и Полша (15%). Проучването обхваща и Русия и Украйна, където очаквано са и най-големите контрасти извън ЕС - 73% сред руснаците и 11 на сто сред украинците. Меркел, Макрон и Орбан Въз основа на тези резултати не е известно дали българските респонденти оценяват най-високо Путин в ЕС, тъй като проучването е сред едва половината от членките на съюза. Може обаче да се направи съпоставка с отношението към другите лидери. Така например България е едва осма сред 14-те в доверието към Меркел (40%), при 86% в Швеция, 74% във Франция и 63% в Литва. След българските респонденти са Полша, Италия, Словакия, Унгария, Чехия и Гърция. Така българският резултат не е твърде различен от медианния, който е 50%. Ниско (десетият резултат) е доверието към Макрон - заявили са го 32% от респондентите. По-лош е резултатът само в Гърция, Чехия, Италия и Унгария. Най-високо е в Германия (73%) и е значително над това във Франция (такова са заявили 48 на сто от респондентите).      Отношението към Орбан обаче е белязано от значително по-слабо доверие. Макар унгарският лидер да се ползва с 34% подкрепа от респондентите в България за решаване на световните въпроси (четвъртият най-добър резултат след този в Полша, самата Унгария и Словакия), нито една от 14-те държави не показва подкрепа над 45 на сто за възможностите на Орбан. Медианното при него е 27%, доверие сред италанците и гърците са заявили едва 12% от респондентите, сред германците - 23 на сто. При това към Орбан е по-голямо доверието на унгарците на възраст над 60 години. \"Подкрепата за дясна популистка партия и възгледите за европейските лидери са свързани\", отбелязва \"Пю\". \"В 10 страни е вероятно тези с благосклонни възгледи за крайнодесни популистки партии да имат доверие на Путин, когато става дума за световни въпроси; същото се случва и с Орбан. Същевременно при онези, които не харесват крайнодесни групи, я има тенденцията за положителни възгледи за Ангела Меркел (седем държави) и Еманюел Макрон (осем държави).\"", "date": "2019.10.17", "title": "Почти две трети от българите вярват в Путин - повече, отколкото в Меркел и Макрон"}
{"url": "https://www.dnevnik.bg/evropa/2019/10/17/3977911_nikoi_v_es_niama_namerenie_da_sankcionira_seriozno/", "text": "                         Вербално Европа реагира без забавяне. Външните министри на общността остро и единодушно разкритикуваха нахлуването на Турция в Северна Сирия и дестабилизацията на региона. На дела обаче не се стигна толкова далеч - оръжейно ембарго на Турция не бе наложено. Европейският съюз  отправи молба  към страните членки да не продават в бъдеще оръжия на Турция, но в момента това практически няма да се отрази на турското правителство. Европейците се опитват да лавират в една много трудна ситуация. От една страна, те искат да поддържат политическия морал, от друга - не желаят да навредят на партньора на НАТО Турция, както и да не гневят твърде много турския президент Реджеп Тайип Ердоган. Защото от европейска гледна точка максимално стабилна Турция е необходима на югоизточния фланг на Европа. Като бастион срещу ислямските терористи  мигрантите  и нарастващото влияние на Иран и Русия. ЕС зависи от Турция Никой в Европейския съюз няма намерение да санкционира сериозно Турция. ЕС може да нанесе големи икономически щети на страната, тъй като турската икономика разчита на европейските клиенти. Икономически санкции, каквито САЩ планират да наложат на Турция, в момента не се обсъждат. Все пак Турция е партньор в така наречената \"Сделка за бежанците\" от 2016 г., благодарение на която броят на мигрантите в Гърция намаля значително. В това отношение ЕС зависи от Турция. Разбира се, президентът Ердоган знае това много добре и затова редовно заплашва да прекрати сделката. Това означава ли, че ЕС е податлив на изнудване? Или действа реалистично, в съответствие със своите интереси? Външният министър на Люксембург Жан Аселборн обобщи нещата правилно: \"Ние нямаме армия. ЕС не може да принуди Турция да прекрати конфликта в Сирия.\" Отношенията с Турция така или иначе са много напрегнати. Преговорите за присъединяване на страната към ЕС отдавана са в застой. Рязкото отдалечаване на Ердоган от демокрацията и от Европа е съвсем очевидно. Сега ЕС трябва поне да попречи на Ердоган да се сближи още повече с Русия и Иран. Турция става напълно непредсказуема. НАТО може да изпадне в криза Ето защо курсът,  поет от американския президент Доналд Тръмп спрямо Турция , е много опасен за ЕС. Най-напред Тръмп  разреши на Ердоган инвазията , изтегляйки войските си от Сирия и изоставяйки  своите съюзници - кюрдите . Няколко дни по-късно Тръмп реши да наложи на Турция икономически санкции. Сега този необмислен подход всява раздор в Северноатлантическия алианс НАТО и допълнително тласка Турция към Русия. САЩ вероятно ще поискат и от другите членове на НАТО да наложат санкции на Турция. А това в никакъв случай не е в интерес на Европа. Може да се предвиди, че следващата седмица администрацията на Тръмп ще окаже натиск върху съюзниците от Европа на срещата на министрите на отбраната на НАТО в Брюксел. За Доналд Тръмп фактът, че НАТО няма да го последва безусловно, е допълнително доказателство, че алиансът всъщност е излишен и по-скоро пречи на САЩ. Следователно нахлуването на Турция в Сирия може да има сериозни последствия за сигурността и сътрудничеството в Европа, както и за отношенията със САЩ и Русия. Последиците от непосредствения конфликт, засягащ кюрдските милиции и цивилното население в Северна Сирия, започват едва-едва да се проявяват. Светът става още по-нестабилен и по-непредсказуем за европейците.", "date": "2019.10.17", "title": "Никой в ЕС няма намерение да санкционира сериозно Турция"}
{"url": "https://www.dnevnik.bg/sviat/2019/10/17/3978206_reporteri_bez_granici_situaciiata_v_bulgariia_e/", "text": "Ситуацията е абсолютно ужасяваща. Вероятно никога не е била толкова зле, колкото сега\", особено преди номинацията на главния прокурор, коментира директорът на \"Репортери без граници\" за Източна Европа и Балканите Полин Аде-Мевел. \"Никога не е била толкова зле, откакто България стана демокрация\", допълни генералният секретар на организацията Кристоф Делоар. Двамата говориха пред репортери след срещата си с  президента Румен Радев.  \"Изразихме тревогата си от назначението на следващия главен прокурор, смятайки, че кандидатът, който би бил назначен, изрази възгледи за медиите, които не са свързани с професионална безпристрастност и достойнство. Това е риск не само за журналистиката, но и за демокрацията\", каза Делоар. Препоръчахме и нов медиен закон, който да осигури редакционната независимост и авторитета на журналистиката, каза още той. \"Да се реагира не е достатъчно. Необходима е системна реформа.\" \"Очевидно е, че президентът е напълно наясно с причините, заради които страната е на  111-о място в индекса ни \", коментира генералният секретар. \"Намираме, че е смело от негова страна, като президент на България, да се включва и да изразява ясен възглед за медийната свобода, вместо да отрича всичко, той предпочита да опише истинската ситуация и това е единственият начин тя да бъде подобрена.\" \"Една от първите мерки трябва да е гаранция, че няма  вербални и физически атаки срещу журналистите , или заплахи като тези, които видяхме през последните седмици\", отбеляза Аде-Мевел. \"В страната има климат на медийна гражданска война, но това не е плурализъм. Вместо това трябва да има защита на редакционната независимост и свобода, благонадеждност на информацията\", коментира Делоар. \"Ситуацията е много притеснителна заради големия натиск върху журналистите, атаките (понякога физически, понякога вербални), заради инструментализацията на медиите срещу опоненти\", каза Делоар. \"Има и злоупотреба със законите, за да бъде застрашена журналистиката. За нас беше важно да изразим това пред президента.\" Три години без отговор от премиера \"Бюрото ни за Източна Европа и Балканите се опитва да се свърже с премиера (Бойко Борисов) от три години. Днес за пръв път получихме отговор – отрицателен, но за пръв път ни отговориха, че  премиерът е в Брюксел , така че не е възможно да се срещнем днес\", каза Делоар. \"За нас този отговор е първа стъпка към започването на диалог\", коментира Аде-Мевел.", "date": "2019.10.17", "title": "\"Репортери без граници\": Ситуацията в България е ужасяваща, никога не е било по-зле"}
{"url": "https://www.dnevnik.bg/sport/2019/10/17/3978082_bez_golove_i_bez_fenove_kak_proteche_prizrachniiat/", "text": "Без голове, без публика и без телевизионно излъчване. Така завърши очакваният с интерес футболен мач между отборите Северна и Южна Корея от квалификациите за световното през 2022 г. Двубоят беше определен като \"призрачен\" и \"сюрреалистичен\". Причината? Стадионът беше празен, като премина без телевизионно излъчване, без публика и без представители на чуждестранни медии. Всъщност зрители имаше - малцина официални представители и президентът на ФИФА Джани Инфантино, който е на обиколка в Азия. \"Голямо удоволствие е да съм тук\", заяви Инфантино при първото си посещение в Пхенян. Почитателите на Южна Корея нямаха право да пътуват за двубоя и трябваше да чакат кадри.  \"Северна Корея обеща да осигури DVD с пълния запис на мача преди делегацията ни да отпътува\", обявиха представители на правителството на Южна Корея. \"От провеждането на мач, който не се показва, няма никакъв смисъл\", коментира запалянко от Южна Корея, цитиран от АФП. Единственият възможен начин да се проследи развоят на срещата беше чрез ограничено текстово предаване на живо в сайтовете на ФИФА и азиатската конфедерация, което включваше само информация за жълтите картони и смените. Вълнения все пак е имало, но на терена. Звездата на Южна Корея и \"Тотнъм\" Хьон Мин Сон каза, че съперникът е действал много грубо. Изпитание имало и около цялостната организация. Футболистите на Южна Корея трябвало да оставят телефоните си в посолството в Пекин. Представител на отбора заяви, че общуването е било силно затруднено. На пресконференцията на селекционера Пауло Бенто вечерта преди мача имало само петима севернокорейски журналисти. Служителите на пресслужбата на отбора на Южна Корея трябвало да се върнат в хотела си, за да имат достъп до интернет и да предадат информацията от събитието. Северна и Южна Корея са в процес на затопляне на отношенията си. Двете страни  говорят за съвместна кандидатура за голямо спортно събитие , като искат домакинството на олимпийските игри през 2032 г.", "date": "2019.10.17", "title": "Без голове и без фенове: как протече \"призрачният мач\" между Северна и Южна Корея"}
{"url": "https://www.dnevnik.bg/sviat/2019/10/17/3978006_abisinskata_prolet_donese_na_abii_nobel_za_mir_no_shte/", "text": "Някои почести идват твърде късно, други - твърде рано. Други пък заплашват да провалят усилията, които награждават. Миналата седмица министър-председателят на Етиопия Абий Ахмед  беше удостоен с Нобеловата награда за мир  заради \"своята решителна инициатива да уреди граничния конфликт със съседна Еритрея\" и заради започването на \"важни реформи, които дават надежда на много граждани за по-добър живот и по-светло бъдеще\", каза Нобеловият комитет. Откакто дойде на власт през април 2018 г., Ахмед поведе Етиопия по път на значителни политически промени. Неговото правителство  започна сближаване с Еритрея след почти 20-годишна безизходица , която някои определяха като състояние на \"нито война, нито мир\", след ожесточена война от 1998 до 2000 г. и мирен договор. Той освободи десетки хиляди политически затворници, покани отново забранени политически партии и въоръжени групировки, извини се за нарушенията на човешките права, отмени репресивните закони, започна да отваря икономиката и назначи жени на водещи постове в правителството. Някой може да каже, че откакто Михаил Горбачов - друг носител на Нобеловата награда за мир, въведе политиката на гласност в Съветския съюз в средата на 80-те години на ХХ век, никоя страна не е предприемала такива радикални реформи. Но още много неща трябва да се случат, преди Абий да може да изпълни своите обещания, а според обикновените етиопци неговите усилия досега са доста напрегнато начинание. През 1995 г. в Етиопия бяха въведени федерализъм и многопартийни избори, но едва сега истинската демокрация изглежда мислима във втората по население страна в Африка. Дълго доминиралият Революционно-демократичен фронт на етиопския народ (РДФЕН), възникнал като революционна марксистко-ленинска коалиция, които въведе в конституцията от 1995 г.; той по същество управляваше страната чрез полуавторитарни средства. В продължение на много години Фронтът за освобождение на народа на Тигре (ФОНТ), който твърди, че представлява интересите на народа на граничещия с Еритрея северен щат Тигре, около 6 процента от населението, по същество беше монополизирал вземането на решения в управляващата коалиция. С времето тази форма на управление на малцинството отблъсна народа оромо (над 34 процента от населението) и народа амара (около 27 процента). На изборите през 2005 г. опозиционните партии се възползваха от народното недоволство от РДФЕН. Но после, след като управляващата партия все пак се обяви за победител, а опозицията оспори това заявление, избухнаха протести и правителството ги потуши. В крайна сметка недоволството доведе до протести в цялата страна между 2016 и 2018 г., при които младежи от оромо в частност обвиниха правителството в липса на истинска представителност, заграбване на земя и репресии. Големите демонстрации, при които бяха убити над 1000 души, а 20 хил. бяха затворени, принудиха тогавашния министър-председател Хайлемариам Десален да подаде оставка през февруари 2018 г. След като Абий, който е от народа оромо, зае поста през април, той успя да вземе управлението в свои ръце с подкрепата на партиите на оромо и амара в коалицията РДФЕН. Той проповядва политическата философия на \"медемер\" - \"събиране\" или \"обединяване\" на амарски, и насърчава по-приобщаваща политическа култура. Идеята отчасти е да се отиде отвъд федералната система на Етиопия, която е изградена въз основа на етническите линии и през годините е вляла в политиката определена партизанщина.      Абисинската пролет на Абий обаче сега навлиза в критичен етап. След внезапното отслабване на политическия контрол и премахването на някои от авторитарните характеристики на държавата при неговото управление в страната отново изникват потиснати етнически, политически и религиозни конфликти. В резултат според Световния доклад за вътрешното разселване в момента около 2.9 млн. души са вътрешно разселени - най-голямата подобна бройка за която и да е страна. Самата коалиция РДФЕН все още е разделена въз основа на етнически линии. В някои части на Етиопия като югоизточния щат Сомали промените в централното правителство водят до промени в регионалните правителства, а отдавнашните лоялисти от ФОНТ са заменени с поддръжници на Абий. В други райони обаче регионалните етнически партии, които са част от РДФЕН, решително се съпротивляват, в частност в щатите Оромия и Амара. Подобни примери на съпротива отслабват федералното правителство и усложняват усилията му да успокои различните конфликти или да осъществи реформи. Също толкова тревожно е, че централното правителство вече показва признаци на отстъпление, след като се сблъсква с тези предизвикателства. Почти по същото време, когато миналата седмица беше обявен носителят на Нобеловата награда за мир, полицията в Адис Абеба арестува демонстранти при протест, критикуващ общинската управа. Съобщенията за тормоз над журналисти и продължаващите спирания на интернет породиха страхове, че за да запази контрола, правителството на Абий може да прибегне до авторитарните практики, които официално отхвърля. Истинската проверка за напредъка на Абий ще бъде през май 2020 г., когато са предвидени следващите национални избори. Министър-председателят и споделящи неговите възгледи служители обявиха планове РДФЕН да бъде заменен от Етиопска партия на благоденствието, а не коалиция на етнически партии. Редица етно-националистически движения обаче вероятно ще влязат в ожесточено съперничество с нея, както и да се нарече тя. Те включват групи като Фронта за освобождение на Оромо и Националния фронт за освобождение на Огаден, а също по-нови формирования като Националното движение на Амара. А ФОНТ със сигурност ще остане сериозен съперник. Той може да е загубил доминиращата си позиция в етиопската политика след идването на Абий, но все още е нещо като определящ фактор за властта или най-малкото сила, която пречи - и то точно по въпросите, изтъкнати от Нобеловия комитет: мира с Еритрея и демократичната реформа в Етиопия. През лятото на 2018 г. Абий отправи предложение за мир до президента на Еритрея Исаяс Афеверки, като обеща безусловно да върне територия под контрола на Етиопия, която признат от двете страни международен трибунал даде на Еритрея през 2002 г. Но това е по-лесно на думи, отколкото на дело, отчасти защото тази земя е в Тигре, а регионалното правителство там все още е контролирано от ФОНТ. Истински мир с Еритрея може да бъде постигнат само ако бъде сключено тристранно споразумение между националните правителства на Етиопия и Еритрея и регионалните власти в Тигре - това е предварително условие за окончателно прокарване на границата. Но ФОНТ може да провали подобни усилия, като умишлено подхрани съществуващите етнически напрежения и предизвика нарастващо усещане сред жителите на Тигре, че са използвани като изкупителна жертва. Всъщност някои жители на Тигре започнаха да призовават за отцепване. Периодът преди изборите през 2020 г. ще бъде изпълнен с несигурност, не само поради дълбоко вкорененото партийно съперничество и нарастващата опасност от етнически конфликт, но и защото необходимите структурни реформи - на съдебната система, която продължава да е политизирана, и на избирателната комисия, не могат да бъдат напълно осъществени преди гласуването догодина. А ако се отиде на изборите, без да има подходящи демократични институции и официален механизъм за контрол и баланс на властите, всичко може да се случи. Абий се представя като фигура на промяната, обещавайки мирно съвместно съществуване и край на авторитарните методи на управление. Той обаче още не е изпълнил нито едно от двете неща. Абий спечели Нобеловата награда за мир; сега той трябва да я заслужи. /БТА", "date": "2019.10.17", "title": "\"Абисинската пролет\" донесе на Абий \"Нобел\" за мир, но ще продължи ли"}
{"url": "https://www.dnevnik.bg/sviat/2019/10/17/3978212_stanishev_makron_pravi_politika_na_inat_miastoto_na/", "text": "\"Мястото на Северна Македония и Албания е в ЕС. За съжаление, за пореден път важни за бъдещето на ЕС решения стават жертва на безотговорно поведение, базирани на краткосрочни вътрешнополитически съображения. В момента френският президент Макрон прави политика на инат. Това не е демонстрация на сила, а точно обратното – на безсилие.\" Така лидерът на Партията на европейските социалисти Сергей Станишев коментира противопоставянето на Франция срещу това двете държави да започнат преговори за присъединяване. (Повече за него  четете тук .) По негова покана премиерите на Северна Македония Зоран Заев и на Албания Еди Рама, както и бившият премиер на Гърция Алексис Ципрас, също взеха участие в срещата на левите премиери и комисари преди Европейския съвет днес в Брюксел. \"Ново отлагане на тези преговори ще бъде пагубно за политическите процеси в тези страни, силно демотивиращо за останалите в региона, и сериозно ще подкопае доверието в ЕС като двигател на положителни промени в страните кандидати. Единственият ефект от този подход ще бъде разпалването на антиевропейски популизъм и национализъм. В старите страни членки той вече подкопава устоите на ЕС; на Балканите може да бъде взривоопасен. Не бива да го допускаме\", каза още той. ", "date": "2019.10.17", "title": "Станишев: Макрон прави политика на инат, мястото на Северна Македония и Албания е в ЕС"}
{"url": "https://www.dnevnik.bg/bulgaria/2019/10/17/3978216_radan_kunev_vijdam_risk_ot_vrushtane_na_mutrenskite/", "text": "Европейските институции не могат да решат проблемите в прокуратурата, но могат да помогнат да се запази разделението на властите и презумцията за невинност за всеки обвиняем, каза днес по Би Ти Ви евродепутатът Радан Кънев. Той посочи, че вижда риск от възможна война между институциите покрай избора на  новия главен прокурор , която да върне мутренските години. \"Предният път, когато имаше война между институцията - в началото на 90-те, доведоха до мутренските години от средата на 90-те. Аз не искам синът ми да им такива спомени и ние можем да не допуснем да се стигне до институционална война\", допълни евродепутатът от \"Демократична България\". Коментирайки  избора на Лаура Кьовеши за ръководител на Европейската прокуратура  Кънев посочи, че е важно тя да се ръководи от силна личност, която да гарантира, че институцията ще упражни правомощията си. Той допълни, че европейската прокуратура има ключова роля в разкриването на злоупотреби с европейски фондове, което е в основата на корупцията в много източноевропейски държави и ДДС измамите. Радан Кънев подчерта , че Европа, включително и България, трябва да се противопостави на позицията на Франция срещу разширяването на ЕС със Северна Македония и Албания. Той призова и за единна европейска позиция по повод бъдещи санкции срещу Турция, заради операцията и в Сирия.", "date": "2019.10.17", "title": "Радан Кънев: Виждам риск от връщане на мутренските години"}
{"url": "https://www.dnevnik.bg/photos/2019/10/17/3977933_fotogaleriia_svetovnite_snimki_na_denia_-_17_oktomvri/", "text": "Принц Уилям и съпругата му Катрин по време на визитата им в селце в Пакистан.", "date": "2019.10.17", "title": "Фотогалерия: Световните снимки на деня - 17 октомври 2019 г."}
{"url": "https://www.dnevnik.bg/bulgaria/2019/10/17/3977764_djok_polfriiman_namesih_se_da_spasia_chovek_ne_da_ubiia/", "text": "(Откъс от интервюто пред \"Дневник\") Така в дълъг разговор с \"Дневник\" в първия ден на свобода (16 октомври) австралийският гражданин Джок Полфрийман, който на 19 септември бе освободен от затвора предсрочно от съда, а на 15 октомври излезе от имигрантския център в Бусманци, обяснява защо се е стигнало до фаталния сблъсък на площад \"Света Неделя\" на 27 декември 2007 г. В сблъсъка бе убит студентът Андрей Монов и ранен Антоан Захариев, заради което Полфрийман получи 20-години затвор. Австралиецът разказва, че в таксито, с което пристига за срещата с \"Дневник\", е бил разпознат от шофьора. Казва, че не се притеснил, а започнали разговор за затвора. Някои реплики и познания на шофьора за живота зад решетките го учудили и си помислил, че или е бил надзирател, или още работи като такъв, защото знае, че това е практика. Оказало се, че шофьорът е бивш затворник, който излежал двегодишна присъда. \"Вози ме колега\", смее се Полфрийман на иронията на случката. По-малко от 24 часа след напускане на центъра за бежанци, Полфрийман е под адреналина на първия ден на свобода. Не може да каже да е усетил нещо специално. Телефонът му звъни непрекъснато - най-често от Австралия, но и от приятели и познати в България. Приема всякакви въпроси, приема с \"благодаря\" и забележките, когато не изговаря нещо правилно на български, и го повтаря по правилния начин; фокусиран е да повтаря колкото е необходимо нещата, които смята за несправедливи спрямо него, задава на висок глас въпроси, навлиза в детайли; краен е към българските институции и не са страхува да казва каквото мисли за прокурори, шефове на затвора, корупцията вътре, често се смее нервно... Въпреки че през последните десетина дни много пъти са описвани въпросите и неяснотите около задържането му след решението за предсрочно освобождаване, минаваме отново през всичко, което се е случило между 20 септември и 15 октомври вечерта, за да изясним факти и детайли от неговата гледна точка. На 20 септември адвокат Калин Ангелов е в затвора от 8 ч. сутринта, но до 15.30 никой от администрацията не казва дали и кога ще бъде освободен Полфрийман, въпреки че съдебното определение е влязло в сила още с произнасянето на съда. Към 15.30 Полфрийман предлага на адвоката си да напусне сградата за половин час, за да се разбере какво предстои, какво смятат да правят, защото очевидно той пречи. Веднага след излизането на адвоката пристигат трима цивилни мъже, без значки и без униформи, извеждат го с вързани ръце и го вкарват в автомобила - този кадър бе разпространен от телевизиите у нас и по света - без да му кажат, че го карат в мигрантския център в Бусманци. Не знае защо завързват ръцете му. Държи да нарича центъра за бежанци \"затвор\" и поправя въпросите. Твърди, че е затвор, защото като човек, който е бил и на двете места, можел да направи сравнение. Австралийското посолство в Атина е издало паспорт на Полфрийман още на 22 септември. Но дипломатите не му го дали веднага, защото се опасявали да не бъде откраднат в мигрантския център. Те обаче информирали всички компетентни институции, да знаят, че той има паспорт, обяснява Полфрийман в интервюто пред \"Дневник\". Заради твърденията на институциите през медиите, че причината да продължава да е задържан в Бусманци е, че няма лични документи, дипломатите все пак му връчили паспорта скоро след издаването му, но никой не го е питал има ли или няма личен документ. Когато на 10 октомври главният прокурор казва пред журналисти, че причината Полфрийман да стои в мигрантския център е липсата на валидни лични документи у самия него, той веднага публикува на страницата си във \"Фейсбук\" снимка на паспорта си, с който - казва, че е разполагал от преди изявлението на Цацаров. Този е паспортът, който полицията конфискува на 15 октомври, часове преди да бъде пуснат от Бусманци. Заради забрана за напускане на страната от 2011 г. - това каза тогава директорът на дирекция \"Миграция\" към МВР старши комисар Николай Николов. Забраната за напускане на страната от 2011 г., която му представили като документ едва след визитата на австралийския посланик при вътрешния министър, е била издадена някога за да обезпечи изтърпяването на присъдата. В нея пишело, че действа \"до отпадане на основанието\". Затова Полфрийман обжалва пред съда не забраната, а бездействието на институцията, която не му разрешава свободно придвижване. Няколко пъти Полфрийман настоява, че такава забрана отдавна няма. Тя обаче е \"топката\", която си прехвърлят МВР и прокуратурата през последните две седмици - на въпроса защо не може да напусне страната. \"Да, корупция има и тя се проявява както в изготвянето на заключенията за предсрочното освобождаване, така и за осигуряване на работа на затворниците. Анкетите които се правят от неправителствени организации или институциите, са формални и не покриват неграмотните затворници, които излизат от затвора без никакъв шанс и надежда да се интегрират\", обяснява Полфрийман. Една от целите на затворническото сдружение, което е основал, е да помага на затворниците, особено на неграмотните, на близките на такива осъдени, както и на задържани под стража, за които близките не знаят къде са и ги откриват едва след като ги обявят за издирване. Казва, че досега сдружението се издържа с дарения, предимно от негови приятели от Австралия и Канада, но иска да разшири дейността му. Наказанията, които са му налагани в затвора са от такъв характер, че отпадат след изтичане на година от налагането им, обяснява Полфрийман. Той твърди, че е наказван например за това че не иска да се обръсне; също - че не свалил шапката си пред началника на затвора; за обидно според затворническото ръководство съдържание на стикер, който залепил на стената, на който пише: \"Когато несправедливостта е закон, съпротивата е дълг\". Повечето от наказанията освен по закон се отменяли от наградите, които получавал във вид на отпуск без гривна - веднъж за 8 часа и два пъти по два дни. По това време бил войник в британски пехотен полк, получил отпуска и дошъл да я прекара в България, при негов приятел, който имал къща в софийско село. На 27 декември през нощта тръгнали да се разходят из центъра на София. На площад \"Света Неделя\" става фаталният сблъсък с групата на Андрей Монов. Без колебание - отговаря с \"да\" и на двата въпроса. Казва, че съжалява за смъртта на Андрей Монов. \"В първите години исках аз да съм убит\". Но надигащата се през годините агресия, и то напоследък от институции и политици срещу него му пречи да моли за прошка. \"Агресията ми пречи да сваля гарда\". Затова не можел да демонстрира публично и единствено разкаяние. Ще съди българската държава за задържането му след 19 септември. А ако върховните съдии възобновят делото за освобождаването му и друг съдебен състав му наложи да доизлежи присъдата, ще се подчини на решението и ще се върне в затвора. А след време отново ще поиска предсрочно освобождаване. Съобщава още, че австралийският посланик към ЕС е сигнализирал миналата седмица Европейската комисия за задържането му в мигрантския център и ограниченото му право на придвижване. Независимо какво може да му се случи и какви съвети му дават - да се пази, включително и от провокации, твърди, че не се страхува да се разхожда по улиците в София.", "date": "2019.10.17", "title": "Джок Полфрийман: Намесих се да спася човек, не да убия"}
{"url": "https://www.dnevnik.bg/sport/2019/10/17/3978225_viceprezidentut_na_futbolniia_sujuz_atanas_furnadjiev/", "text": "Вицепрезидентът на Българския футболния съюз Атанас Фурнаджиев, който  беше определян като фаворит  за президентския пост  оставката на президента Борислав Михайлов , също е подал оставка днес, предаде Би Ти Ви. В петък двете оставки трябва да бъдат представени пред изпълнителния комитет на БФС. В писмо до медиите Фурнаджиев казва, че ще призове останалите си 13 колеги от изпълнителния комитет също да си продадат оставките и да се проведе извънреден конгрес. Уставът на БФС гласи, че при оставка на президента до провеждане на конгрес правомощията на Михайлов следва да получи първият вицепрезидент Йордан Лечков. Той вероятно ще откаже, защото е кандидат за кмет на Сливен. Ако това стане, президент става някой от останалите вицепрезиденти - Фурнаджиев или Михаил Касабов. \"Направих своя сериозен анализ на създалата се кризисна ситуация и считам, че единствено Конгрес може да се справи с преодоляването ѝ. Затова решавам да подам оставка като вицепрезидент на БФС и призовавам колегите да ме последват. Вярвам, че ще подкрепят свикването на конгрес през месец февруари 2020 г\", написа Фурнаджиев в писмо до медиите. Другият вицепрезидент Касабов заявил пред БНТ, че ако го изберат да ръководи временно БФС, веднага ще свика извънреден конгрес. До кризата в управлението на БФС се стигна, след като първо спортният министър, а след това и премиерът обявиха,  че няма да работят с организацията , докато тя се ръководи от Борислав Михайлов. Повод за позицията стана  тежката загуба от Англия  в евроквалификация в понеделник и  расистките прояви  по трибуните, които бяха широко отразени в цял свят.  Борислав Михайлов, Йордан Лечков, Михаил Касабов, Атанас Фурнаджиев, Емил Костадинов, Камен Костадинов, Румян Вълков, Венцислав Стефанов, Михаил Статев, Валентин Михов, Кирил Домусчиев, Спас Русев, Петър Величков, Панайот Рейзи, Димитър Георгиев.", "date": "2019.10.17", "title": "Фаворитът за поста на Борислав Михайлов също подаде оставка"}
{"url": "https://www.dnevnik.bg/kultura/2019/10/17/3978228_imam_chovek_-_pesenta_na_godinata/", "text": "Дебютният самостоятелен албум на Ицо Хазарта излезе през май месец тази година, но на 17 октомври беше премиерата на клипа към песента - \"Имам човек\". За нейния текст можем да кажем, че е една от най-точните диагнози за България - и преди, и след прехода - правени през последните години. Затова без да е част от някаква официална класация я определяме като песен на годината. Хазарта я изпълнява заедно с Homelesz, с когото са съавтори. Режисьор на клипа е Валери Милев. Вижте видеото и текста. Имам човек във НАП и ми дреме на гъза, имам човек във КАТ и повече нема да хода да се реда. Имаме човек и тука, имаме човек и там. Имам от къде да купа и да ти продам. Имам човек във НАП и ми дреме на гъза, имам човек във КАТ и повече нема да хода да се реда. Имаме човек и тука, имаме човек и там. Имаме и нещо друго. - Аре бегай, бе, наркоман! Имам един човек, винаги дава цени на производител. Винаги би ми намерил всичко от цървули до изтребител. имам и отмъстител, на шамарите заместител, невероятно любезен господин съдебен изпълнител. Ето го човекът, който за процент го прави. Имам толко’ хора колко’ на концерт на Слави. Имам човек, приятел на човек във НОИ Бързо действа – мое ‘а намери стар ковчег, бе, мой. Имам човек ако ти наложат глоба. Имам друг човек ако ти сложат скоба. Имам трети ако ми забие компа. А баба ми е човекът, който готви боба. К’ъв е филмът? нема драма. Имам човек. Като човека ми няма в тоя ден. Викат му човека-джентъмен. Държи ме по-високо и от Белмекен. Имам стари другари – дървари, имат брадва. Имам стари златари, като на циганска сватба. Ако Зизу ти бие задна ножица, имам човек във Втора Градска болница. Аверът ми дава на вересия в магазина. Дължа му 50, не съм го виждал от година. Само ако е за работа – не ме търси. Щех да съм министър на труда, ‘ма ме мързи. Имам човек във НАП и ми дреме на гъза, имам човек във КАТ и повече нема да хода да се реда. Имаме човек и тука, имаме човек и там. Имам от къде да купа и да ти продам. Имам човек във НАП и ми дреме на гъза, имам човек във КАТ и повече нема да хода да се реда. Имаме човек и тука, имаме човек и там. Имаме и нещо друго. -Аре бегай, бе, наркоман! Аре да минеме първи! Мини отпред с приоритет. Имам човек с имунитет Нема ‘а тре’а да разбиваме вратата, имаме шперц. Ама го права за кеф и в момента идва експерт. Както обикновено тоя текст пак вади мъдрец. За боклуци и гадини имам човек в ХЕИ. за каруци и машини имам човек във МЕИ. Имам човек има жени по БДС. За траверсите имам човек във БДЖ. Имам един човек, има да дава много пари на КТБ. Изнагле. Взе колата ми на КПП, после ми звъни – нафтата свърши. Споко! Имаме човек на на Еко, на Шел и на ОМВ. Имам най-добрия майстор теракота и фаянс. Имам психотерапевт и изпадам в транс. Като съм притеснен имам човек във ДАНС, а когато си ерген имам във Магаданс. За първа вноска имам и човек в ДСК, имам и за първа копка в ДНСК. Първа помощ от човека ми в БЧК за твойта първа среща с госпожица пред НДК. Имам човек, когато не е лесно. Във България е интересно. Обикновено много често не е честно. Имам хора за диети, хора за банкети. Имам рап за пенсионери и за пубертети. Имам човек във НАП и ми дреме на гъза, имам човек във КАТ и повече нема да хода да се реда. Имаме човек и тука, имаме човек и там. Имам от къде да купа и да ти продам. Имам човек във НАП и ми дреме на гъза, имам човек във КАТ и повече нема да хода да се реда. Имаме човек и тука, имаме човек и там. Имаме и нещо друго. -Аре бегай, бе, наркоман!", "date": "2019.10.17", "title": "\"Имам човек\" - песента на годината"}
{"url": "https://www.dnevnik.bg/sviat/2019/10/17/3978231_es_kum_velikobritaniia_dovijdane_no_ako_reshite_da_se/", "text": "Изглежда напредваме към последната крачка, заяви на пресконференция председателят на Европейския съвет  Доналд Туск . В личен план изпитвам тъга, защото в сърцето си винаги съм желаел Великобритания да остане. Дано нашите приятели решат да се върнат, вратата ни винаги ще остане отворена, добави той. Председателят на Европейската комисия  Жан-Клод Юнкер  посочи, че изпитва облекчение, но и тъга, защото Великобритания наистина напуска. Попитан какво би казал на онези британци, които гласуваха за оставане в ЕС, Юнкер заяви, че те са били прави. В приетите заключения е изразено очакването, че институциите на ЕС ще направят необходимото за пълно одобрение на новите текстове до 1 ноември. Политически и технически ЕС е готов да утвърди споразумението в срок, уточни Туск. Toй обаче отказа да изключи категорично възможността за отлагане на Брекзит и заяви, че ако Великобритания поиска нова отсрочка, ще се консултира с държавите-членки. По-рано Юнкер заяви твърдо, че отлагане няма да има и че това не е само възглед на Лондон, а и негов. Но британската преса интерпретира думите му като опит да съдейства на премиера  Борис Джонсън  да прокара сделката през парламента, който за пореден път трябва да избира между напускане без сделка и споразумение, осигурено от премиера. Решението дали да има отлагане е в ръцете на Европейския съвет, където решения взимат 27-те национални лидери. Премиерът на Ирландия Лео Варадкар заяви, че за последните две години е видял какво може да постигне обединен на ЕС и е почувствал огромната солидарност на останалите страни с малката му държава. \"Понякога малките страни като Ирландия се боят, че организация като ЕС ще ги погълне. Но Ирландия се чувства уважавана\", каза той и допълни, че Великобритания винаги е добре дошла, ако реши да се завърне. Европарламентът е готов да спази срока Председателят на Европейския парламент Давид Сасоли заяви днес, че парламентът ще е в състояние да ратифицира проектоспоразумението за Брекзита до 31 октомври, ако то бъде одобрено от лидерите на ЕС и Камарата на общините в Лондон, предаде агенция \"Асошиейтед прес\". След като разговаря с ръководителите на ЕС на срещата им в Брюксел, Сасоли каза: \"Готови сме да изпълним своя дълг, който е да проучим текста и да приемем необходимите процедури, за да бъдат спазени ограниченията във времето\". По думите на италианеца Европейският парламент има \"последната дума\", но преди това трябва да се произнесат други.  Ако Уестминстър също гласува \"за\" сделката, Европейският парламент ще може да одобри документа следващата седмица в Страсбург, тоест около седмица преди 31 октомври, когато Великобритания трябва по план да напусне съюза.", "date": "2019.10.17", "title": "ЕС към Великобритания: Довиждане, но ако решите да се върнете, вратата е отворена"}
{"url": "https://www.dnevnik.bg/sviat/2019/10/17/3978233_i_v_chehiia_ochakvat_do_dni_sdelkata_na_petr_kelner_za/", "text": "Преговорите за продажбата на компанията, контролираща в България групата Би Ти Ви са на финала, водят се лично от най-богатия чех Петр Келнер и ще приключат до няколко дни. Това потвърдиха в Чехия всекидневникът  \"Хосподарске новини\"  и сайтът Aktualne.cz. Според тях собственикът на инвестиционната група PPF ще овладее по този начин в страната \"Сентръл мидиа ентърпрайсиз\" (Central European Media Enterprises или CME), оператор на големия телевизионен канал Nova и други тв канали. Чешкото поделение е CET 21, а СМЕ се контролира от американския гигант Ей Ти енд Ти (AT&T) и според \"Хосподарске новини\" Келнер преговаря за мажоритарен пакет. От PPF не коментират инвестиционните си планове. Днес компанията обяви в отчета си за третото тримесечие увеличаване на оперативната печалба до почти 31 млн. долара. Нетната печалба намалява на годишна база, но това е защото преди година СМЕ имаше значителни приходи от продажбата на бизнеса си в Хърватия. Като се има предвид това събитие, ръстът на печалбата е 17%. Американската компания има дейност още в Румъния, Словакия и Словения. Съобщението, че проучва всякакви варианти за бъдещето си бе направено през март тази година. Майкъл дел Нин, един от директорите на компанията, каза в телеконферентен разговор, че специалната група за оценка на всеки от вариантите все още работи. AT&T придоби СМЕ, когато купи медийния конгломерат \"Тайм Уорнър\" (Time Warner). Но след това новият собственик реши да се фокусира върху медийния бизнес в САЩ и глобални канали като НВО. Дел Нин е един от хората, на които се приписват последвалите съкращения, опростяване схемата на управление и спестяване на разходи за скъпи локални продукции и заместването им с американски, разказва \"Хосподарске новини\". В Чехия (близо половината от приходите на СМЕ са генерирани тук) финансовите резултати от това са добри - включително заради повишените такси и ръста на рекламните приходи, но също така и заради намаляването на разходите за продукция. Увличането в съкращаване на парите за създаване на продукти на местно ниво може да има негативен ефект в бъдеще, предупреждават анализатори за изданието.", "date": "2019.10.17", "title": "И в Чехия очакват до дни сделката на Петр Келнер за телевизиите на CME"}
{"url": "https://www.dnevnik.bg/sport/2019/10/17/3977970_fotogaleriia_jega_ot_purvite_svetovni_plajni_igri/", "text": "Първите световни плажни игри завършиха със злато за отбора по плажен футбол на Бразилия. Във финала  .", "date": "2019.10.17", "title": "Фотогалерия: Жега от първите световни плажни игри"}
{"url": "https://www.dnevnik.bg/sviat/2019/10/17/3978235_turciia_zapochna_primirie_v_siriia_kjurdite_se/", "text": "Турският президент Реджеп Тайип Ердоган се е съгласил армията, действаща в Северна Сирия, да прекрати стрелбата за 5 дни. То вече е в сила и в този период кюрдските части, които Анкара смята за терористични групировки, ще се оттеглят на юг от 30-километровата лини от турската граница. Вашингтон няма да налага допълнителни санкции в тези 120 часа. Това съобщи в посолството на САЩ в Анкара вицепрезидентът Майк Пенс, който пристигна в турската столица заедно с държавния секретар Майк Помпео. Двамата преговаряха близо 5 часа с Ердоган и Пенс изтъкна, че заслугата за примирието е на двамата президенти и силната връзка между тях. \"Не подкрепяме турската операция и наложихме санкции, като президентът даде ясно да се разбере, че ще има нови и още по-строги мерки, ако кръвопролитието и цивилните жертви не спрат\", напомни Пенс. Първите коментари са, че тази пауза в операцията е по-скоро победа за Ердоган. През въпросните 5 дни той ще се срещне с руския президент Владимир Путин в Сочи, вероятно ще се активизира и Иран и в крайна сметка САЩ ще са поставени в различна ситуация, когато прекратяването на военните действия изтече. Ако примирието се задържи, САЩ ще оттеглят досегашните санкции срещу Турция, съобщи Пенс. Засега Анкара изобщо не смята да спре изцяло военните действия - външното министерство каза, че паузата е само, за да се оттеглят кюрдите. Това не е примирие, примирие има само между две легитимни страни, каза външният министър на Турция. Не е съвсем ясен географският обхват - турското външно министерство твърди, че зоната ще е на 32 км от турската граница и от източния бряг на река Ефрат до границата с Ирак. Освен това съдбата на Манбиж и други райони ще се обсъжда с Русия, а за Кобани не сме давали никакви гаранции на САЩ, допълни ведомството. Това създава объркване дали всъщност кюрдите ще бъдат принудени да изоставят ключови за тях градове в зоната като Манбиж и Кобани. Появи се и въпрос кой ще контролира дали кюрдите наистина ще се оттеглят и какъв точно механизъм ще се използва в тази т.нар. зона за сигурност. Турците заявиха след изявлението на Пенс, че договорката със САЩ е контролът да е на турската армия, а вицепрезидентът каза, че на терен няма да има американски военни. Паузата е за да се разоръжат терористите от YPG/YPJ (те са част от коалицията от групировки \"Сирийски демократични сили или SDF), казва Анкара, а според Пенс техният командир е обешал да приложи договореното. Но това се възприема със съмнение, тъй като самите кюрди се чувстват предадени и изоставени или поне объркани - преди дни Доналд Тръмп каза, че не са безгрешни, а сега САЩ казват, че ги спасяват от турската офанзива. Веднага след пресконференцията на Пенс президентът заяви, че благодари на кюрдите \"като група\" и че сега те са \"по-склонни да направят това, което трябва да се направи\". Той нарече Ердоган \"корав мъж, който стори правилнот онещо\", санкциите повече не са необходими и срещата между двамата в Белия дом през ноември вече е възможна.", "date": "2019.10.17", "title": "Турция започна примирие в Сирия, кюрдите се оттеглят от границата, обяви Пенс"}
{"url": "https://www.dnevnik.bg/bulgaria/2019/10/17/3978239_bulgariia_e_v_mediina_grajdanska_voina_koiato_izborut/", "text": "България е въвлечена в изключително сериозна ситуация на \"медийна гражданска война\", която може да се влоши с назначаването на новия главен прокурор. Като страна на последно място в ЕС по свобода на медиите, България не се нуждае от допълнителната загриженост, която предизвиква назначаването на следващия главен прокурор. Иван Гешев направи напоследък изключително нападателни коментари за медийни издания, които не му допадат, а това предизвика опасения от възможно умишлено преследване на тези медии. Без спазване на процедури, без предоставяне на доказателства и в нарушение на личния му дълг да е безпристрастен и принципен, Гешев демонстрира убежденията си по начин, който води до заключения, че българската демокрация е в голяма опасност. Това се казва в  специално съобщение на \"Репортери без граници\"  след днешната среща в София на президента Румен Радев с генералния секретар на организацията Кристоф Делоар и Полин Аде-Мевел, ръкодител на отдела за Европейския съюз и Балканите. Те са обсъдили как да се подобри уважението към свободата на медиите в страната, заемаща 111-о място в най-новия Световен индекс за свободата на пресата, се казва още в текста. \"Трябва да сторим нещо за подобряване на професионалните практики и да има повече прозрачност и стабилна правна рамка за медиите\", заявил президентът по време на разговора. Делоар е настоял Радев да използва всичките си правомощия, за да се гарантира свобода на медиите в България. Гостът е осъдил много остро тормоза над български журналисти (с произволното използване на административни и правни процедури), политическото манипулиране на медиите (използването на неравностойни политически връзки и икономическа сила) и преднамереното създаване на климат, който граничи с \"медийна гражданска война\". Полин Аде-Мевел е призовала президента по време на срещата да направи обръщение към нацията и парламента, в което да напомни за принципите на правосъдието и факта, че съдиите и служителите в публичната администрация - особено тези, които представляват обществените интереси - са длъжни строго да спазват фундаменталното право на свобода на изразяване и мнение.      Освен това \"Репортери без граници\" са призовали Радев да гарантира, че българското законодателство отразява международните задължения, като се започне от член 11 на  Хартата за фундаменталните права на ЕС  ( ) и член 10 от  Европейската конвенция за правата на човека.  ( ) Делоар е напомнил и за българския подпис под  Международното партньорство за информация и демокрация , родило се по инициатива на организацията. Това е междуправителствен документ, представен и подписан на 26 септември в кулоарите на Общото събрание на ООН в Ню Йорк Външният министър Екатерина Захариева е подписала без да уведоми предварително \"Репортери без граници\". \"Ще сторум нужното, що се отнася до всичките ѝ медии, България да изпълни текста и духа на този документ, засягащ на първо място пространството на онлйн информацията и комуникациите\". Представен е бил и проектът  Инициатива за доверие към журналистиката  на RSF, имащ за цел чрез саморегулация медиите да се придържат към най-високите професионални журналистически стандарти в цифповата епоха.", "date": "2019.10.17", "title": "България е в \"медийна гражданска война\", която изборът на Гешев може да влоши"}
{"url": "https://www.dnevnik.bg/bulgaria/2019/10/17/3978243_borisov_dvamata_s_britanskiia_premier_s_bulgarsko_ime/", "text": "Отношенията ни с Великобритания са приятелски и са на много високо ниво. Двамата с британския премиер категорично осъдихме расистките прояви. Борис Джонсън има най-добри чувства към нашата страна, и както самият той каза, е първият британски министър-председател с българско име. Това написа в своя \"Фейсбук\" профил Бойко Борисов днес. Премиерите на България и Великобритания са в Брюксел за заседание на Европейския съвет. Снимката на Борисов с Джонсън се появява три дни, след като България влезе в световните медии с расистки прояви, насочени към чернокожите футболисти в отбора на Англия по време на евроквалификация, провела се в София. Ден по-късно  говорител на Борис Джонсън съобщи , че правителство ще поиска днес писмено от УЕФА да проведе светкавично разследване на случилото на националния стадион \"Васил Левски\". \"Расизмът, който видяхме и чухме снощи, е отвратителен и няма място във футбола или където и да е. УЕФА трябва да реагира на фактите - към това опетняващо футбола явление не се подхожда по подходящ начин. Расизмът и дискриминацията трябва да бъдат изхвърлени от футбола веднъж завинаги\", допълни говорителят.", "date": "2019.10.17", "title": "Борисов: С британския премиер с българско име категорично осъдихме расистките прояви"}
{"url": "https://www.dnevnik.bg/sviat/2019/10/17/3978250_zukurburg_potvurdi_che_feisbuk_e_obmisliala_pulna/", "text": "Ръководството на компанията \"Фейсбук\" наистина е обмисляло въвеждане на пълна забрана за политически реклами в най-голямата социална мрежа в света. Това съобщи нейният съосновател и най-голям акционер Марк Зукърбърг. Според него така е била защитена свободата на потребителите да изразяват повече мнения. Политическите реклами не се покриват от стандартите за проверка на факти, които \"Фейсбук\" прилага към друго съдържание. Според Зукърбърг това не е и голям източник на приходи, но и той лично смятал, че би било нередно технологична компания за цензурира публични лица. \"Ройтерс\" съобщи за това преди година и уточни, че под 5% от приходите идват от политически реклами. Компанията е отхвърлила идеята, защото продукторите мениджъри не искали да се лишат от приходи, а консултантите по политически въпроси изтъквали, че ветото би имало обратен ефект - ще облагодетелства политиците на власт и богатите кандидати. Те ще продължат да имат средства за скъпите телевизионни и вестникарски реклами, докато по-бедните и непознатите ще бъдат лишени от по-достъпната за тях платформа на социалната мрежа. \"Фейсбук\" е обект на особено внимание и критики през последните години за отношението си към разпространяването на фалшиви новини и кампании за дезинформация на Русия, които мнозина смятат, че са довели до избирането на Доналд Тръмп за президент през 2016 г. Зукърбърг обясни днес пред студенти от университета \"Джорджтаун\" и защо компанията не успява да излезе на китайския пазар. \"Исках услугите ни да са в Китай, защото вярвам в свързването на целия свят и мислех, че можем да помогнем за създаване на едно по-отворено общество\", цитира думите му \"Ройтерс\". \"Работих усилено и дълго време по това, но нито веднъж не стигнахме до споразумение за това какво се изисква отнас, за да работим там. Никога не ни допуснаха\", допълни той без да дава подробности без да посочи какви условия и уверения иска, за да влезе \"Фейсбук\" на този огромен пазар. Зукърбърт фактически сложи край на тези усили през март 2019 г., когато обяви, че компанията планира да се насоми към по-голяма поверителност на комуникациите и обеща да не строи центрове за съхраняване и опериране с данни в държави, \"които имат традиция в нарушаването на човешки права като лично пространство или свобода на словото\". Днес той поименно посочи Китай.", "date": "2019.10.17", "title": "Зукърбърг потвърди, че \"Фейсбук\" е обмисляла пълна забрана на политическите реклами"}
