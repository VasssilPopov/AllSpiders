{"url": "https://www.dnevnik.bg/sport/2018/01/12/3111890_baiern_povede_s_14_tochki_na_vurha_v_bundesligata/", "text": "Шампионът \"Байерн\" (Мюнхен) поведе с 14 точки аванс на върха в Бундеслигата след победа при гостуването на \"Байер\" (Леверкузен). Баварците спечелиха с 3:1 в първия мач от пролетния полусезон и записаха пети пореден и общо 14-и успех от 18 мача. Тимът на Юп Хайнкес събра 44 точки, докато \"аспирините\" остават четвърти с 28 точки. Със същия актив са още три отбора - третият \"Борусия\" (Дортмунд), петият \"Лайпциг\" и шестият \"Борусия\" (Мьонхенгладбах), които са с мач по-малко. \"Шалке\" заема второто място с 30 точки преди гостуването си на вицешампиона \"Лайпциг\" в събота. \"Байерн\" откри резултата на стадион \"Байарена\" в 32-ата минута след центриране от корнер. Артуро Видал стреля с глава, Свен Бендер блокира топката, но тя попадна в Хави Мартинес, който отблизо направи добавка. Преди почивката гостите доминираха, но домакините играеха много здраво в отбрана и рядко допускаха чисти положения пред Бернд Лено. В края на полувремето се стигна до още няколко центрирания, които предизвикаха напрежение пред вратата на \"Байерн\", но Никлас Зюле и Мартинес отправиха неточни удари с глава. През втората част \"Байер\" заигра доста по-открито. Десет минути след почивката домакините бяха много близо до изравняването след чудесен индивидуален пробив на Леон Бейли. Неговият фалцов удар с левия крак обаче кацна върху напречната греда. \"Аспирините\" продължиха да натискат, но в 59-ата минута бяха наказани при бърза контраатака. Хамес Родригес пусна отличен пас към десния фланг за Рибери. Французинът напредна на скорост, финтира бранител и с десния крак прати топката в близкия ъгъл - 2:0. \"Байер\" не се предаде и успя да се върне в мача в 70-ата минута. При един от редките случаи, когато Кевин Фоланд получи пространство около наказателното поле, голмайсторът на домакините отправи изстрел с левия крак, който след двоен рикошет заблуди Улрайх. Пет минути по-късно пред Фоланд се откри чудесен шанс да изравни. Той обаче се забави с обработването на топката, изведе очи в очи с Улрайх, и последвалият удар беше блокиран от Джером Боатенг. В добавеното време \"Байерн\" сложи точка на спора с трето попадение. Хамес получи шанс да изпълни пряк свободен удар на дъгата на наказателното поле и с прекрасно изпълнение прати топката в горния десен ъгъл на Лено.", "date": "2018.01.12", "title": "\"Байерн\" поведе с 14 точки на върха в Бундеслигата"}
{"url": "https://www.dnevnik.bg/sport/2018/01/12/3111816_peter_fil_specheli_malkiia_kristalen_globus_v/", "text": "Италианецът Петер Фил спечели първия трофей в Световната купа по ски алпийски дисциплини. 35-годишният състезател грабна малкия кристален глобус в комбинацията. Фил зае трето място във втория и последен за сезона старт в тази дисциплина, който се проведе в швейцарския зимен център Венген. В първата алпийска комбинация - в Бормио на 29 декември, той завърши на втора позиция. Италианският скиор събра 140 точки и финишира с аванс от 30 точки пред норвежеца Шетил Янсруд. Фил спечели трети кристален глобус в кариерата си след световните купи в спускането през 2016 и 2017 г. Трети в крайното класиране на алпийската комбинация със 105 точки завърши французинът Виктор Муфа-Жанде. Днес той спечели първа победа в Световната купа в своята кариера. Муфа-Жанде, който досега имаше две втори места в комбинацията и още три подиума в гигантския слалом, триумфира по доста убедителен начин във Венген. Той зае 27-о място в спускането с изоставане от 2.55 секунди от Винсент Крихмайер, който беше най-бърз в първия манш. Във втория манш Муфа-Жанде преодоля трасето за 49.08 секунди, като изпревари с цели 92 стотни втория най-бърз в слалома - Павел Трихничев. Той изненадващо зае второ място в крайното класиране с пасив от 0.96 секунди. 25-годишният руснак се качи на подиума в Световната купа за пръв път в кариерата си. Фил, който беше четвърти след първия манш, финишира трети на 1.15 сек. зад победителя. В много оспорвана битка за последното място на подиума той изпревари Янсруд с една стотна и сънародника си Доминик Парис с три стотни. Марсел Хиршер води убедително в генералното класиране след 20 от 37-те състезания за сезона. Носителят на големия кристален глобус за последните шест години има 874 точки и аванс от 154 точки пред Хенрик Кристоферсен и 327 точки пред Алекси Пинтюро.", "date": "2018.01.12", "title": "Петер Фил спечели малкия кристален глобус в комбинацията"}
{"url": "https://www.dnevnik.bg/bulgaria/2018/01/12/3111830_poluchen_e_signal_za_bomba_v_ndk/", "text": "Сигнал за бомба, поставена в НДК, наложи евакуация на сградата, за да бъде проверена. Новината съобщи БНТ, чиито екип е бил помолен да напусне. От пресцентъра на МВР обаче съобщиха за \"Дневник\", че не се е стигнало до извеждане на хора. Сигналът е бил получен малко преди пет часа. Предприети били стандартни мерки в такива случаи. Те вече са към своя край, но до момента нищо притеснително не е открито, казват още от МВР. Малко след 19 часа официално беше съобщено, че нищо съмнително не е открито. В момента на получаване на сигнала в НДК вече не е имало официални прояви, свързани с българското европредседателство на Съвета на ЕС. По-рано през деня там се състоя  заседание на европейската комисия и българското правителство , както и  пресконференция  на председателя на ЕК Жан-Клод Юнкер и българският премиер Бойко Борисов. Заради тези прояви от няколко дни насам зоната около двореца е най-силно охраняваната в София. В предишните два дни, заплахи за бомби бяха получени на летище София. В сряда двата терминала на аеропорта бяха опразнени, а вчера проверката мина без евакуация.", "date": "2018.01.12", "title": "Получен е сигнал за бомба в НДК"}
{"url": "https://www.dnevnik.bg/sviat/2018/01/12/3111784_rusiia_izpolzva_krizata_v_katalunia_sreshtu_nato/", "text": "Кремъл \"се възползва от високия залог в Каталуня, за да дестабилизира\" чрез \"политика, замислена, за да създава объркване в социалните мрежи, по начин, подобен на използвания, за да се влияе на скорошните избори в Съединените щати.\" Това сочи доклад на Испанския институт за стратегически изследвания (IEEE) - организация на издръжка на Министерството на отбраната в Мадрид. Текстът e  публикуван на сайта  на 9 януари. Точният цитат е свързан с възползване, \"за да дестабилизира\", без да се посочва конкретно Испания, която според автора не представлява интерес за Кремъл сама по себе си. IEEE изрично подчертава, че няма причина да се идентифицира с мненията, изразени от сътрудниците му. Това обаче е първият случай, в който структура, пряко свързана с испанската държава, обвинява Русия във вмешателство във вътрешните работи на страната заради каталунската криза. В края на миналата година  кралският институт \"Елкано\"  - под патронажа на испанския монарх Фелипе, но на теория независим - направи подобна оценка, обвинявайки Москва в \"информационна война\". Досега обвинения във възможно участие на структури, базирани в Русия, са отправяли министрите и на външните работи, и на отбраната на Испания, но никога  не е ставало дума за Кремъл  в прав текст. Независимо от това Москва е предупреждавала неколкократно, че позициите в Мадрид \"вредят на двустранните отношения\". Според документа Москва не е насочила вниманието си специфично към Испания поради причини, различни от общите действия с цел да подкопава НАТО. Текстът, дело на Жозеп Бакес - доктор по политически науки на университета в Барселона - твърди, че Русия няма конкретен интерес в Испания, а единствено мисли как да \"подхрани раздорите в Каталуня, за да може, по този начин, да отслаби страна членка на НАТО.\" \"Русия е в сложна позиция\" Т. нар. \"Анализ на геополитическите тендеции на глобално ниво\" твърди, че Москва може отново да опита да създаде проблеми на страна от Алианса. \"Тази стратегия може да се повтори в бъдеще в други европейски страни и, разбира се, може да се възпроизведе в нашата собствена страна, във връзка с каталунския случай или с други подобни/потенциални.\" Посочва се още, че тази стратегия същевременно може да навреди на Кремъл предвид \"вътрешните проблеми\" на Русия, свързани с потенциални сепаратистки настроения, включително \"например в Сибир\". Испания си остава \"твърде далеч от зоната на влияние\" на Кремъл, продължава Бакес. \"Дори не сме зависими от вноса на руски природен газ, за разлика от това, което се случва, в по-голяма или по-малка степен, на север от Пиренеите.\" Към миналата година най-големият вносител на природен газ в Испания е Алжир, който покрива 55% от доставките. От друга страна Кремъл гледа на Испания като на по-приятелска страна от други държави от НАТО и ЕС, напримеро Полша, \"поради което не е била важна мишена,\" но от 1 октомври насам информационната кампания става все по-интензивна, отбелязва за в. \"Ел мундо\" експертът по дигитални разследвания към Атлантическия съвет Бен Нимо, потърсен за коментар във връзка с анализа. Според него целта е да се постави под въпрос идеята за демокрация в Европа. Авторът дори твърди, че иберийската страна не представлява толкова голям интерес за Русия, колкото за Китай, що се отнася до търговски потенциал. Москва гледа на ролята си през напрежението, което възниква в \"близката чужбина\", но все пак трябва да се има предвид фактът, че \"Русия гледа към Европа\", както и \"напреженията, наслоени между съседите ѝ и далеч не пренебрежимата ѝ способност да създава сиви зони и да взема участие в хибридни войни.\"", "date": "2018.01.12", "title": "Русия използва кризата в Каталуня срещу НАТО, обяви институт към испанското правителство"}
{"url": "https://www.dnevnik.bg/bulgaria/2018/01/12/3111811_grajdani_protestiraha_pred_bnt_sreshtu_otraziavaneto/", "text": "Няколко десетки граждани се събраха в петък следобед пред сградата на Българска национална телевизия, за да изразят възмущението си от некоректното отразяване на броя на протестиращите в защитна на националния парк Пирин в четвъртък вечер. Шествието срещу решението на кабинета по казуса, залагащо възможности за сечи на вековни гори и ново строителство, събра впечатляващо много хора в деня на откриването на българското европредседателство. Според преброяването на организаторите протестиращите снощи са били около 8 хил. души. А в още 19 града, включително Лондон и Брюксел, също имаше паралелни протести. Подобно внушително множество не е излизало на протест от 2013 г. Според новината на БНТ на сайта на телевизията от 20.50 ч. в четвъртък обаче протестиращите са били \"десетки\". В петък около обяд заглавието в медията беше поправено от \"десетки\" на \"хиляди\". Като реакция в петък около 40 души протестираха пред сградата на националната телевизия и скандираха \"Оставка\" и \"Срам\". Сред тях бяха природозащитници като Тома Белев от Асоциацията на парковете в България, Атанас Русев от \"Да запазим Корал\", Борислав Сандов и Петко Ковачев от \"Зелените\". Участниците определиха отразяването на акцията им от БНТ като \"груба манипулация\" и \"опит за цензура\" от националната телевизия, която е длъжна да отразява събитията обективно. Пред сградата на телевизията имаше внушителен брой полицаи, които направиха кордон пред входа на медията. \"Цялата държава се превръща във враг на гражданите и обслужва олигарси, а националната телевизия ги промотира,\" заяви Сандов по мегафон. Никой от ръководството не излезе да изслуша недоволните, оператор обаче снима събитието. Гражданите хвърляха символично жълти стотинки пред входа на БНТ, за да имат средства служителите да броят обективно. Според справка на мониторинга на БНТ за последния месец, който Тома Белев показа , се вижда, че отразяването мнението на защитниците на национален парк Пирин е било 16%, а гледната точка на тези, които искат разширяване а ски пистите и инфраструктура е отразено 84%. Белев цитира чл. 6 на Закона за радиото и телевизията Българска Национална телевизия: \"отразяват различните идеи и убеждения в обществото чрез плурализъм на гледните точки във всяко от новинарските и актуално-публицистичните предавания с политическа и икономическа тематика\". В 16 ч. Следобед от БНТ излязоха с позиция на сайта си, в която обясняват, че става дума за \"редакторска грешка\", която е била коригирана, а на редактора е наложено административно наказание.", "date": "2018.01.12", "title": "Граждани протестираха пред БНТ срещу отразяването на протеста за Пирин"}
{"url": "https://www.dnevnik.bg/photos/2018/01/12/3111504_fotogaleriia_migranti_riskuvat_jivota_si_v_alpite_za/", "text": "На Абдулай му отнема почти три години да стигне от дома си в Гвинея до скалистия покрит със сняг планински проход в Алпите насред зима за това, което се надява да е последният етап на пътуването му до Франция, разказва \"Ройтерс\".", "date": "2018.01.12", "title": "Фотогалерия: Мигранти рискуват живота си в Алпите, за да стигнат до Франция"}
{"url": "https://www.dnevnik.bg/politika/2018/01/12/3111832_da_bulgariia_poiska_ostavkata_na_pravitelstvoto_zaradi/", "text": "Оставка на правителството заради сделката с Общинска банка, поиска партия \"Да, България\". В писмо до медиите от партията заявяват, че за първи път в новата история на България, след валутния борд, БНБ допуска придобиване на банка от едноличен акционер с неясен опит и с неясни правила за контрол над акционерната структура. \"За две седмици, от които поне 5 празнични дни, БНБ успя да позволи на анонимен фонд от Лихтенщайн да придобие Общинска банка. Парите в този фонд са дошли от петролния бизнесмен Георги Самуилов – собственик на \"Инса ойл\". През 90-те години той е съдружник с \"Арес холдинг\" – структурата в \"Мултигруп\", създадена от последния началник на VI управление на ДС Димитър Иванов\", се казва в писмото на партията на бившия правосъден министър. Вчера стана известно, че  управителният съвет на БНБ ще издаде  предварително одобрение за покупката на 67.6% от Общинска банка на регистрирания в Лихтенщайн фонд \"Новито Опортюнитиис Фонд АГмвК\" (Novito Opportunities Fund AGmvK). Предмет на сделката са 3 880 388 броя безналични акции, представляващи 67.646407 % от вписания акционерен капитал, в размер на 57 362 810 лева, които са притежание на Софийската община. Сделката вече е одобрена от общинските съветници и от Комисията за защита на конкуренцията. Повече четете  тук .  Управляващото мнозинство на ГЕРБ и Обединени патриоти в парламента и бутафорната опозиция БСП и ДПС, заедно с избраните от тях \"независими\" институции, и безпомощното правителство на Борисов върнаха България в мрачните години на беззаконие, престъпност и ограбване на финансовата ни система, които изпитахме на наш гръб по времето на правителството на Беров. Очевидно независимите регулатори и публичните институции не управляват в интерес на българските граждани, а следват волята на корупционен и властови център, диктуващ рисковите решения в банковия сектор и мътните сделки с публичен ресурс. Тази корупционна зависимост е и единственото обяснение за решението на правителството за промените в плана за управление на национален парк \"Пирин\", за сделката с ТЕЦ \"Варна\", за корупцията детските градини в София, за затварянето на Витоша за туризъм. За бедността и немарливостта, създаваща задушлив въздух в българските градове. За безпрецедентната концентрация на медийна власт, която заглушава истината и лишава гражданите на България от информиран избор. За две седмици, от които поне 5 празнични дни, БНБ успя да позволи на анонимен фонд от Лихтенщайн да придобие Общинска банка. Парите в този фонд са дошли от петролния бизнесмен Георги Самуилов – собственик на \"Инса ойл\". През 90-те години той е съдружник с \"Арес холдинг\" – структурата в \"Мултигруп\", създадена от последния началник на VI управление на ДС Димитър Иванов. Самуилов влиза в \"Арес\" на мястото на Димитър Иванов, а след това участва в управлението на няколко фирми от структурата на \"Мултигруп\". През 2009 г. директорът на Агенция \"Митници\" Ваньо Танов обвинява \"Инса ойл\", че участва в схеми за ощетяване на бюджета. \"Да, аз съм спонсор и на ГЕРБ, и на БСП\", казва Самуилов в интервю от 2011 г. За първи път в новата ни история, след валутния борд, БНБ допуска придобиване на банка от едноличен акционер с неясен опит и с неясни правила за контрол над акционерната структура. Затова не е ясно Кой стои зад \"Инса ойл\" и влияе на Централната банка. Това прибързано решение на БНБ идва само няколко месеца след като тя одобри за шефове на държавната банка за развитие компрометираният Стоян Мавродиев и неговият съратник Румен Митров. \"Да, България!\" предупреди за проблемите и рисковете пред финансовата и банковата система, още преди БНБ да вземе тези решения. Дадохме ясни предложения за проверка на документи и изискахме спазването на критерии и правила, заложени в Закона за кредитните институции. Предупредихме и правителството на Борисов да не назначава Стоян Мавродиев. Призовахме Столичният общински съвет да спре опорочената продажба на Общинска банка на неясен собственик на безобразно ниска цена – решение на съвета, доминиран от ГЕРБ, с което банката премина в неясни ръце с дълбока отстъпка от реалния сегашен капитал. Финансовата система е под заплаха – регулаторът БНБ не си върши работата. Пред очите ни се правят подаръци на ПИБ, която кредитира бизнеси, които не могат да съществуват без да се посяга на публични блага и обществен ресурс. Заявеното намерение на финансовия министър Горанов за кандидатстване в чакалнята на еврозоната до юли 2018 г е практически неизпълнимо – поради компромисното състояние на части от банковата ни система с български или скрити собственици. Всички ние ще платим цената за спасяването на тези банки, ограбени по арогантен и непрозрачен начин – в размери, надхвърлящи загубите от КТБ – до момента над 4 млрд. лева. Провалът на правителството в обуздаване на престъпността, видим в зачестилите професионални убийства, провалът на парламента да приема качествено законодателство и да контролира независимите институции, провалът на прокуратурата и структури като КОНПИ да разкриват, да ограничават, да се борят с престъпността и прането на пари – създава несигурност и милиардни условни задължения за всички нас – така ставаме още по-бедни. Във време, в което Европа инвестира в технологии и прогрес, правителството иска да строи АЕЦ \"Белене\", руши природата и финансовата стабилност. Така трайно се отдалечаваме от растящото благоденствие на други нации и се отваря непреодолима пропаст между нас и европейските ни партньори. България не е източник на стабилност, тя е извор на корупция и мафиотски произвол, каквото и да ни говори пропагандата на проправителствените медии. Призоваваме за преосноваване на институциите и установяване на върховенство на правото. Трябва да се противопоставим на този порочен модел на завладяване на държавата, проникнал на всички нива в централната и местна власт. Оставка на правителството и парламента.", "date": "2018.01.12", "title": "\"Да, България\" поиска оставката на правителството заради сделката с Общинска банка"}
{"url": "https://www.dnevnik.bg/sport/2018/01/12/3111794_ultramaratonecut_krasimir_georgiev_prizova_za_podkrepa/", "text": "Ултрамаратонецът Красимир Георгиев  призова повече хора да подкрепят морално и чрез дарения инициативата на 36-часовото му бягане на пътечка. Събитието ще се състои на 19 и 20 януари в Park Center Sofia. \"Бягал съм на някои от най-тежките състезания в света - в джунгли, в пустини, дори в Долината на смъртта. Скоро обаче ще се изправя пред едно от най-големите предизвикателства в живота си и то няма да бъде на другия край на планетата. За да го осъществя, ми е нужна вашата подкрепа\", заяви ултрамаратонецът.  Стремежът на организаторите е да се осигурят пари за тренировъчен лагер и участие на деца в световната олимпиада \"Игри за победители\" в Москва - състезание за деца, преборили рака. Успоредно до Георгиев ще има втора пътека, на която всеки желаещ ще може да бяга в подкрепа на каузата. За 100 метра бягане всеки участник дарява по 1 лев.", "date": "2018.01.12", "title": "Ултрамаратонецът Красимир Георгиев призова за подкрепа в 36-часовото бягане на пътека (видео)"}
{"url": "https://www.dnevnik.bg/photos/2018/01/12/3111808_snimka_na_denia_brjuksel_v_zashtita_na_pirin/", "text": "В четвъртък вечер около 8 хиляди души излязоха на улиците на столицата в защита на Национален парк Пирин. В подкрепа на каузата им протестираха хора от още 19 града в страната и в чужбина.  Сред тях бяха и българи, живеещи в Брюксел.  \"Брюксел подкрепя българската природа и е срещу корупцията. Пирин е световно наследство на ЮНЕСКО и в момента е в опасност,\" заявиха протестиращите от европейската столица, емблематична за Европейския съюз. \"Сега е моментът да действаме,\" призоваха те, цитирани в Туитър от Веселина Божинова от европейските Зелени.", "date": "2018.01.12", "title": "Снимка на деня: Брюксел в защита на Пирин"}
{"url": "https://www.dnevnik.bg/bulgaria/2018/01/12/3111843_produljavane_na_sudebnata_reforma_i_borbata_s/", "text": "Продължаване на реформата в съдебната власт и борбата с корупцията ще са сред акцентите в работата на министерството на правосъдието тази година, каза днес по БНТ ресорният министър Цецка Цачева. Тя допълни, че реформата ще е на база 17-те препоръки в  последния мониторингов доклад . Що се отнася до борбата с корупцията, Цачева призова да се даде шанс на приетия наскоро антикорупционен закон. Според министъра, европейските партньори на България ще одобря новата институционалната рамка, която има за цел да се справи с проблема. Цачева посочи, че по време на българското председателство на Съвета на ЕС в ще се приемат принципите на работа на бъдещата  европейска прокуратура , която трябва да заработи през 2021 година.", "date": "2018.01.12", "title": "Продължаване на съдебната реформа и борбата с корупция ще са акцент през година, обяви министър Цачева"}
{"url": "https://www.dnevnik.bg/kultura/2018/01/12/3111841_kushta-muzei_iavorov_chestva_140_godini_ot_rojdenieto/", "text": "Днес се навършват 140 години от рождението на големия български поет Пейо Яворов. Годишнината ще бъде отбелязана с поетичен рецитал на студенти от Софийския университет и актьори в двора на неговата къща-музей на ул. \"Г. С. Раковски\" в София, която цял ден ще приема посетители с отворен вход. Експозицията ще може да бъде разгледана от 10 до 17 ч. оден през 1878 г. в Чирпан като Пейо Тотев Крачолов, той учи в Пловдив, а от 1893 г. до 1901 г. работи в пощенските служби в Чирпан, Стара Загора, Сливен, Стралджа, Анхиало и накрая в София. В края на XIX век влиза в контакти с ВМОРО и в началото на XX век дори повежда чета в Македония. Македонският му период е добре отразен в мемоарно-есеистичната му книга \"Хайдушки копнения\" (1909 г.). Озовал се в София със съдействието на д-р Кръстьо Кръстев и Пенчо Славейков, Яворов става сътрудник и редактор на най-доброто литературно списание от онова време - \"Мисъл\". През 1901 г. издава първата си стихосбирка \"Стихотворения\", а по-късно става библиотекар и драматург на Народния театър. През 1907 г. излиза втората му стихосбирка \"Безсъници\", която го затвърждава като величина в модерната българска лирика. Фатална за поета се оказва връзката му с Лора Каравелова, дъщеря на държавника Петко Каравелов, за която той се жени през 1912 г. Запазената кореспонденция между тях свидетелствува за една бурна любов, белязана от съмнения и страсти. Трагичната развръзка започва на 29 ноември 1913 г., когато Лора се самоубива, а Яворов прави опит да я последва. Изстрелът в слепоочието обаче само го ослепява. Съкрушен от съдебния процес и от мълвата, която го вини, че е убиец, на 29 октомври 1914 г. поетът взема голяма доза отрова и се застрелва, този път успешно. Официално честване на събитието имаше и Българската академия на науките (БАН), която го отбеляза с научна конференция \"Между денят и тъмата\", открита през седмицата.", "date": "2018.01.12", "title": "Къща-музей \"Яворов\" чества 140 години от рождението на поета"}
{"url": "https://www.dnevnik.bg/sviat/2018/01/12/3111839_ispanskiiat_kabinet_i_vurhovniiat_sud_blokirat_opita/", "text": "Испанското правителство обяви, че ще обжалва в съда всеки опит на уволнения каталунски премиер Карлес Пучдемон отново да оглави властите в автономната област в края на януари, пишат медиите в страната и \"Ройтерс\", цитирайки говорителя на кабинета Иниго Мендес де Виго. Виго направи изявлението по-малко от час преди съдия Пабло Ярена от Върховния съд в Мадрид да обяви, че каталунските депутати, които са с мярка предварителен затвор като бившия вицепремиер Ориол Жункерас, могат да \"делегират\" гласа си, но \"не и други\", които не присъстват физически в залата по други причини подобно на Пучдемон и другите бивши министри (общо четирима, които сега са и депутати) в Брюксел. Така и съдът постави въпросителни пред възможността Пучдемон отново да стане премиер от разстояние. По-рано тази седмица представители на партиите, подкрепящи независимостта на Каталуня, казаха, че това вероятно може да стане или чрез видеоконферентна връзка с  приложение като \"Скайп\" , или чрез \"делегиран\" глас. Правителството изключва и самата възможност Пучдемон да управлява от Брюксел, където пристигна няколко дни след като Испания наложи пряко управление на обявилата независимост автономна област, а дни по-късно издаде заповед за задържането му. Всъщност идеята на партиите на независимостта беше той да бъде избран от парламента и евентуално да се завърне и да бъде арестуван като премиер. Де Виго отбеляза, че в парламента в Барселона \"има ясни правила\" и че те \"не дават възможност за нелично присъствие\". Това е и позицията, която според източници на каталунското издание \"Ла вангуардия\" ще изрази правният отдел на законодателния орган в Барселона, поне по въпроси като предлагане на собствена кандидатура за премиер. \"Напълно нереалистично е\" и противоречи на здравия разум, добави говорителят на кабинета в Мадрид. Становището на парламента в Барселона предстои да бъде съобщено официално. \n     Позицията, изразена чрез него от испанските власти, се основава на анализ на каталунското парламентарно право, според който кандидат-президентът трябва да се яви лично, обяви радио \"Кадена сер\". Първото заседание на парламента ще бъде на 17 януари и тогава ще бъде избран председател на законодателния орган, а на 31 декември трябва да се гласува за премиер. На днешното си заседание съдът отказа на Жункерас както да го прехвърли в каталунски затвор, така и да присъства на учредителното събрание на парламента. Все още не е взето решение за заседанието на 31 януари и това оставя въпросителна дали той би могъл да бъде алтернативна кандидатура на Пучдемон. Причината съдът да вземе решението както за Жункерас, така и други двама депутати със същата мярка - бившия вътрешен министър Жоаким Форн и активиста Жорди Санчес - е притеснение от възможни \"граждански сблъсъци\". Привържениците на независимостта на Каталуня определят тримата депутати и всички, които са били задържани преди тях, като  , а при ареста на Санчес през есента   за протест. От друга страна партията на Жункерас, Каталунска републиканска левица (ERC), вече даде сигнал, че листата, с която бившият премиер се яви на изборите - \"Заедно за Каталуня\", трябва да излъчи лидера на автономната област, тъй като има по-висок резултат. Пучдемон и Жункерас и другите бивши министри също така могат да подадат оставки като депутати, за да получат възможност техните партии да разполагат с повече ефективни гласове в парламента.", "date": "2018.01.12", "title": "Испанският кабинет и Върховният съд блокират опита на Пучдемон да стане премиер от разстояние"}
{"url": "https://www.dnevnik.bg/sport/2018/01/12/3111844_futbolniiat_sujuz_obvini_ljuboslav_penev_v_predizborni/", "text": "Българският футболен съюз (БФС) обвини кандидата за президент Любослав Пенев в опит да манипулира обществеността с неверни твърдения за работата на настоящото ръководство. В четвъртък Пенев даде пресконференция, на която  представи своя предизборен екип  и обяви  плановете си за управление . \"По време на медийната изява бяха направени редица тежки обвинения към футболния съюз. Те не бяха подкрепени с факти, тъй като такива няма, и затова естествено не отговарят на истината\", заявиха днес от БФС. В съобщението бяха изброени няколко твърдения на Пенев, които според ръководството на футболния съюз са неверни. \"В началото беше обявена \"сензацията\", че БФС получава по 1.5 млн. швейцарски франка за развитието на женски футбол. Сумата не е вярна. Всъщност това е хонорарът на Пенев и неговият екип за три години работа и четири победи в официални футболни срещи\", отвърнаха от БФС. Футболният съюз обяви, че получава по 100 000 евро на година за развитието на женския футбол. И допълни, че благодарение на тази програма женският футбол е \"излязъл от упадък\". По данни на БФС жените и девойките в българския футбол са около 2 000. БФС отрече и твърденията, че не дава никакъв финансов отчет за дейността си. \"Годишният финансов отчет се публикува в официалния сайт на Министерство на правосъдието, каквото е изискването по Закона за юридическите лица с нестопанска цел, а също така се изпраща в НАП и в Агенцията по вписванията\", обясниха от футболния съюз. На пресконференцията си Пенев обвини БФС, че \"обикаля България и заплашва местните футболни структури\", за да се осигури подкрепа за Борислав Михайлов на предстоящия конгрес. \"На нападките относно подготовката и организацията на предстоящия седми конгрес може да се отговори само едно - БФС не използва и никога не е използвал непозволени и силови методи, за да влияе на делегатите. БФС категорично призовава участниците в пресконференцията да предоставят на правоохранителните органи цялата налична в тях информация и факти за корупционни или други непозволени практики в системата на БФС. Надяваме се на бързо действие от тяхна страна, тъй като бездействието ще ги охарактеризира като хора, с голословни и несъстоятелни твърдения, а това не е доказателство за съществуването на \"съвест\" и висок обществен морал\", отговориха от БФС. От футболния съюз не приеха и обвиненията, че затормозяват финансово клубовете с такси за мачовете на детско-юношеските отбори и липсата на електронна система за картотекиране. \"Електронното картотекиране е реализирано от БФС още през 2014 г. чрез \"Електронно първенство\" за отборите от А и Б група (тогава), като предстои неговото разширяване и за аматьорския футбол. Само в седем футболни федерации от УЕФА досега е внедрена такава платформа\", се казва в изявлението на БФС. \"От сезон 2013-14 последователно БФС поема разходите за съдии и делегати на клубовете, участващи в първенството за юноши до 19, до 17 и до 15 години, което се провежда в четири зони. Тези действия на БФС дават обща финансова икономия за футболните клубове за периода за около 500 000 лева\", казаха още от футболния съюз. БФС уточни, че не може да ограничи броя на чужденците в българския футбол, което беше едно от предизборните обещания на Пенев. \"България е член на Европейския съюз и спазва основните му принципи, между които е свободното движение на хора. Броят на футболисти извън Европейския съюз е ограничен и оценката за техния принос не е само негативна.\"", "date": "2018.01.12", "title": "Футболният съюз обвини Любослав Пенев в предизборни лъжи"}
{"url": "https://www.dnevnik.bg/sviat/2018/01/12/3111848_momichetata_mogat_da_se_omujat_i_na_9_godini_obiavi/", "text": "Комитетът по религиозните въпроси на Турция (Дианет), най-висшият ислямски орган в страната - беше принуден да търси диалог с гневни граждани, след като обяви, че момичетата могат да се омъжат, след като навършат 9 години, а момчетата да се оженят на 12 години, пише електронното издание \"Ал Монитор\". По-рано този месец  турски медии съобщиха , че Дианет е обновил определението си за някои термини, например \"пубертет\". \"Експерти по ислямско право са определили, че прагът на пубертета при момчетата е 12 г., а при момичетата - 9 г. Когато достигнат тази възраст, момчетата достигат етапа на възпроизвеждане... а момичетата - плодовитост... Пубертетът е период, в който индивидите придобиват религиозна отговорност и получават статут на възрастни.\" Уточнява се, че \"жена, достигнала пубертет, може да се омъжи без (присъствието на) родител, но присъствието на родител е за предпочитане.\" Изявлението вбеси защитници на правата на жените, части от опозицията и дори извести учени, изследващи исляма, отбелязва  изданието . Според теолога Ихсан Елиаджък, известен с критичните си към правителството възгледи, Дианет е \"умствено замръзнала\" институция, която подхранва възгледи, неподплатени от Корана и принадлежащи на \"стара, неревизирана ислямска култура\". Депутатът от Републиканската народна партия (РНП) Сезгин Танръкулу обвини институцията, че насърчава гражданите да нарушават турските закони. Религиозният комитет обвини критиците, че са \"изфабрикували\" твърдението за подкрепа на браковете с деца и обяви, че омъжването на момичета, които не са \"достигнали физиологична и биологична зрялост, не е съвместима с исляма, който обвързва брака със съгласие и свободна воля.\" Срещу Дианет протестираха недоволни жени, а онлайн - и потребители на  социални мрежи  и се наложи организацията да премахне речника на религиозните термини от интернет страницата си, а високопоставен служител на организацията заяви за  \"Хюриет\" , че \"никой не бива да жени децата си преди 15-годишна възраст,\" тъй като \"това е противно на исляма\" и за момичетата възрастта е най-малко 17, а за момчетата - най-малко 18. И това представлява объркване на турското законодателство, според което представители и на двата пола могат да сключват брак на една и съща възраст: те могат да правят това при пълнолетие на 18 години или (ако са навършили 17) с разрешение на родител или настойник или на 16 при \"изключителни обстоятелства.\" Институцията вече е разгневявала неведнъж части от турското общество, например с фетвата си, позволяваща развод с телефонно обаждане, факс или кратко съобщение. Все пак вицепремиерът Бекир Боздаг защити Дианет, като каза, че фетвите, които издава Дианет, се основават на \"законите на Бог\" и не е необходимо да отговарят на държавното право. \"Искат фетви, а после казват, че фетвите не отговарят на законите,\" обърна се той към критиците. През 2015 г.  \"Хюриет\" писа , че една трета от браковете в Турция са с непълнолетни момичета.", "date": "2018.01.12", "title": "Момичетата могат да се омъжат и на 9 години, обяви турският Дианет"}
{"url": "https://www.dnevnik.bg/sport/2018/01/12/3111855_radoslav_iankov_otpadna_v_kvalifikaciite_i_na_vtoriia/", "text": "Българският сноубордист Радослав Янков отпадна в квалификациите на втори пореден старт от Световната купа в алпийските дисциплини. Носителят на големия кристален глобус за 2016 г. зае 19-ото място в паралелния слалом в Бад Гащайн. В първото състезание за годината -  паралелния гигантски слалом в Лакенхоф , той се класира 21-и. Янков преодоля трасето в Бад Гащайн за 56.34 мин. Той остана на 16 стотни от австриеца Йохан Щефанер, който зае последното 16-о място в основната фаза на състезанието. Дмитрий Логинов спечели днешния старт, който беше пети от 12-те за сезона. 17-годишният руснак записа първи успех в Световната купа в своята кариера, след като победи сънародника си Андрей Собольов в големия финал. Русия беше близо до това да окупира изцяло почетната стълбичка. Италианецът Маурицио Бормолини обаче попречи на пълната доминация на \"сборная\" след победа срещу Дмитрий Сарсембаев в малкия финал. Невин Галмарини завърши седми в Бад Гащайн и увеличи аванса си на върха в генералното класиране. Швейцарецът събра 3020 точки и се откъсна с 310 пред италианеца Роланд Фишналер. Собольов е трети с 2690 точки. Янков заема шестата позиция с 1340. ", "date": "2018.01.12", "title": "Радослав Янков отпадна в квалификациите и на втория старт за 2018 г."}
{"url": "https://www.dnevnik.bg/bulgaria/2018/01/12/3111868_protestite_pri_otkrivane_na_predsedatelstvoto_pokazaha/", "text": "Показахме, че не се страхуваме от протестите на хората, показахме, че не сме Северна Корея. С тези думи председателят на парламента Цвета Караянчева коментира  вчерашните протести в София . Тя допълни, че управляващите нямат за цел да скрият проблемите, а ди ги решават. \"Във всяка страна има проблеми, но те се решават в диалог. Затова сме политици, да обръщаме внимание и да помагаме на хората\", добави Караянчева. Тя призова да се даде шанс на новия антикорупционен орган да действа, като поясни, че ако не работи, ще има промени. \"Права е опозицията да иска вот на недоверие, това са инструментите на демокрацията. За нас това е шанс за отчет на свършеното\", допълни председателят на парламента. Караянчева си пожела, понякога, опозицията да казва и за хубавите неща, които управляващите правят.", "date": "2018.01.12", "title": "Протестите при откриване на председателството показаха, че не сме Северна Корея, смята Цвета Караянчева"}
{"url": "https://www.dnevnik.bg/sport/2018/01/12/3111247_australian_open_opravda_izbora_si_da_vkljuchi/", "text": "Редно ли е завърналата се след наказание за употреба на допинг Мария Шарапова да бъде звездата, поканена да участва в церемонията по тегленето на жребия за Australian Open. Този въпрос предизвика много коментари в социалните мрежи и доведе до критики към организаторите. Рускинята, която е шампионка в Мелбърн от 2008 г., се появи в центъра на прожекторите. Тя дори позира с трофея на победителя. Изборът на организаторите на практика беше сведен до минимум, тъй като миналогодишната шампионка  Серена Уилямс няма да може да защитава титлата си . Американката не успя да се подготви достатъчно добре след раждането на дъщеря си Олимпия през септември. Друга бивша шампионка -  Виктория Азаренка, пропуска турнира , тъй като води процес за попечителството на сина си. Германката Анжелик Кербер пък е заета с участието в турнира в Сидни. Директорът на Australian Open даде знак, че обстоятелствата са довели до избора на рускинята. \"Мария е шампион от Australian Open. Тя заслужи тази възможност\", посочи Крейг Тайли. Другият висок гост на събитието беше шампионът Роджър Федерер. Шарапова  ще започне участието си в Мелбърн срещу германката Татяна Мария . Рускинята ще изиграе първия си мач в Мелбърн от 2016 г., когато даде положителна допинг проба. Българинът  Григор Димитров изтегли много добър жребий и ще играе срещу квалификант в първия кръг .", "date": "2018.01.12", "title": "Australian Open оправда избора си да включи Шарапова в церемонията по жребия"}
{"url": "https://www.dnevnik.bg/sport/2018/01/12/3111238_golovo_shou_izprati_barselona_v_chetvurtfinalite_za/", "text": "Барселона\" се класира с лекота за четвъртфиналите в турнира за Купата на краля. Каталунците, които са носители на отличието през последните три сезона, спечелиха с 5:0 срещу \"Селта\". Те продължиха в следващата фаза  с общ резултат 6:1 . Лионел Меси даде тон на вихреното начало с два гола до 15-ата минута, а след половин час игра резултатът вече беше 4:0 чрез головете на Жорди Алба и Луис Суарес. В края Иван Ракитич отбеляза с глава петото попадение. \"Барселона\" изигра много силно първо полувреме, с което реши изхода на мача. В 13-ата и 15-ата минути Меси вкара сходни голове с удари в наказателното поле след подавания на Алба от ляво. В 28-ата ролите се размениха и аржентинецът изведе с далечен пас Алба, който увеличи преднината на отбора си. Много груба грешка в защитата позволи на Суарес да вкара безпроблемно за 4:0. През втората част Жерар Пике, Меси и Андрес Иниеста бяха сменени, а головите положения намаляха. В последните минути \"Барселона\" вкара още веднъж. Ракитич беше оставен непокрит и с глава отбеляза петия гол. В турнира останаха още мадридските \"Реал\" и \"Атлетико\", \"Валенсия\", \"Леганес\", \"Еспаньол\", \"Севиля\" и \"Алавес\".", "date": "2018.01.12", "title": "Голово шоу изпрати \"Барселона\" в четвъртфиналите за Купата на краля"}
{"url": "https://www.dnevnik.bg/analizi/2018/01/12/3110933_kude_bulgariia_moje_da_sgreshi_i_uspee_pred_liceto_na/", "text": "В следващите месеци и години действията на ЕС все повече ще бъдат диктувани от логиката и възможностите на Европа на много скорости. Гъвкавите коалиции все повече ще бъдат начинът да се преодолеят разделенията между страните членки – и това вече се започна да се случва: тези, които искат да има обща европейска отбрана, например, подписаха ПЕСКО (постоянното структурирано сътрудничество), а противниците му останаха отвън. Под натиска на външните обстоятелства – непредвидима Русия, но и Тръмп, несигурен Близък Изток и надигащ се Китай, европейските страни ще търсят и консенсус по важни въпроси, дори и по тях решения да могат да се взимат с мнозинство. И така в следващите шест месеца България ще се окаже  в която ще трябва да избягва патовите ситуации, каквато имаше по темата миграция, и да изгражда компромиси. Точката, от която страната ни тръгва, е сравнително ниска:  Изследване  на Европейския съвет за външна политика сред дипломати и висши служители в 28те страни-членки, посветено на способността и желанието на държавите да се коалират помежду си, показва, че България е последна като възможен търсен партньор, а и е накрая по отзивчивост към запитвания за общи позиции с други страни-членки. България е и предпоследна от 28-те по свързаност с останалите, когато става въпрос за търсене на общи интереси. Как ще действа България като ротационен председател – дали като обединител в името на европейско съгласие, или като пасивен наблюдател, който на практика ще подпомогне задълбочаването на разломите в ЕС – от това ще зависи и как по-нататък ще гледат на страната. Извън темите от европейския дневен ред – миграция, сигурност и отбрана и реформа на еврозоната, основните предизвикателства ще дойдат отвън. Не особено ласкавите, понякога дори  презрителни коментари  по адрес на Върховния представител на ЕС Федерика Могерини, отчасти се дължат на празнословието ѝ и нейната поносимост към всякакъв род политици, но и на спирачките, които ѝ слагат страните-членки. Липсата на общо европейско външно действие много често е причинено от силните мнения и желания на националните парламенти, премиери и обществени мнения.    Четирите основни сили, които са съседи или партньори на ЕС – САЩ, Русия, Турция и Китай, имат собствен дневен ред, но едно ги обединява: интересът да разединят ЕС, да работят само с някои столици, избягвайки Брюксел. За страна като България и отвъд ротационното председателство е ключово да има широк фронт зад гърба си, за да устоява на натиска, а и да може да влияе на посоката на консенсус. Изследването на  трансатлантическото значение  на Тръмп показва няколко различни групи реакции в Европа.   , че \"системата\" около американския президент ще може да го озаптява и ще осигурява необходимата доза предвидимост в трансатлантическите отношения. Германия е водеща в тази група и подновяването американските ядрени гаранции към ФРГ я оставят засега в множеството на онези, които се надяват на цикличност и лесна бъдеща нормализация на отношенията.    Най-отявлен неин член е унгарският премиер Орбан, който смята, че има позволението на американския президент да говори открито срещу либералната демокрация, имиграцията и правата на малцинствата. Лега Норд в Италия, която има сериозни шансове за изборите през пролетта, също споделя суверенистките, националистически и анти-емигрантски убеждения на Тръмп. Към този списък можем да добавим крайнодестните партии в Белгия и Холандия, а и Алтернатива за Германия (AfD). Управляващата партия в Полша припознава в Тръмп истинския защитник на християнските ценности срещу диктатурата на политическата коректност.    , за които Тръмп е по-скоро антихристът, отколкото месията. Франция (въпреки добрите лични отношения на Макрон с Тръмп) е водач на тази група, към която се числят и страни като Италия, Латвия и Швеция. Взети заедно, първата и третата група доведоха през последните месеци до консолидацията на усилията за обща европейска отбрана. И ако България логично принадлежи на първата група страни, отношението на Тръмп към НАТО е и ще продължи да бъде определящо за позицията на София. България неколкократно заяви, че ще достигне заветните 2% от БВП за отбрана до 2024 г. Финализирането на газовата връзка с Гърция, която ще ни направи независими от руския газ, ще е друг аргумент за сериозността на отношенията.  , ако вместо да се опита да придвижи напред PESCO, го отложи във времето с оправданието, че е лоялна на НАТО. Двете инициативи са несравними като мащаб и амбиция (разбира се, в полза на НАТО) и естествено могат да се допълват. Това е впрочем позицията и на Германия, която изключително разчита за сигурността си на НАТО.  Забележителното единство на Съюза по отношение на санкциите изглеждаше невъзможно през 2013та, но е факт от подписването на Минското споразумение насам. Дори страни, които са открито про-Путин като Унгария чинно гласуват всеки 6 месеца за удължаване на санкциите. Това ще се случи по всяка вероятност отново през юни, когато посланиците на страните към ЕС ще гласуват удължаването. Единствено евентуално предаване на Киев на руския контрол върху източната украинска граница може да предизвика промяна в позициите на ЕС – но това със сигурност не е в контрола на ротационния председател. Същевременно  проучване  отпреди година показа голямото влияние и потенциал на Русия да влияе на политически партии в Европа и особено в Австрия, България, Гърция, Унгария и Словакия, където общата партийна система клони към анти-западни позиции. Това безспорно прави статуквото по-крехко, отколкото изглежда.  , особено след заявеното от Ердоган желание да \"стопли\" политическия климат между Анкара и Берлин. Такова можем да видим след освобождаването и на останалите европейци, задържани в турски затвори по политически причини. Но моментът на нормализация неминуемо ще дойде тогава ще стане ясно какъв посредник е София. Борбата с тероризма и икономическото развитие са две важни теми, по които може да се търси сътрудничество, но те трябва да бъдат отделени от преговорите за присъединяване на южната ни съседка към Общността - защото за членство вече не може да става дума. Турция търси модернизация на митническия съюз, защото над 60% от търговията на Турция е с Европейския съюз. Южната ни съседка обаче също трябва да положи усилия – и София ще трябва да я насърчи да разхлаби хватката спрямо журналисти, независими анализатори и критикуващи режима в Турция. Същевременно България ще се опитва да озапти силен натиск или критики от страна на ЕС, каквито има в страни като Австрия. Тази сложна задача ще е от ключово значение за успеха на премиера Борисов, който силно персонализира двустранните отношения (заседание на Смесената работна група България-Турция не е имало от 2012 г.). Посещение на Ердоган в София, макар и не по време на Балканския съмит, ще е неизбежно предвид важността на отношенията.  се е увеличи значително от 2009 г., показва  скорошен доклад  на ЕСВП. Усилията на Пекин са в двустранен план, със специален акцент върху периферията на Европа. Китай прави собствена среща на върха с държавите от Централна и Източна Европа, т.нар. \"16 + 1\", и се възползва от кризата с еврото за мащабни поглъщания в Южна Европа. Впрочем, подходът тук не е много различен от това, което Китай предлага на африканските и други развиващи се държави: своеобразно нападение с множество проекти, които създават конкуренция между получателите, заеми на търговски лихви и силен натиск за постигане на идентични споразумения. Но така или иначе Китай вече е в Европа, а София е заявила, че ще домакинства следващата среща \"16+1\". Освен, че ще доведе китайския президент или поне премиер в София, тази среща няма да помогне на българската икономика, а може да я застраши: България няма механизъм за скрийнинг на чуждите инвестиции. Освен това изглежда, че зад интереса на Китайската национална атомна корпорация и интереса й към Белене може да стои отново Русия, както това вече се случи със сделката за \"Пирели\" в Италия. А в европейски контекст срещата на страните от ЦИЕ с Китай изглежда като поредното подкопаване на шансовете за обща европейска икономическа и външна политика спрямо този нов глобален гигант – за което впрочем вина имат и големите страни-членки с изявени търговски интереси. Дългосрочно в интерес на България е да има целия ЕС зад гърба си когато говори с Пекин, вместо само Варшава, Загреб или Белград. Председателството не би трябвало да е край или дори кулминация на усилията, а напротив -  . Светът е твърде сложен, за да живеем само с надеждата, че той ще ни остави на мира. ", "date": "2018.01.12", "title": "Къде България може да сгреши и успее пред лицето на големите"}
{"url": "https://www.dnevnik.bg/bulgaria/2018/01/12/3110964_sudut_otkaza_da_priznae_ednopolov_brak_mejdu_bulgarki/", "text": "Административният съд - София е отхвърлил жалбата на млада жена с инициали - Д.К. срещу отказа на Столична община да признае брака й с жена, сключен във Великобритания. Това става известно от решение на съдия Снежанка Кьосева от осми януари тази година. Бракът между Д. К. и Лилия Бабулкова е сключен на 15 ноември 2016 година . Няколко месеца по-късно тя подава искане в Столична община, район \"Люлин\", в което иска бракът й да бъде отразен в личния й регистрационен картон и да отразява актуалното й семейно положение, а именно \"женен\". Институцията отказва, мотивирайки се с еднаквия пол на Д.К. и съпругата й. Мотивите на съда, че за да бъде вписан тук бракът е трябвало да бъде сключен, съобразно българското законодателство - т.е. да е между мъж и жена. Освен това съдът приема, че признаването на брака между двете българки би противоречало на обществения ред у нас. С решението жалбоподателката е осъдена и да заплати сумата от 100 лева на Столична община за възнаграждение на юристконсулта на община Люлин. Пред съда на заседанието през декември той оспори жалбата. Прокуратурата не взе становище по казуса. , казва Лилия Бабулкова, цитиран от  \"Капитал\".  \"Искаме да имаме документ, който действа като застраховка в случай, че нещо лошо се случи с една от нас. Много хора не си дават сметка, че това правно уреждане предпазва децата, ако настъпи подобна неприятна ситуация с единия родител – при правни неуредици те губят и другия родител. Направихме го с ясното съзнание, че бракът ще има повече значение във времето, тъй като няма как да се признае автоматично у нас. Но поне имаме откъде да тръгнем. Решихме, че ще сме повече в законово нарушение, ако не го регистрираме в България, отколкото, ако го регистрираме.\" Пред съда адвокатът, който представлява Д.К. по случая - Деница Любенова от организацията \"Действие\" подкрепи жалбата и обясни, че непризнаването на брака на двете жени може да доведе до правни абсурди и дори престъпления: многобрачие на едно от лицата, данъчни измами, декларации с невярно съдържание и други подобни. Бракът не отговоря на българското законодателство \"За да бъде актуализирано семейното положение на Д.К. в личния й регистрационен картон е необходимо: наличие на елементи от сложен фактически състав, включващ: наличие на граждански брак, сключен в чужбина в съответствие с българското законодателство; регистриране на този брак въз основа на препис или извлечение от съставения от чуждестранния местен орган акт за гражданско състояние /чл.4 от Наредбата/, чрез съставяне на акт за граждански брак в РБ; издаване на оригинално удостоверение за сключен граждански брак по утвърден образец /чл.22 от Наредбата/; създаване на електронен еквивалент на акта за сключен граждански брак в Националния електронен регистър на актовете за гражданско състояние с въвеждане на последното състояние на данните от акта за гражданско състояние /чл.60, ал.1 от Наредбата/; обработване на актуализационен документ – електронен документ – акт за брак; отразяване в електронния личен регистрационен картон на актуалното семейно положение на лицето, чрез данните от Националния електронен регистър на актове за гражданско състояние или чрез обработване на актуализациония документ от длъжностно лице\", става известно от решението. Съдът приема, че \"не е налице граждански брак, сключен във формата и изискванията на Семейния кодекс\". \"Липсата на брак съгласно българското законодателство изключва възможността да се актуализира семейното положение на К., т.е. да се осъществят останалите елементи от фактическия състав. Сключеният от жалбоподателката брак в Обединено кралство ... не поражда последиците, които законът свързва с брака. Еднаквият пол на лицата съставлява пречка за сключване на граждански брак, съгласно българското законодателство по аргумент от разпоредбите на чл.46, ал.1, изр.1 от Конституцията на РБ и на чл.5 от СК, съгласно които бракът е доброволен съюз между мъж и жена\", записва още в решението си съдия Кьосева. Тя уточнява, че тази уредба на брака не противоречи на разпоредбите на правото на европейската общност. Бракът противоречи на българския \"обществен ред\" Съдът приема, че признаването на сключения еднополов брак противоречи на понятието у нас за обществен ред. \"Следва да се отбележи и че дори да е вярно твърдението на жалбоподателката, че сключеният брак между български граждани от един и същи пол не противоречи на закона на държавата, в която е сключен, не е вярно твърдението, че признаването на този брак не противоречи на българския \"обществен ред\". Според съда \"обществен ред\" е \"основополагащи за правопорядъка в държавата повелителни норми и принципи в правораздаването, които имат универсално значение, като не се има предвид противоречие с конкретна правна норма, а противоречие, което би довело до нарушаване и на обществения и на личния интерес на гражданите и до недопустимо засягане на основни ценности в обществото\", става известно още от решението. Според съда за да се прецени дали сключването на еднополов брак би нарушило българския обществен ред, трябва \"да се изхожда от основните начала на правото, въз основа на които е изградена българската правна система\", които са закрепени в Конституцията, Семейния кодекс, Закона за гражданската регистрация и други документи. \"Безспорно е, че Европейския съд по правата на човека (ЕСПЧ) изцяло зачита вътрешната уредба на всяка държава, като признава правото на договарящите държави встъпването в брак и правото на създаване на семейство да се гарантират и уредят в съответствие с националните закони, които уреждат упражняването на тези права. По отношение на брака, преценка, съобразно \"обществения интерес\" или интересите на лицата не се изисква. Това е така, защото се признават основни права, които произтичат от общите за държавите-членки конституционни традиции, но тези права се тълкуват в хармония с тези традиции, както и поради липсата на съгласие между държавите членки относно еднополовите бракове. Във връзка с правото на свободно движение в ЕС, Европейската комисия е била запитана дали еднополовите бракове в държавите членки следва да имат същия статус , както \"традиционните\" бракове. С. се е произнесъл, че поради невъзможността да бъде постигнато съгласие между държавите членки относно еднополовите бракове, партньорите в тези съюзи не могат да имат правата на семейни членове за целите на свободното движение на работници по смисъла на европейското право. Предвид изложеното съдът приема, че актуализиране на семейното положение в личния картон на Д.К. ще противоречи на българския обществен ред\", мотивира решението си съдия Кьосева. То не е окончателно и подлежи на обжалване пред Върховния административен съд.", "date": "2018.01.12", "title": "Съдът отказа да признае еднополов брак между българки, сключен във Великобритания"}
{"url": "https://www.dnevnik.bg/bulgaria/2018/01/12/3111268_parlamentut_shte_razgleda_vetoto_vurhu/", "text": "Както председателят на правната комисия в парламента Данаил Кирилов предположи в началото на тази седмица, до края й парламентът ще разгледа ветото на президента Румен Радев върху антикорупционния закон. Точката е включена в дневния ред на Народното събрание за втория му работен ден след ваканцията, а най-вероятното ветото и ще бъде преодоляно, както се случи  в сряда в правната комисия. Тогава с гласовете на ГЕРБ, Обединени патриоти и ДПС повторно разглеждане на законопроекта беше отхвърлено. Само БСП подкрепиха връщането на текстовете. Ветото може да бъде преодоляно, ако законът бъде приет отново с мнозинство от поне 121 гласа. Към момента ГЕРБ и \"Обединени патриоти\" имат точно толкова депутати, но предстои парламентарната група на ГЕРБ да бъде попълнена с един народен представител. Радев обяви, че  ще наложи вето върху проекта  още преди той да бъде окончателно гласуван в парламента в края на 2017 година. След отхвърлянето му в правна комисия, държавният глава заяви, че  решението на депутатите показва липсва на воля за справяне с корупцията. Друга тема от дневния ред на депутатите в петък е  приемането на изменение на Закона за собствеността.  В началото на седмицата \"Дневник\" разказа, че народните представители забравиха да удължат мораториума за спиране на давността за придобиване на имоти частна държавна и общинска собственост. Досега този срок е удължаван няколко пъти, като последно това се случва през 2014 г. за срок от три години и важи до 31 декември 2017 г. Оправданието на народните представители, е че законопроектът с изменения, в който е заложен и нов срок - 2022 година, е бил внесен в Народното събрание малко след началото на почивката в края на годината.", "date": "2018.01.12", "title": "Парламентът ще разгледа ветото върху антикорупционния закон"}
{"url": "https://www.dnevnik.bg/bulgaria/2018/01/12/3106347_curkvata_pochita_sveta_muchenica_tatiana/", "text": "На 12 януари православните християни почитат света великомъченица Татяна. Татяна е раннохристиянска мъченица. Родена в семейството на богато, но боязливо и криещо вярата си римско семейство, тя поема пътя на целомъдрието от дете. Изцяло проникната от християнската вяра, Татяна била посветена за дякониса и всецяло се отдала на милосърдие и непрестанна молитва. По това време на римския трон се възкачва 16-годишният Александър Север (205-238 г.) - равнодушен към вярванията на другите, той не се придържал към един определен светоглед, поради което всред идолите на различните езически божества в дома си имал изображението и на Христос. Негова жертва става Татяна. Без да гледат на знатното ѝ положение и на нейния безукорен живот, я завели в храма на Аполон, за да принесе жертва. Девойката не само отказала да стори това, но по нейна молитва идолът се сгромолясал и се разбил на парчета. След напразните увещания на градоначалника да се отрече от Христа младата Татяна била многократно подлагана на най-свирепи изтезания. Според писанията след всяко мъчение Бог извършвал чудо и на следващия ден тя се явявала излекувана. Уморен от нейната несломимост, безсилният управител наредил да я предадат на изгладнелите зверове, но пуснатият лъв се заумилквал около Татяна и кротко ближел нозете ѝ. Изпълнен със страх да не би подобна гледка да обърне и други езичници към омразната вяра на \"галилеяните\", управителят наредил незабавно да я обезглавят. Същата участ сполетяла и баща ѝ. Заради големите мъчения, на които е подложена, църквата я канонизира като света великомъченица Татяна.   жените с име Таня и Татяна.", "date": "2018.01.12", "title": "Църквата почита Света мъченица Татяна"}
{"url": "https://www.dnevnik.bg/analizi/2018/01/12/3105895_bulgariia_se_vurti_v_provincialnite_si_krugove_bi_se/", "text": "- Малко по-скучно продължение на 2017-та. През 2017-та се развиха драмите около Брекзит, Тръмп, Каталуня, т.нар. Ислямска държава, Северна Корея, глобалното отдръпване на САЩ, преместването на власт и влияние към Китай, важни избори в Европа. Това е много за една година, ще продължи и през 2018-та, но няма да е изненада. България се върти в своите провинциални кръгове, нищо ново не я очаква, би се радвала на успехи в художествената гимнастика, например.  - Не е толкова важно за страна без свой проект, намерения, дневен ред, без хоризонт. Но България ще бъде силно осветена отвън. Ще бъдат написани безпрецедентен брой статии в западни издания колко корумпирана, зле управлявана, нещастна и депресивна страна е. Вече има обзорни статии в този дух – най-бедна, най-корумпирана, ама пък кротка, не ни създава главоболия. - България не е говорител на тези страни, това е нарцистично преувеличение. През 2017-та беше направена отдавна очакваната стъпка с Македония. Но влияние отвъд въпроса с Македония България няма. Това са страни от бивша Югославия, пред които България не е авторитет. - Във всекидневния смисъл на \"посрещане на гости\", малко като на сватба, не, какво толкова има да се излага. Но политически ще се разкрие, каквато е. Българският политик не е свикнал на западни журналисти, които могат да попилеят сенатор или премиер. Той е свикнал да се появи в \"Панорама\" или в сутрешен блок и там да прекара като в спа център с релаксиращи процедури. - Не. Но това е надценен символичен въпрос. Оценките нямат ефективност, пишат се в жанра на празнодумното бюрократично есе. Вдигат шум за три дни, след това всички ги забравят. Това не са политически инструменти, а рутинни одиторски доклади, част от документооборота в Брюксел. - Не, ако под развръзка се разбира окончателно решение, а то не може да е друго, освен прекратяване завинаги. АЕЦ \"Белене\" е ядрен вариант на Виенското колело, нещо като вечното завръщане към същото, вид проклятие в индустриална маска. - А какво да прави този човек тук? Той обяви официално кандидатурата си. Сега му трябват позитивни символни акции. Посещение в България не би било триумф, както в Сирия, например. То би било рутинно и вяло или да вдигне протести. Путин не е популярен в активните градски среди, той е величав селски образ.  - В този парламент може да подухне лек бриз, но склонност към буря и радикализация няма. Сътресения стават, ако предстоят избори, каквито не изглежда да се задават. Неврастеничните спазми в БСП са хронични, но не са промени, а сезонни колебания. -Трябва да има, но тя трудно ще се получи с радикално негативни нагласи и фокус върху \"завладяната държава\". Прословутата средна класа, която всички идеализират, в България се осъществява като домашен уют, осигуреност, бит, което е нормално. Но такава нагласа бяга от радикални послания и проекти. Това е проблем пред т. нар. десни партии. Затова и протестните вълни имат повече сила от десни партии. Но сега вече не е 2013-та, а големият протест си има свой миг. Отвъд тези принципни въпроси най-важният, но често подценяван момент е в това, че партията е много сериозен труд и посвещаване. Хората едва ли си представят каква жертва се иска от инициаторите. - ГЕРБ все още е всеобхватно нещо. Той е тип език, комуникация, представи и прочие. Те извират от душата на онова, което наричат средна класа. ГЕРБ е форма, която отговаря и на желанието на избирателя хем да ругае властта, хем все пак да си я преизбира. Тя му е топло-душевно близка, той си я псува и кълне, ама къде ще ходи без нея, няма накъде, та пак си я избира за да може пак да си я ругае и така я кара в кръг. ГЕРБ добре вписан в тази форма. Бойко Борисов е в брачни отношения с избирателя. Това е една нездрава и все пак доста здрава връзка. Тя може да превърне протестите в семейни скандали, без които не може, животът ще затихне. Те го оросяват и освежават, така че да почва отново следващия ден, за да не водят до разводи. - Доналд Тръмп, една безпрецедентна тенденция в САЩ и в света. Водачите на сепаратисткото движение в Каталуня. Това са по-интересните неща в световен план. В България няма \"фигури\" за наблюдаване. Някакви хора ходят по телевизиите да си правят душове с розова вода. Но има казуси като КТБ, \"Белене\", Пирин, банки. - Да се подобри положението с медиите. Клишето за \"завладяната държава\" се разшири към медиите и можем да говорим за \"завладяване на общество\". Пример от края на 2017-та изглежда е БНТ. Надявам се да греша, но едва ли. Ще продължи и към БНР. Надявам се и тук да греша. Последната самозащита на модерните демократични общества е публичността, дискурсивната сфера, свободното аргументирано говорене, а това са именно медиите. Когато всичко друго е зле, те остават и могат да коригират властта. Това става в САЩ последната година в безпрецедентни мащаби. Но когато публичната сфера е колонизирана и целесъобразно разстроена, гражданският живот се разпилява. Хората забягват в частните си пространства и подменят автентичната публичност с трапезни изпълнения, вицове, псувни, вайкане; а това е краят, в който сме живели преди 1990-та.", "date": "2018.01.12", "title": "България се върти в провинциалните си кръгове, би се радвала на успехи в художествената гимнастика"}
{"url": "https://www.dnevnik.bg/skorost/2018/01/12/3110489_ford_zapochva_da_pravi_sportni_versii_na_krosouvurite/", "text": "Форд\" ще започне да предлага спортни версии на кросоувърите си, като първият подобен модел ще е \"Едж Ес Ти\" (Edge ST). Автомобилът е подготвен от \"Форд Пърформанс Тийм\" и използва най-мощният V6 двигател в класа. 2.7-литровият турбодвигател, от генерацията Екобууст, генерира 335 конски сили. Двигателят е комбиниран с осемстепенен автоматик и задвижване на четирите колела с променливо разпределение на въртящия момент между левите и десните колела. Промяна има също в окачването и спирачките. \"Форд Едж Ес Ти\" е качен на 21-цолови джанти. Новостите в \"Едж\" след фейслифта От компанията съобщиха още, че  стандартният \"Едж\"  е минал фейслифт. Новата версия на кросоувъра ще е на пазара през лятото. Актуалната версия на кросоувъра ще предлага набор от системи за сигурност без аналог в сегмента. Сред тях са и присъстващите за първи път в модел на \"Форд\" система за избягване на повторен удар, след катастрофа, асистент за заобикаляне на препятствия на пътното платно и адаптивен круиз контрол с функция за спиране и потегляне, и поддържане на избраната лента на движение. Новостите в салона включват безжично зареждане на смартфон и опционална аудиосистема от HARMAN, специално проектирана за \"Едж\". Част от стандартното оборудване е безжичен интернет, с възможност за свързване на до 10 устройства. През специално приложение собственикът може да локализира колата, да я отключва, заключва и да запалва двигателя.", "date": "2018.01.12", "title": "\"Форд\" започва да прави спортни версии на кросоувърите си"}
{"url": "https://www.dnevnik.bg/sviat/2018/01/12/3110935_chehite_izbirat_prezident_mejdu_samouveren_populist_i/", "text": "В Чехия днес започват изборите за президент, в които води антиимигрантски настроеният  Милош Земан , пише агенция \"Ройтерс\". Държавният глава  има ограничени правомощия, но назначава серия висши държавни служители и играе важна роля при формирането на правителства – процес, през който Чехия вероятно ще премине скоро. Президентът има и сериозно влияние върху общественото мнение, освен това представлява страната в чужбина. 73-годишният Земан , който ще се бори за втори мандат, опитва да подобри отношенията с Китай и Русия, игнорирайки западните партньори. Той критикува остро имигрантите от мюсюлмански държави. Прогнозите сочат, че той ще спечели първия тур, но ще му се наложи да иде и на балотаж, където вероятно ще се изправи срещу 68-годишния професор по химия  Иржи Драхош . \"Искам да създам напълно нов стил на президентската институция, да обединя хората, а не да ги окачествявам и ясно да постава Чехия в Европа, до НАТО и ЕС като съюзници, а не до Китай\", каза той в интервю пред сайта dvtv.cz. За да победи обаче, Драхош ще трябва да обедини противниците на Земан, които са многообразни. Идната сряда премиерът  Андрей Бабиш ще се изправи  пред вот на доверие, който почти няма шанс да спечели. Партията на милиардера, смятан за втория по богатство човек в страната, убедително спечели парламентарните избори през октомври, но никой не иска да управлява с нея, поне докато той е министър-председател. Така ANO беше принудена да направи кабинет на малцинството, докато около премиера не стихва скандалът с обвинения, че незаконно е получил еврофинансиране преди десетина години.  Президентът Милош Земан  обеща, че отново ще връчи мандат на Бабиш.", "date": "2018.01.12", "title": "Чехите избират президент между самоуверен популист и професор по химия"}
{"url": "https://www.dnevnik.bg/evropa/2018/01/12/3109456_evrokomisarite_i_bulgarskite_ministri_shte_zasedavat/", "text": "Европейските комисари и министрите от българското правителство ще заседават заедно днес в Националния дворец на културата в София. Те ще проведат успоредно три срещи по теми, свързани с приоритетите на българското председателство на Съвета на Европейския съюз и европейския дневен ред. Еврокомисари и министри ще обсъждат въпроси в областите: външни работи, сигурност и отбрана, миграция и правосъдие; приобщаваща и стабилна Европа, близка до гражданите; конкурентна, иновативна и дигитална Европа. Основни докладчици на трите срещи са заместник-министър председателите Екатерина Захариева и Томислав Дончев и министър Лиляна Павлова. Непосредствено след обсъжданията ще се проведе общо заседание на комисарите и българското правителство с участието на министър-председателя Бойко Борисов и председателя на Европейската комисия Жан-Клод Юнкер, на което ще бъдат представени резултатите от дискусиите. Юнкер и Борисов ще дадат и пресконференция за медиите. В програмата на председателя на Еврокомисията са включени самостоятелни срещи с президента Румен Радев, председателя на Народното събрание Цвета Караянчева, министър-председателя Бойко Борисов. Еврокомисарите ще се срещнат и с председателския съвет на Народното събрание.", "date": "2018.01.12", "title": "Еврокомисарите и българските министри ще заседават заедно днес"}
{"url": "https://www.dnevnik.bg/evropa/2018/01/12/3110746_shest_prichini_germaniia_da_se_nujdae_burzo_ot/", "text": "Християндемократическият съюз (ХДС) на канцлера Ангела Меркел, нейните баварски съюзници от Християнсоциалния съюз (ХСС) и Германската социалдемократическа партия (ГСДП) бавно се придвижват към подновяване на голямата коалиция, която управлява страната от 2013 г. Но  трудните преговори  могат да приключат чак през март, ако бъдат успешни. Дотогава Бундестагът не може да приеме нов федерален бюджет, а сегашните временни бюджетни разпоредби налагат ограничения върху това, което може да прави временното правителство. Разходите, позволяващи на федералните власти да продължат своята работа и осигуряващи финансиране за вече започнати строителни проекти, са разрешени, но в други области забавянето след изборите на 24 септември оказва влияние. Европа Много инициативи в Европейския съюз остават висящи, след като най-многолюдната и най-силна в икономическо отношение държава членка е без действително правителство. Преговорите за дългосрочния бюджет на ЕС за идното десетилетие трябва да започнат през втората половина на годината и е необходимо да бъде запълнена  дупката, отваряща се от напускането на страна , която досега е имала водещ принос - Великобритания. Френският президент Еманюел Макрон все още чака отговор на предложенията за структурна реформа, които представи през есента, включително бюджет конкретно  за еврозоната и назначаване на финансов министър на ЕС . Изпращане на войски в чужбина Несигурност има във връзка със седем мисии с участието на германски войски, включително в Афганистан и за борбата с екстремистката групировка \"Ислямска държава\". Парламентарните разрешения за тези мисии изтичат. По тази причина Бундестагът прие тримесечно удължаване на седемте мисии през декември, за да даде сигурност както на войските, така и на съюзниците на Германия. Но не бяха взети решения за числеността на войските, тяхната екипировка или задължения. Този въпрос ще трябва да бъде уреден до края на март. Инфраструктурни проекти  Германският бизнес е обезпокоен от забавянето на големи строителни проекти. Асоциацията на германската индустрия и конфедерацията на строителния сектор посочват в частност транспортните маршрути, широколентовата мрежа и енергийната система. Изследователска дейност Изследователските институти и учреждения, които зависят от държавно финансиране, започват да се оплакват от забавяния. \"Има забавяния не само в одобряването на нови проекти\", заяви за ДПА говорителят на асоциация на 13 изследователски института Хуго Хемерле. \"Има също така водещи проекти, получили положителна оценка още през юни 2017 г., които си чакат реда. Но нещата замряха, след като не може да бъде отпуснато финансиране.\" Това означава, че висококвалифициран персонал не може да получи заплащане. Академичните среди в Германия също упражняват натиск. \"Университетите чакат твърдо основно финансиране, позволяващо качествени подобрения за голям брой студенти\", каза Хемерле. Федерална полиция Вътрешният министър Томас де Мезиер даде ясно да се разбере през ноември, че новите длъжности, планирани във федералните полицейски сили, не могат да бъдат създадени, без да бъде приет нов бюджет. Освен това са необходими подготвителни мерки, например изграждане на по-голям капацитет за обучение. Говорейки за полицейското обучение, говорителят на вътрешното министерство Йоханес Димрот каза наскоро: \"Напълно е ясно, че фактът, че разчитаме на временно бюджетно управление, оказва по-голямо въздействие и по този начин все повече води до определени трудности колкото по-дълго се проточва този процес.\" Спорт Обещанието на отиващото си правителство да бъдат отпуснати повече пари за спорт на най-високо ниво още не са изпълнени. Засега има финансиране само на равнището от 2017 г. Това означава, че не са одобрени допълнителни мерки, например тренировъчни лагери за подготовка за Летните олимпийски игри в Токио през 2020 г. А заради несигурната ситуация в Берлин не е взето окончателно решение за планираната нова структура на федералните спортни центрове. /БТА/", "date": "2018.01.12", "title": "Шест причини Германия да се нуждае бързо от правителство"}
{"url": "https://www.dnevnik.bg/sviat/2018/01/12/3110841_zaplahite_na_trump_kum_severna_koreia_moje_i_da_sa/", "text": "Това, че Пхенян в крайна сметка реши да възобнови диалога със Сеул може да се дължи и на опасението, че САЩ накрая ще изпълнят заплахите за война на непредсказуемия Доналд Тръмп, допускат някои експерти по корейския въпрос. След две години покачване на напрежението на полуострова положението внезапно се успокои с първите  междукорейски дискусии във вторник  и решението на Пхенян да изпрати следващия месец делегация на Олимпийските игри в Пьончан, Южна Корея. Трябва да се признае, че през тези две години Северна Корея видимо напредна към целта си да е в състояние  да заплаши САЩ с ядрено оръжие . Не се знае дали тя действително може да достигне континенталната част на САЩ с  атомна бомба , но технологичният и военният ѝ напредък допринесоха за укрепването на дипломатическата ѝ позиция в случай на започване на преговори. Северна Корея \"може да се изправи срещу всякаква  ядрена заплаха от САЩ , тя разполага с голяма възпираща сила, която е в състояние да попречи на САЩ да си играят с огъня\", заяви Ким Чен-ун за пореден път в новогодишното си обръщение. Някои експерти обаче смятат, че независимо от реалния капацитет на Северна Корея и убедените изявления на пропагандните ѝ служби, войнствената реторика на американския президент Доналд Тръмп най-накрая е впечатлила елитите на севернокорейския режим. Според експертите те се разтревожили от възможността да избухне война и се постарали да успокоят напрежението. Директорът на Института за източни изследвания на Руската академия на науките Александър Воронцов е бил в Пхенян в края на миналата година за участие във форуми. Там той разговарял със севернокорейски официални представители, които \"се безпокоели, че САЩ вече подготвят бойното поле за военна операция срещу Севера\", написа той в сряда в уважавания сайт 38North. Те изглеждали \"искрено учудени\", че Южна Корея не осъзнава как Тръмп решително върви към война, добави той. Те уверили, че Пхенян \"не си прави никакви илюзии\" в това отношение. Според Воронцов в Пхенян растели опасенията, че се готви нападение и че \"часът скоро ще удари\". Представители на администрацията на Тръмп многократно са повтаряли, че военният вариант е сред обсъжданите и че през 2017 г. САЩ са участвали в множество съвместни учения с Япония и Южна Корея, като даже дислоцираха едновременно три самолетоносача в района. Откакто дойде на власт, обитателят на Белия дом обиди севернокорейския лидер, включително като го нарече \"нисък и дебел\" и обеща да отприщи \" огън и ярост \" над режима. Тръмп също така публично изрази несъгласие с държавния си секретар Рекс Тилърсън за възможността за преки контакти с Пхенян и отправи множество загадъчни послания (\"Ще направим каквото трябва да направим\"). Стигна се дотам някои хора да допуснат, че се води т.нар. стратегическа дипломация на \"лудия\", въведена от Ричард Никсън - да караш врага да прави отстъпки като се държиш сякаш безконтролно. В Общото събрание на ООН Тръмп дори заплаши севернокорейския режим с \"пълно унищожение\". Според Ким това са думи на \"изкуфял ненормалник\". \"Никога досега двама лидери с ядрени арсенали не бяха обсъждали сблъсък толкова недвусмислено\", написа тогава коментатор на \"Ню Йоркър\". Според Го Мьон-хюн от Института за политически науки \"Асан\" Белият дом \"е вдъхнал значителен страх на Пхенян\". Севернокорейците \"започнаха разговор с Юга, за да си върнат някакво стратегическо пространство\", добави той. Вчера южнокорейският президент  Мун Дже-ин  благодари на американския си колега за усилията му и приветства \"много важната\" му роля. Бившият държавен секретар на САЩ Джон Кери обаче заяви, че туитовете на президента предизвикват \"политически хаос\", а мнозина експерти смятат, че в дългосрочен план поведението на Тръмп ще е контрапродуктивно. Президентът на САЩ \"говори на най-опасната държава в света като невъздържано дете\", написа неотдавна Робърт Кели от Националния институт на Бусан. \"Тръмп направо влоши нещата и реториката му със сигурност е убедила елита на режима на Ким, че ядрената програма е правилен избор\", добави той. /БТА", "date": "2018.01.12", "title": "Заплахите на Тръмп към Северна Корея може и да са дали резултат"}
{"url": "https://www.dnevnik.bg/sport/2018/01/12/3110688_reshenie_v_12_bez_5_vkljuchvaneto_na_severna_koreia/", "text": "До началото на олимпийските игри в Пьончан остава по-малко от месец. Приготовленията за най-голямото зимно спортно събитие в света са към своя край, като остава да бъде разяснена една може би последна, но много важна подробност - участието на Северна Корея.  Усилията на Южна Корея  да покани своята съседка на игрите с цел да смекчи напрегнатата обстановка на Корейския полуостров засега дават желания резултат. Във вторник Международният олимпийски комитет (МОК) удължи срока за регистрация на спортисти от Северна Корея, а страната изрази  готовност да изпрати отбор за Пьончан . Присъствието на комунистическата държава вероятно ще намали политическото напрежение между Северна и Южна Корея, но ще доведе до главоболия на организаторите от гледна точка на настаняването и сигурността в последния момент от приготовленията. Делегацията на Северна Корея в Пьончан се очаква да бъде съставена от 450-500 души, съобщава \"Ройтерс\" по информация от свои източници. Според мнозина експерти логистиката на официални лица, спортисти, мажоретен състав и сценични артисти ще бъде пречка и за двете страни. Рю Се-юн, ръководител на една от частните охранителни фирми Allami Korea, наета за опазването на реда по време на игрите, изрази опасения около малкото оставащо време за подготовка. \"Някои от хотелите вече са изцяло резервирани. Разтревожен съм къде ще бъдат настанени толкова много хора от Северна Корея. Не е лесно да се осигури настаняване в близост до спортните съоръжения\". Пьончан се намира на 80 км от границата между двете страни. Средството на пътуване на делегацията на Северна Корея предстои да бъде определено, като вариантите са круизен кораб, самолет или по суша през демилитаризираната зона Панмунджом.  \"Това, което предложихме на Севера през декември, беше изпращане на круизен кораб, което би улеснило, както настаняването, така и сигурността. Круизният кораб може да събере 1500 души, но при положение, че откажат, провинция Ганвон е готова да ги настани\", заяви ръководителят на Южнокорейската спортна федерация Ким Кюн-сун. Служител от хотел SkyBay Gyeongpo в град Ганнун, където ще се проведат някои от дисциплините от игрите, е заявил пред \"Ройтерс\", че хотелът е запазил определен брой стаи за делегацията на Северна Корея по заявка на МОК. Освен осигуряването на транспорт и настаняване, властите в Южна Корея трябва да гарантират и сигурността на игрите. Те не изключват евентуални атаки от екстремистки групировки срещу представители на Северна Корея. Сеул се надява да стопи леда в политическите отношения с Пхенян, докато изследователят от Националния институт по сигурност в Северна Корея - Ким Кван-жин, вижда игрите като \"добра възможност\" да промъкване на шпиони и свързването им с други сънародници в Южна Корея. \"Северна Корея ще изпрати проверени хора от висшата класа. Очаква се делегацията да се раздели на групи, които да се наблюдават и координират, така че никой да не напуска групата\", каза Ким пред \"Ройтерс\". Северна Корея е участвала три пъти на големи спортни прояви в Южна Корея - през 2002, 2003 и 2014 г. На Азиатските игри през 2014 г. Пхенян изпрати делегация от 606 души, сред които 184 спортисти, 288 мажоретки и 134 служители. До момента фигуристите Риом Тае-Ок и Ким Жу-Сик са единствените севернокорейски атлети, които си осигуриха квоти за започващите на 9 февруари олимпийски игри в Пьончан. Двамата състезатели пропуснаха крайния срок да заявят акредитациите си за игрите, но все още могат да получат разрешение да участват.", "date": "2018.01.12", "title": "Решение в 12 без 5: включването на Северна Корея ще усложни организацията на Пьончан 2018"}
{"url": "https://www.dnevnik.bg/sviat/2018/01/12/3111105_hiliadi_gurci_protestirat_dnes_v_zashtita_na_pravoto/", "text": "Хиляди служители в Гърция, работещи в метрото, на пристанищата и в държавни болници, стачкуват днес в първия по-голям протест за 2018 г. - срещу нов закон, който ще ограничи именно правото им да стачкуват. Парламентът се очаква да гласува спорната реформа на 15 януари. Тя ще въведе по-твърди правила за стачки, едно от условията на международните кредитори на Атина. В момента профсъюзите могат да насрочват стачки с подкрепата на една трета от членовете. Новият закон ще промени изискванията, като ще въведе праг от 50%. Кредиторите се надяват, че мерките ще ограничат броя на стачките и ще подобрят производителността, която според данни на Организацията за икономическо сътрудничество и развитие е с 20 процента под средната за Евроепйския съюз. Няколко синдиката подкрепят сегашната стачка, включително най-големият частен - Генерален синдикат на гръцките работници (ГСЕЕ). Говорителят му Димитрис Карагеоргопулос, цитиран от \"Ройтерс\", пише, че новият законопроект на практика \"премахва единственото оръжие, което имат работниците, за да се защитят.\" Според председателя на Търговската асоциация на Атина Ставрос Кафунис, която представлява търговци на дребно, стачките са влошили икономическите проблеми. ", "date": "2018.01.12", "title": "Хиляди гърци протестират днес в защита на правото да стачкуват"}
{"url": "https://www.dnevnik.bg/analizi/2018/01/12/3110995_kude_sa_arhivite_na_golemite_bulgarski_kompozitori/", "text": "Скъпи колеги музиканти, През последните няколко години имах възможност да се запозная по-обстойно със състоянието на българската класическа музика (колкото и общо да е това понятие) и по-специално с проблема за нейното популяризиране и това, което мога да заявя е, че аз, Герган Ценов, отказвам да повярвам, че една нация, която само преди броени дни е поела председателството на Европейския съюз, може толкова устремно и толкова целенасочено да убива своето собствено културно наследство. Ето защо бих искал да изразя едно становище, което, до колкото разбирам, се споделя от много мои колеги и приятели в България и в чужбина, но което становище по една или друга причина се страхуваме да изкажем открито. Това становище засяга проблеми, които, сигурен съм, тревожат не само музикантското, но също така и всяко едно друго артистично съсловие в България и мисля, че ако в по-долния текст заменим думата \"музикално\" с \"литературно\", \"художествено\" или \"театрално\", всички ние ще разберем универсалния характер на моето обръщение. От шест симфонии на големия наш композитор Лазар Николов, официално издадена е една единствена - Първа (с отдавна изчерпан тираж). От шест симфонии на Васил Казанджиев, официално издадена е една единствена - Трета (с отдавна изчерпан тираж). От четири симфонии на Иван Спасов, нито една не е издадена За сравнение, абсолютно всички произведения на полските композитори Витолд Лютославски и Кршищов Пендерецки са издадени от едни от най-престижните световни издателства. Около 95% от българските музикални произведения имат само по едно изпълнение, което показва, че ако не сте били в Зала \"България\" на 15 май 2017 година за световната премиера на Шеста симфония на Васил Казанджиев, шансът ви да я чуете е много близък до нулата За сравнение, преди няколко години Берлинската филхармония изпълни в един сезон почти всички оркестрови творби на Витолд Лютославски, като много от тях бяха записани студийно. Болшинството от архивите на българските композитори стоят захвърлени в кашони из мазета и тавански стаички в частните домове на съпруги, дъщери и синове, които не предприемат нищо за тяхното съхраняване. Чия е вината и чия безотговорност е по-голяма - на наследниците (които често не са музиканти и нямат реална представа за стойността на пазеното от тях съкровище) или на институции като Българската академия на науките или Държавен архив, които са създадени и финансирани от държавата (тоест от данъците на всеки един български гражданин) с единствената цел да се грижат за съхраняването и популяризирането на българското културно наследство? Мой другар от Пазарджик случайно е намерил преди няколко години в една изоставена планинска вила архива на един известен български композитор и ако не го е бил прибрал, той най-вероятно е щял да бъде изтрит от лицето на земята от природните стихии. Не ме смущава фактът, че архивът е бил изоставен, а че никой в продължение на десетилетия дори не се е поинтересувал къде е той!.. За сравнение, Нюйоркската филхармония съхранява в архива си огромна папка с документи (описани, дигитализирани и изнесени на уебсайта на филхармонията) на големия наш диригент Месру Мехмедов който е напълно непознат за българската общественост. Когато преди две години разговарях с проф. Юлиян Куюмджиев от пловдивската Академия за музикално, танцово и изобразително изкуство, той ми каза, че в България има само един напълно и детайлно описан архив на български композитор - този на Добри Христов. Съвсем наскоро научих, че се работи по пълното описване на архивите на Димитър Ненов и на Петко Стайнов, но тези няколко архива не надвишават и 1% от наличните композиторски архиви. Само за сведение ще кажа, че в момента все още се работи по описа на починалия преди цели 14 години архив на големия наш писател Йордан Радичков, което означава, че в България един млад изследовател може да започне да извършва сериозна изследователска дейност върху определен творец едва около 15 години след неговата смърт, когато архивът на този творец най-сетне е съхранен, описан, дигитализиран и представен на разположение за ползване. До този момент за повечето от големите български композитори няма написани сериозни и изчерпателни трудове, а за тези, които има, трудът е само един (в повечето случаи с изчерпан тираж). Например единствената книга за един от най-големите наши композитори, Димитър Ненов, е сборник от няколко кратки студии, събрани от друг наш голям композитор - Лазар Николов. И ако ви отнеме повече от пет минути, за да намерите в Google опровержение на предположението ми, то нещата наистина са много сериозни. В самия край на книгата за Добрин Петков \"Възгледи и спомени\" са изредени 149 избрани (повтарям - ИЗБРАНИ) аудио записа на един от най-големите диригенти на 20-ти век, но на компактдиск (защото ние в България продължаваме да настояваме на този праисторически формат) се продават не повече от една шепа негови записи. Преди десет години пуснах на мои колеги в \"Джулиард Скуул\" да чуят Трета симфония на Брамс в изпълнение на Добрин Петков, като ги попитах кой според тях е диригентът. Единодушният им отговор бе: Вилхелм Фуртвенглер. Преди две години на мен и на колегите ми от Нов симфоничен оркестър ни предстоеше да изпълним \"Концерт за флейта, 13 струнни и челеста\" на Божидар Спасов и се оказа, че целият нотен материал на произведението (за немузикантите - партиите, от които свирят музикантите в оркестъра) по някакъв мистериозен начин е изчезнал и моят приятел Тодор Гаджалов трябваше да го изпише компютърно за броени дни. Миналата година исках да изпълня, отново с Нов симфоничен оркестър, \"Антична сюита\" на Иван Бакалов и се оказа, че материалът отново крайно мистериозно е изчезнал. Да, познахте, Тодор отново се съгласи в последния момент да изпише всичко. Аз, а както разбирам и много мои колеги в България и в чужбина, полагаме неистови усилия и просто унизително просене, за да се доберем до шедьоври на български композитори, които не са изпълнявани с десетилетия, но които са по-строго охранявани от Федералния резерв на САЩ. В библиотеката на Съюза на българските композитори постоянно попадам на бележки от типа на: \"Еди-кой си е взел партитурата, но не я е върнал\" Естествено, че става дума за единственото копие в света на произведения, които са от етапно значение за развитието на европейската музикална традиция! И така нататък, и така нататък. Това са само моите истории. Сега си представете какви истории може да ви разкаже Васил Казанджиев. Бих искал да се обърна към ръководството на Музикална къща \"БНР\" и към ръководството на БНТ с огромната молба час по-скоро да задвижи на пълен оборот дигитализирането на звукозаписните и видео фондове. Ако преди 30 години за такъв един процес най-вероятно е било необходимо едно цяло крило от сграда и около 30 души работен състав, по мои изчисления днес това би изисквало една стая, един човек и един лаптоп. Бих искал да се обърна към Съюза на българските композитори с огромната молба час по-скоро да задвижи на пълен оборот дигитализирането и отпечатването на партитурите на ЗНАЧИМИ български композитори. Преди повече от две години получих уверението от страна на Съюза, че такъв процес е започнал, но повече от две години по-късно новоотпечатани партитури на Лазар Николов, Иван Спасов, Константин Илиев, Васил Казанджиев, Симеон Пиронков, Георги Тутев, Божидар Спасов или Александър Кандов (да спомена само някои от композиторите, които предизвикват ДЕЙСТВИТЕЛЕН интерес отвъд границите на Родината ни) все още не са налице. Естествено, не говоря за партитури, които са издадени от самите композитори с лични средства - това е не само недопустимо, това е унизително. И отново, ако преди трийсет години за такава една дейност е бил необходим един огромен печатарски цех с около петдесет души работен и административен персонал, печатни преси, мастила и хартия, днес за всичко това е необходим единствено кой?.. Отново познахте - моят приятел Тодор Гаджалов. И тъй като самите музикални партитури в цял свят вече масово се дигитализират, една току-що компютърно набрана партитура може да замине за всички най-големи библиотеки, училища и филхармонии в цял свят с едно единствено натискане на мишката. Бих искал да се обърна към директорите на филхармониите, оркестрите, оперните и оперетните театри и камерните състави с огромната молба да започнат да отделят специално внимание на програмирането на български произведения в своя музикален сезон. Не е редно тази година в София да са прозвучали повече произведения на Джон Уилямс, отколкото на Димитър Ненов. (Чиято \"Рапсодична фантазия\" най-вероятно така и няма да успея да чуя преди да си отида от тоя свят, въпреки че в архивите на БНР съществуват поне два записа на това, според думите на Васил Казанджиев, \"изумително произведение\"!) И повярвайте ми, публиката в България и навсякъде по света на драго сърце би разменила едно от стоте изпълнения тая година на \"Малка нощна музика\" за едно уникално изпълнение на операта-оратория \"Прикованият Прометей\" на Лазар Николов. Бих искал да се обърна с огромна молба към преподавателите по музикални инструменти и музикално-теоретически дисциплини в специализираните музикални училища, консерватории и университетски факултети час по-скоро да започнат да преподават българска музика отвъд шепата титуляри от така нареченото Второ поколение български композитори. Просто не можем да си позволим лукса да продължаваме да спрягаме само три-четири имена на композитори (от които, между другото, се изпълняват не повече от три произведения) за сметка на останалите сто. Време е също така да се обърне внимание на редица великолепни български композитори, които са прокудени в странство, но които са неотменима част от българската традиция. Особено важна е ролята на преподавателите по теоретическите дисциплини, някои от които наскоро ми споделиха, че преподаването на Лазар Николов в Националната музикална академия било \"рисковано\". Бих искал да се обърна с огромна молба към всички радио и телевизионни журналисти и водещи на музикални предавания. Вие сте може би хората с най-силно влияние в системата на популяризиране на българската музика, тъй като вие определяте какво българският слушател и зрител да слуша и гледа. По мое мнение може би \"Годишните времена\" на Вивалди (едно прекрасно произведение) биха могли да бъдат пуснати само 30 пъти тази година и този половин час тази вечер да бъде използван за може би единственото прозвучаване на симфония на Константин Илиев тази година. Има нещо изключително демонично в начина, по който произведения на български композитори се пускат само на годишнини. Най-ужасни са месеците, в които никой от нашите големи композитори не е умрял. Нека в предаванията ви да се говори повече за музиката и за нейните създатели, отколкото за нас, изпълнителите, които само с една обява във \"Фейсбук\" придобиваме повече популярност, отколко големият композитор Георги Тутев някога е имал. Бих искал да се обърна с огромна молба към музикалните критици да пишат повече статии преди концертите, а не две седмици след тях, когато цяла София със съжаление възкликва: \"Еее, защо никой не ми каза за този концерт???\" Писането на остроумна статия за концерт, на който никой не е дошъл, е по мое мнение ненужен разход на вдъхновение и мастило. Също така, може би понякога е по-важно в статията да се отбележи, че един забравен български шедьовър най-сетне отново е изпълнен след петдесет или шейсет години, отколкото да се отдели цял един абзац на не дотам изпипания щрих във втори цигулки в 189-ти такт на симфонията, без вдъхновеният майстор на статията въобще да е наясно, че съответният концерт е бил подготвен само с две репетиции и с трима-четирима липсващи ключови музиканти. Дайте шанс на българската музика и на българското изкуство! Не позволявайте на никой да ви внушава какъв композитор е Лазар Николов или какъв поет е Константин Павлов! Сами отидете на концертите им и сами прочетете стиховете им и ще видите, че майките в България напълно неоснователно плашат своите деца със съвременната музика и със съвременното изкуство! Нямам нищо против да има негативно отношение към българското изкуство или към определени творци, но нека това отношение да е след концерта и след театралната постановка, а не преди това. Влизайте в концертната зала и в художествената галерия с отворени уши и очи, и най-важното - с отворени сърца. Защото народът е казал: \"Няма по-сляп човек от тоя, който не иска да види!\" Сега бих искал да завърша с нещо много важно. През последните няколко години имах възможност да работя с три от главните оркестри в София предимно върху български репертоар и останах истински възхитен от изключителния ентусиазъм, с който колегите ми от тези оркестри посрещнаха същата тази \"рискована\" музика. На всеки един от тези концерти или звукозаписни проекти и публика, и музиканти накрая бурно аплодираха музиката на едни композитори-класици, които са практически непознати в България. И колкото и да ми се иска да си присвоя част от заслугите за тези вълнуващи успехи, налага ми се да призная, че с годините вече съм се научил да разпознавам кога публиката аплодира мен и кога самата музика. Аз лично съм готов да съдействам по какъвто и да е начин за задвижването на процесите, за които говоря. Моля ви, след като прочетете текста ми, не ми пишете за недостатъците в него и в плана ми. Тези недостатъци са ми пределно ясни и съм сигурен, че съм пропуснал много и може би много по-важни неща. Това, което ме интересува, е как всеки един от нас може да помогне. И ако някой смята да ми пише, че \"няма смисъл, нищо няма да стане\", мога ли най-вежливо да го помоля да се изключи от списъка с приятелите ми, за да мога с останалата част от тях да започнем да отмятаме малко по малко от огромната работата, която ни предстои? Благодаря ви от сърце за времето и за съпричастността! И помнете, най-трудната част от задачата вече е извършена - МУЗИКАТА Е НАПИСАНА И ТЯ Е ВЕЛИКОЛЕПНА! Композиторите (художниците, писателите, драматурзите) вече са засели и ожънали пшеницата, смлели са брашното и са омесили хляба. От нас се иска единствено да го опечем и да го раздадем на хората!", "date": "2018.01.12", "title": "Къде са архивите на големите български композитори"}
{"url": "https://www.dnevnik.bg/sport/2018/01/12/3111346_viktoriia_tomova_se_dobliji_na_krachka_ot_osnovnata/", "text": "Виктория Томова се доближи на крачка от основната схема в Australian Open. Най-предно класираната българската тенисистка в световната ранглиста стигна третия кръг от квалификациите след убедителна победа. Тя спечели с 6:2, 6:2 срещу поставената под номер две в пресявките Евгения Родина от Русия. Томова имаше нужда от малко повече от час, за да победи. В третия квалификационен кръг нейна съперничка ще е германката Антония Лотнер или рускинята Ана Блинкова. Мачът помежду им беше прекъснат от дъжда в средата на третия сет. Времето в Мелбърн доведе до забавяне в програмата за деня. Заради силния дъжд още не се е изиграл мачът на другата българка Елица Костова, която среща Дениса Алертова. Томова, която е 140-а в света, започна срещата с пробив. Веднага след това Родина изравни, но последва силна серия на българката и след нови два пробива тя поведе с 5:1 и взе първия сет. Вторият сет започна с дълъг първи гейм, в който Томова съумя да използва четвъртата си възможност за пробив. Това постави началото на нова серия до 4:0. След размяна на бързи геймове двубоят приключи в полза на българката.", "date": "2018.01.12", "title": "Виктория Томова се доближи на крачка от основната схема в Australian Open"}
{"url": "https://www.dnevnik.bg/sport/2018/01/12/3111331_australian_open_2018_moje_li_niakoi_da_svali_federer/", "text": "Със започващия в понеделник Australian Open ще бъде даден старт на същинската част от новия тенис сезон. Миналата година беше забележителна по две причини - невероятния ренесанс на Роджър Федерер и Рафаел Надал и появата на много нови лице в челото на световната ранглиста. Сред тях беше и Григор Димитров, който спечели финалите на АТП още при дебюта си и завърши сезона на историческото за българския тенис трето място. Със завръщането на част от големите имена, които лекуваха контузии през втората половина на 2017 г., новият сезон се очертава още по-интригуващ и непредвидим. Това важи в най-голяма степен за битката за трофея в Мелбърн, която по традиция е изпълнена с много неизвестни и поднася доста изненади. Федерер се завръща в опит да защити титлата си. 36-годишният швейцарец ще преследва 20-ата си титла от Големия шлем и шеста oт Australian Open, което ще го изравни изравни с рекордьорите в Мелбърн Новак Джокович и Рой Емерсън. В навечерието на турнира Федерер изглежда непоклатим на трона в Австралия. От физическото състояние на традиционните му конкуренти за големите трофеи и от това дали представителите на следващите поколения вече са готови да се намесят в тази битка зависи дали швейцарецът ще остане там. Фаворитът Когато пристигна в Мелбърн преди година, Федерер не беше играл повече от шест месеца заради първата по-сериозна контузия в кариерата си и заемаше най-ниската си позиция в световната ранглиста от 2001 г. - №17. Швейцарецът не беше печелил титла от Големия шлем от четири години и половина и дори най-големите му привърженици не очакваха това да се случи отново някога. Година по-късно Маестрото се завръща в Австралия като фаворит №1 за трофея. Въпреки че вече е на 36 години, той изглежда в отлична физическа форма - за разлика от повечето си основни конкуренти в последните сезони, които продължават да се борят с контузии. В същото време рекордьорът по титли от Големия шлем си остава непреодолимо препятствие за играчите от по-младите генерации. \"Мисля, че Роджър ще защити титлата си. Миналата година никой не очакваше той да спечели, върху него нямаше никакво напрежение. Сега може би има, но то идва отвън, а не от самия него. Той е на 36 години, в страхотна форма е и не виждам кой може да му попречи да спечели отново\", заяви експертът на \"Евроспорт\"  Матс Виландер в интервю за \"Дневник\".   Букмейкърите също дават голямо предимство на Федерер пред останалите. Залози за титла на швейцарския ветеран се приемат при коефициент 2.87. Най-близо до него са Надал (5.00) и Джокович (7.00), чието физическо състояние крие доста неизвестни преди турнира. През 2017 г. Федерер показа, че когато е здрав и отпочинал, трудно може да бъде победен. След дългата пауза, която си взе през 2016 г., швейцарецът промени драстично подхода си на корта, като започна да подбира внимателно турнирите си и да играе свръхагресивен тенис. Резултатът от тази промяна беше незабавен и изключително впечатляващ. Той спечели Australian Open за пръв път от 2010 г., прибави историческа осма титла от \"Уимбълдън\", спечели първия си златен дубъл \"Маями - Индиън Уелс\" от 2006 г. и най-накрая намери решение на големия проблем в своята кариерата - как да победи Надал. Федерер беше наясно, че на тази възраст няма как да печели във физически дуели срещу по-млади съперници. Затова той започна да взима много по-рано топката, да играе значително по-навътре в корта и да не дава възможност на опонентите да си поемат въздух. \"Той изглежда толкова освободен и спокоен. Мисля, че това се отразява както психически, така и физически. Той има деца, семейство, откъсва се повече от играта. Федерер знае как да разграничава нещата наистина добре. Това му помага бързо да се отърси от загубите, при него няма напрежение. Мисля, че в момента той изпитва истинска наслада от тениса\", сподели бившата №1 Крис Евърт в ролята си на анализатор на ESPN. Една от най-впечатляващите промени у Федерер е  начинът, по който атакува топката от бекхенд . Той успя да превърне най-слабия удар в арсенала си в едно от най-силните си оръжия. Маестрото взима топката от бекхенд много рано, като по този начин дава на противника по-малко време да се пласира и да подготви своя удар. Това се оказа особено ефективно срещу бруталния топспин форхенд на Надал, който измъчваше швейцареца през цялата му кариера. През 2013 г. на Australian Open Федерер е изиграл само 26% от бекхендите си вътре в корта, а през 2017 г. - цели 40%. Средната скорост на бекхендите в Мелбърн миналата година беше със 7% по-висока в сравнение с 2014 г. и с 10% по-висока в сравнение с 2012 г. \"Не съм сигурен дали играе най-добрия си тенис, но със сигурност е най-ефективният. Той вече не прави по два-три сечени бекхенда в разиграване. Особено когато води в резултата, той играе сервис-воле и не дава на съперниците да си поемат въздух. Мисля, че в момента Федерер е по-силен играч, защото тактически е по-добър. Тактиката се използва не само за това как самият ти да играеш по-добре, а и как другият да играе по-слабо. Според мен Федерер не правеше това в миналото, но сега го прави отлично\", коментира Виландер. Федерер щеше да бъде още по-голям фаворит за титлата в Мелбърн, ако не беше  тежкият поток, в който попадна . Той вероятно ще трябва да играе със Сам Куери или Милош Раонич в четвъртия кръг. При достигане до четвъртфиналите на пътя му може да застане някой измежду Давид Гофен и Хуан Мартин дел Потро.  Белгиецът нанесе последната загуба на Федерер - във финалите на АТП в Лондон, а аржентинецът го победи в четвъртфиналите на US Open. Освен тях в долната половина са още Александър Зверев, Доминик Тийм, Новак Джокович и Стан Вавринка, които са потенциални съперници на шампиона в полуфиналите. Жребият му преди година обаче не беше по-лек. Федерер изглежда изключително впечатляващо на старта на сезона. Той загря за Australian Open с  титла от \"Хопман къп\" , където записа осем победи в осем мача и спечели всеки един от четирите си индивидуални двубоя - срещу Юичи Сугита, Карен Хачанов, Джак Сок и Александър Зверев. \"Случилото се миналата година беше лудост. Сега просто съм развълнуван, че се връщам в Мелбърн. Страхотно е да се завърна като шампион. Нормално е (да бъда фаворит), но пътят е много дълъг. Няма да поставям никакво напрежение върху себе си, независимо срещу кого играя или какъв е жребият. Важното за мен е да имам добра нагласа и да съм добре подготвен\", заяви Федерер.  Претендентите Картината в тазгодишния Australian Open е доста по-различна в сравнение с предишни сезони. 2017 г. доведе до доста размествания в челото на световната ранглиста, а физическото състояние на обичайните главни претенденти за големите трофеи буди доста притеснения. Анди Мъри и Кей Нишикори се оттеглиха от турнира. Новак Джокович, Стан Вавринка и Милош Раонич се завръщат след дълго отсъствие заради контузии. Световният №1 Рафаел Надал получи поредната си травма в коляното в края на миналия сезон и не е ясно в какво състояние пристига в Мелбърн. Ако е успял да се възстанови добре, испанецът ще бъде най-голямата заплаха за трона на Федерер. Въпреки че може да му се наложи да срещне неудобни за него играчи като Джон Иснър и Марин Чилич, Надал попадна в отличен поток в основната схема. Надал, също като Федерер, промени доста играта си след 2016 г. С мисъл да съхрани тялото си от обичайните натоварвания, на които го подлагаше в миналото, носителят на 16 титли от Големия шлем също започна да играе доста по-агресивен тенис. Форхендът на испанеца отново заработи по познатия начин, а бекхендът му стана значително по-стабилен. В допълнение той драстично подобри ефективността на началния си удар, което му позволява да печели много повече лесни точки, отколкото преди. По отношение на броя титли Australian Open е най-неуспешният турнир от Големия шлем за Надал. Той успя да го спечели само веднъж - през 2009 г. В три от последните си пет участия обаче испанският тенисист стигна до финала - два пъти загуби след епични петсетови мачове срещу Джокович (2012 г.) и Федерер (2017 г.), а веднъж контузия му попречи да се пребори със Стан Вавринка (2014 г.). Джокович е трети сред фаворитите на букмейкърите. Ситуацията с носителя на рекордните шест титли в Мелбърн обаче крие много неизвестни. Докато за Надал е ясно, че всичко зависи от това в какво състояние е коляното му, при 30-годишния сърбин въпросителните са както около контузията му, така и около психическата му нагласа. Носителят на 12 титли от Големия шлем не е играл официален мач от \"Уимбълдън\", където загуби от Томаш Бердих в четвъртфиналите. Бившият №1 се  отказа от турнирите в Абу Даби и Доха  и се завърна на кора едва в сряда, когато  победи Тийм с 6:1, 6:4  в демонстративен двубой в Мелбърн. \"Беше труден период за мен. Контузиите са най-големият враг, срещу който професионалният спортист може да се изправи. Няма какво да направиш, освен да го приемеш и да опиташ да се възстановиш възможно най-бързо. Australian Open е нещо много голямо, това е турнирът, за който исках да съм готов\", каза след мача Джокович. Сърбинът е най-успешният тенисист в историята на Australian Open. Въпреки това към момента изглежда малко вероятно той да оцелее в тежкия поток, в който попадна, особено при очертаващите се мачове срещу солидни съперници още в началните кръгове. Шампионът от финалите на АТП в Лондон Григор Димитров е четвърти в списъка с фаворитите за титлата. През 2017 г. той направи  най-силния си сезон, откакто започна да се състезава при мъжете . Димитров започна годината под №17 в света, но след четири титли и 49 победи в 68 мача напредна до  историческото за българския тенис трето място. Българският тенисист показа колеблива игра в първия си турнир през 2018 г. Той не успя да защити титлата в Бризбейн след загуба в полуфиналите от Ник Кириос, след като преди това измъкна няколко трисетови мачове срещу по-скромни съперници. Жребият в Мелбърн дава чудесни шансове  на Димитров да повтори постижението си от миналата година. Тогава той стигна до полуфиналите, където  беше спрян от Надал в зрелищна песетова битка. Големият въпрос е дали българинът е готов да направи следващата крачка и да стигне до първия си финал в Големия шлем. Всички предпоставки за това са налице, но според повечето специалисти той все още не може да побеждава най-добрите играчи в най-важните мачове. \"Не съм сигурен дали е готов да спечели титла от Шлема заради начина, по който играе. Той може да победи почти всички играчи, но все още е малко непостоянен в ударите си. Що се отнася до ранглистата, Григор има перфектната игра и всички умения, за да бъде №1. За да спечелиш титла от Шлема обаче, трябва да си по-постоянен в ударите си\", коментира Виландер.  Другите двама тенисисти, на които букмейкърите и специалистите дават много добри шансове, са Зверев и Кириос. Германецът беше четвърти сред фаворитите редом до Димитров. Ситуацията се промени малко след вчерашния жребий, който не беше толкова благосклонен към него. За да стигне до финала в Мелбърн, световният №4 вероятно ще трябва да победи последователно своя брат Миша, Джокович, Вавринка/Тийм и Федерер. Ситуацията изглежда доста по-благоприятна за Кириос. 22-годишният австралиец е най-големият талант сред младите играчи, показва чудесна форма от началото на годината и натрупа самочувствие с  титлата в Бризбейн . В допълнение жребият му дава отлична възможност да стигне доста далеч в турнира, без да се налага да побеждава някое от големите имена. Неговата неуравновесеност на корта обаче го прави толкова непредвидим, че спечелването на титлата е също толкова възможно, колкото и отпадане още в първия кръг.", "date": "2018.01.12", "title": "Australian Open 2018: Може ли някой да свали Федерер от трона в Мелбърн"}
{"url": "https://www.dnevnik.bg/bulgaria/2018/01/12/3111353_valeri_simeonov_po_tradiciia_si_pokazahme_magariite_s/", "text": "Вицепремиерът Валери Симеонов смята, че с вчерашните протести, организирани едновременно с церемонията по откриването на българското председателство на Съвета на Европейския съюз, \"по стара традиция си показахме магариите\". Пред Би Ти Ви той коментира, че протестите са били \"не девет, а два и половина\" и излишно са натоварили силите на реда, а това означава повече разходи. Симеонов разкритикува вчерашното обещание на премиера Бойко Борисов към протестиращите полицаи за 100 млн. лв. повече за заплатите им, като го нарече \"наливане на вода в каца без дъно\". Според него Борисов се е поддал на рекет пред заплахата на полицейските синдикати, че ще блокират важни пътни артерии в деня, в който България посрещаше високи гости от Брюксел. \"Има много достойни служители, но трябва да се въведат и много промени, така че народните, нашите пари да бъдат ефект използвани. Това е рекет в първия ден на председателството\", каза той. В същото време вицепремиерът призова да се прояви разбиране към министър-председателя в тази ситуация. Симеонов каза, че не знае откъде ще се вземат парите и че тази тема не е съгласувана с коалиционния партньор, но това щяло да стане идната седмица. \"Не търсете конфликт, въпросът ще бъде решен, по-спокойно\", призова той и допълни, че социалните работници и администрацията, които са много ниско платени, също заслужават увеличение на възнагражденията.", "date": "2018.01.12", "title": "Валери Симеонов: По традиция си показахме магариите с двата протеста и половина"}
{"url": "https://www.dnevnik.bg/sport/2018/01/12/3111352_video_bostun_napravi_obrat_sreshtu_filadelfiia_v/", "text": "Водачът в Източната конференция в НБА \"Бостън\" спечели осмия мач от редовния сезон на НБА, игран в Лондон. \"Селтикс\" се наложи със 114:103 срещу \"Филаделфия севънтисиксърс\" в пълната \"О2 арена\". Отборът от Филаделфия, който беше домакин, влезе уверено в мача след серия от четири поредни победи. Тимът водеше с 57:48 на почивката. \"Бостън\" обаче показа воля, за да удължи собствената си серия на седем последователни успеха. \"Беше прекрасно. Това е нещо, което ще помня до края на живота си - възможността да дойдем тук, да играем в този хубав мач и да оставим следа\", каза гардът на \"Селтикс\" Кайри Ървинг. Той имаше принос за победата на отбора си, като вкара 20 точки, към които добави седем асистенции и шест борби. Съотборникът му Джейлън Браун стана най-резултатен в състава с 21 точки. За \"Филаделфия\" Джей Джей Редик приключи с 22. Обратът настъпи в средата на третата част, когато \"Бостън\" поведе с 69:68. От този момент до края \"Селтикс\" нито за момент започна да увеличава преднината си и спокойно стигна до победата. Шоуто в Лондон привлече много футболни звезди, сред които Антоан Гризман, Александър Лаказет, Педро, Еден Азар и бившия мениджър на \"Манчестър юнайтед\" сър Алекс Фъргюсън.", "date": "2018.01.12", "title": "Видео: \"Бостън\" направи обрат срещу \"Филаделфия\" в шоуто от НБА в Лондон"}
{"url": "https://www.dnevnik.bg/bulgaria/2018/01/12/3111348_obedinenite_patrioti_shte_vnesat_popravka_za_po-lesno/", "text": "Националният фронт за спасение на България с лидер вицепремиера Валери Симеонов ще внесе чрез парламентарната група \"Обединени патриоти\" поправка в закона, с която да се намалят процедурите за строителство на ски лифтове. Това съобщи Симеонов в интервю за Би Ти Ви. Според сега действащите разпоредби в Закона за горите при строителство на лифт се изисква промяна на предназначението на земята под него, което е дълга и сложна административна процедура. Такова изискване обаче няма за далекопроводите, каза вицепремиерът. Според него по-строгият режим за лифтовете е прокаран представители на зелени движения - добре организирани по думите му още от 90-те години - с цел да се ограничи зимният туризъм. Затова парламентарната група още този месец ще предложи това ограничение да отпадне. Симеонов повтори, че държавата ще застане не само зад инвеститора във втори лифт на Банско, но нейна задача е да развива и Витоша, Пелерик, Пампорово, Чепеларе, Гела. Той опита да омаловажи вчерашния протест срещу промените в плана за управление на националния парк \"Пирин\" като каза, че той е организиран само в София и от софиянци, докато 5000 души дошли в столицата от Пиринския край, за да защитят развитието на региона.", "date": "2018.01.12", "title": "\"Обединените патриоти\" ще внесат поправка за по-лесно строителство на ски лифтове"}
{"url": "https://www.dnevnik.bg/evropa/2018/01/12/3111358_zabranata_za_reklama_na_alkohol_v_litva_e_problem_za/", "text": "Разпространителите на печатни издания в Литва са принудени да късат страници от списания като \"Вог\" и \"Нешънъл джиографик\", след като в страната бе въведена забрана за рекламиране на алкохол от 1 януари, предаде \"Ройтерс\", цитирана от БТА. Ситуацията е непредвидена последица от закона за контрол върху алкохола, който президентът Далия Грибаускайте подписа през юни. Литва е третият по-големина консуматор на алкохол на глава от населението в света. Забраната за реклама на спиртни напитки е една от мерките, целящи да се намали злоупотребата с алкохол. \"Прес експрес\" (Press Express), най-големият разпространител на печатни издания, рискува да бъде глобен с 30 000 евро на страница, ако не премахне или покрие рекламите за алкохол, каза генералният мениджър на компанията Вигинтас Бартасевичус. Знаем, че създаваме проблем за себе си и за издателите, защото покриваме съдържанието им и рекламите, за които са платили, каза той. Клиентите ни, разбира се, не са доволни, те направиха скандал в социалните медии, така че дори официалните институции започнаха да мислят за решение на проблема, допълни той. Бартасевичус каза, че най-голямата търговска верига е отказала да приеме променените списания, тъй като ги счита за \"повредена стока\". Той допълни, че издателите на \"Нешънъл джиографик\" са му казали, че не могат да издадат брой без реклами на алкохол за страна, където месечно се продават 500 бройки. Политиците все още нямат решение за проблема, който са създали. Това напомня на Средновековието и срами Литва в международен план, каза пред журналисти тази седмица Далия Грибаускайте. \"Трябва да имаме закони без подобни дефекти\", допълни президентът.", "date": "2018.01.12", "title": "Забраната за реклама на алкохол в Литва е проблем за чуждестранните списания"}
{"url": "https://www.dnevnik.bg/sviat/2018/01/12/3111159_feministka_versiia_na_operata_karmen_predizvika/", "text": "Дебатът докъде трябва да стигнат \"политически коректните\" норми в изуството - особено в създаденото преди векове - се разгоря с пълна сила в Италия, след като опера във Флоренция представи \"Кармен\" на Жорж Бизе с необичаен край. В спектакъла на режисьора Лео Мускато загива не жертвата на дон Хосе, а самият той, който я малтретира и умира от куршум, разказва \"Ел паис\". Мотивът за това е нуждата да се осъди насилието над жените, което според статистиката взема по жертва на всеки три дни и в борбата с което няма достатъчно значими гласове, обясняват от театъра. В страна, където това изкуство е истинска религия, обаче излагането на риск на посланието на подобна творба чрез промяна на края ѝ доведе до обратния ефект, пише \"Ел паис\". С операта са се правили различни експерименти през последните десетилетия - свързани с наркотици, политика и други - а и във въпросната версия на \"Кармен\" дон Хосе е жандармерист. Не с това обаче постановката на Мускато си заслужи освирквания сред част от публиката, заплахи и дори неразбиране от колеги. Критиците на действията му изтъкват, че проблемът е в общия климат, в който са направени промените и в който изобличаването на сексуалното насилие се смесва с крайна политическа коректност като подмяна на творби на изкуството. \"А ако направим \"Моби дик\", в който китът не умира, а само е приспан?\" пише язвително \"Ла република\". Все пак решението имаше и застъпници като кмета на Флоренция Дарио Нардела, според когото става дума за \"социално-политическа провокация\", която цели да привлече вниманието към съвременните проблеми, какъвто е убийството на жени. \"Не става дума за идеологическата промяна на дадена опера или смисъла ѝ. Театърът трябва да изобличава, културата трябва да се интерпретира в настоящето.\" Струва си и за голямата култура на миналото. Това не означава да се промени миналото, не съм глупак, който мисли да пренапише изкуството.\" Самият Мускато е казал по телефона, че се дебатът чу е направил безплатна реклама и директорът на театъра иска да постави отново същата версия на Кармен, но полемиката е станала \"непоносима\". \"Не съм говорил никога за убийството на жени, но ме радва, че (представлението) се възприема така.\" Той отхвърля етикета \"политически коректен и настоява, че липсата на културна и интелектуална свобода за \"изненада\" е притеснителна. \"Не може да ме изпращат на кладата, без да са видели цялата опера.\"", "date": "2018.01.12", "title": "\"Феминистка\" версия на операта \"Кармен\" предизвика скандал в Италия"}
{"url": "https://www.dnevnik.bg/na_put/2018/01/12/3110855_aleiata_krai_sena_v_parij_i_centurut_na_rim_sa/", "text": "Крайбрежната алея на река Сена в Париж и историческият център на Рим са най-популярните туристически обекти, част от културното наследство на ЮНЕСКО, за които е била търсена информация в \"Уикипедия\". Това показва изследване на европейската статистическа агенция \"Евростат\", а данните са за 2015 г.. Близо 7 млн. души са потърсили информация в \"Уикипедия\" за  крайбрежната алея на Сена  във френската столица. Това е едно от най-популярните места в Париж, заедно с Айфеловата кула и Триумфалната арка. Близо 6 млн. души пък са използвали онлайн енциклопедията, за да научат нещо ново за  историческия център в Рим , в който попада и Колизеумът. Тъй като под егидата на ЮНЕСКО попадат повече от 1000 обекта, от Евростат са посочили кои са 20-те най-търсени в \"Уикипедия\". От тях половината се намират в Европейския съюз. Следващите в класацията са  историческата част на Истанбул  и  концентрационният лагер Аушвиц  с около 4.5 млн. прегледа.  Статуята на свободата  в САЩ,  Великата китайска стена ,  Тадж Махал  в Индия,  историческият център на Виена ,  Будапеща  и  Ватикана  попълват първата половина от таблицата. Във втората десетка попадат историческият център на градовете  Мексико  и  Прага , археологическият комплекс около  Помпей  в Италия, каналите във  Венеция ,  Мачу Пикчу  в Перу,  Кремъл и Червеният площад  в Москва,  историческият център на Варшава ,  Рио де Жанейро,   Стоунхендж  в Англия и  древният град Троя , за който информация са потърсили близо 2.5 млн. души. От Евростат са направили и разбивка на най-търсените обекти под егидата на ЮНЕСКО според използвания за справката език. На английски това са алеята на Сена, Тадж Махал и Статуята на свободата. На испански са историческият център на Мексико и Рим, както и Мачу Пикчу. На френски език са крайбрежната алея на Сена в Париж, Статуята на свободата и не успелият да попадне в челните позиции на класацията център на Лион. На италиански пък са историческият център на Рим, този в Неапол, който също не намери място сред първите 20, както и каналите във Венеция.", "date": "2018.01.12", "title": "Алеята край Сена в Париж и центърът на Рим са най-търсените забележителности в \"Уикипедия\""}
{"url": "https://www.dnevnik.bg/evropa/2018/01/12/3111361_pravozashtitnici_obviniha_makron_che_planira_masovo/", "text": "Плановете на френския президент Еманюел Макрон за по-строго законодателство за имиграцията на фона на растящия брой молби за убежище срещат остра съпротива, като правозащитни и хуманитарни организации обвиняват правителството му, че планира масово експулсиране на хора, предаде \"Ройтерс\", цитирана от БТА. За да намали напрежението, Макрон изпрати премиера Едуар Филип да се срещне вчера с хуманитарни организации и да разясни законодателството, което в идните седмици ще бъде внесено в парламента. Парламентарната група на партията на президента \"Република, напред!\" има абсолютно мнозинство, отбелязва \"Ройтерс\". Преди вчерашната среща благотворителната асоциация \"Католическа помощ\" (Secours Catholique) разкритикува плановете като стъпка назад, а друга организация обяви, че смята да бойкотира срещата с премиера. Според Лоран Жиованони от \"Католическа помощ\" новият закон ще доведе до експулсирането на всеки, който не попада в графата \"бежанец, напуснал страната си заради война\" в най-тесния смисъл на думата, а това означава много хора в нужда или в опасност да бъдат принудително изведени. Тази политика принадлежи на миналото, заяви той. Броят на подадените  молба за убежище  във Франция през 2017 г. е рекорден - над 100 000, припомня \"Ройтерс\". Макрон, избран през май миналата година в двубой с лидера на антиимигрантската партия \"Национален фронт\" Марин Льо Пен, обеща да ускори обработването на молбите за убежище, като наред с това гарантира по-строги мерки срещу онези, чиито молби биват отхвърлени. На пресконференция в Рим вчера френският президент каза, че \"нищо в политиката на правителството не поставя под въпрос правото на убежище, но предоставянето на убежище не означава безразборно приемане на хора\". Сега едва 4% от хората, на които е отказано убежище, биват експулсирани, каза правителственият говорител и съюзник на Макрон Кристоф Кастанер. Той заяви, че политическите лидери от целия партиен спектър са допуснали въпросът до отлежава твърде дълго, и подчерта, че това е недопустимо. \"Не сме в състояние да приемем един милион души от Либия\", каза Кастанер. Той напомни, че Германия първа в Европа е отворила вратите си за над един милион мигранти, бягащи от конфликти, главно от Сирия, но на около 300 000 от влезлите в Германия е било отказано убежище. Френският писател и носител на Нобелова награда за литература Жан-Мари Гюстав Льо Клезио изрази в седмичника \"Обс\" (бивш \"Нувел обсерватьор\") възмущението си, определяйки като \"нетърпим отказ на човещина\" \"подбора\" между мигрантите, които бягат от страната си по политически причини, и тези, които напускат заради мизерията, посочва \"Франс прес\". \"Нима е по-малко страшно да умреш от глад, отчаяние и изоставеност на произвола, отколкото под ударите на един тиранин?\", пита Льо Клезио, припомняйки, че също е бил мигрант. Президентът Макрон отвърна сухо от Рим, че сред интелектуалците има силна обърканост и хората трябва да се пазят от фалшивата добронамереност. \"Франция не е затворена. Страната е изправена пред миграционни вълни, каквито не е имало от Втората световна война\", подчерта той.", "date": "2018.01.12", "title": "Правозащитници обвиниха Макрон, че планира масово експулсиране на мигранти"}
{"url": "https://www.dnevnik.bg/evropa/2018/01/12/3111363_evronjuz_bulgariia_pravi_zaiavka_za_shengen_kato/", "text": "България се надява през шестте си месеца председателство на Съвета на Европейския съюз да успее да убеди Брюксел, че е готова да стане член на шенгенското пространство, се казва в репортаж на телевизия \"Евронюз\" от българо-турската граница. София мобилизира ресурси за засилване на контрола по границата си с Турция и по данни на българските власти броят на мигрантите, които са я пресекли, е намалял с над 80 процента от 2015 г. Въпреки това Европейският съюз не допуска България и съседна Румъния в Шенген заради неизпълнение на някои критерии в областта на върховенството на закона, посочва \"Евронюз\". \"Отношенията между българските гранични власти и турските гранични власти са отлични\", заявява в интервю за телевизията Деян Моллов, регионален началник на граничната полиция. \"Въпросът с миграцията не ни тревожи в момента\", казва кметът социалист на намиращото се до границата село Лесово, Димитър Бившев. Хората в селото още си спомнят вълните от мигранти отпреди три години. Сред тях има и британски емигранти, които изглеждат доволни от сегашното положение. \"Тук се чувствам в безопасност, защото не отваряме границите за всеки, чувствам се в безопасност\", заявява Джанет пред камерата на \"Евронюз\". Миграцията остава голям проблем за ЕС и България възнамерява да покаже на Брюксел, че прави всичко възможно да помогне с облекчаването на напрежението, посочва в заключение телевизията./БТА", "date": "2018.01.12", "title": "\"Евронюз\": България прави заявка за Шенген, като демонстрира стриктна охрана по границата"}
{"url": "https://www.dnevnik.bg/bulgaria/2018/01/12/3111343_da_ima_po-goliam_izbor_na_varianti_za_vtorata_pensiia/", "text": "Да има по-голям избор на услуги при втората пенсия, а решението как тя да се изплаща да се взима от осигурения. Около това се обединиха председателят на Асоциацията на индустриалния капитал Васил Велев и президентът на синдиката \"Подкрепа\" Димитър Манолов в разговор в Би Ти Ви. Те коментираха публикувания преди дни  концептуален модел за промени  във втория стълб на осигуряване. Документът предвижда втората пенсия да може да се изтегли наведнъж, да се получава на части или да се избере възможност за пожизнено изплащане, като в третия случай остатъкът от парите няма да се наследява. Това е така, защото парите ще се прехвърлят към живеещите по-дълго, ако техните натрупвания се изчерпят, поясни Манолов. Велев допълни, че в концепцията неправилно се въвеждат условия от първия стълб на пенсионната система, докато водещ критерий трябва да е само възрастта. Например, предлага се ограничението осигуреният да получава право сам да избере как да му се изплатят парите, само ако спестеното от него в универсалния фонд е достатъчно да получава между 20 и 50% от минималната пенсия. Велев настоя да се преразгледа и процентът, с който пенсията, плащана от Националния осигурителен институт (НОИ), ще се намалява. Според нормативната уредба процентът е 28. (това е така, защото 28% е делът от вноската, която се прехвърля към втория стълб за родените след 1959 г.). Велев изтъкна обаче, че това е несправедливо, защото едва 40-50% от бюджета на НОИ се пълнят от осигурителни вноски, а останалото се добавя от бюджета - тоест от данъците на същите тези граждани. Председателят на Българската асоциация на дружествата за допълнително пенсионно осигуряване Никола Абаджиев добави, че с тази разпоредба хората, които се осигуряват във втория стълб са наказани. Той съобщи, че средната сума по 1 сметка в универсален пенсионен фонд е около 3000 лв. като има хора с много по-големи суми и с много по-малки. В отговор на въпрос той каза, че хората с малки натрупвания във фондовете могат да се окажат с по-ниска втора пенсия, отколкото ако се откажат от нея и прехвърлят парите си в държавния солидарен фонд в НОИ. При спестилите повече обаче тя ще е по-голяма. За последните две години фондовете са увеличили парите на клиентите си с по над 5%, каза той. До 15 януари е срокът, в който бизнесът, синдикатите и фондовете трябва да дадат предложенията си, след което те ще бъдат оформени в законови текстове.", "date": "2018.01.12", "title": "Да има по-голям избор на варианти за втората пенсия, предлагат бизнесът и синдикатите"}
{"url": "https://www.dnevnik.bg/citat_na_deniia/2018/01/12/3111385_citat_na_denia_korupciiata_e_tumor_za_koito_triabva/", "text": "Крум Зарков, депутат от БСП при обсъждане на ветото на президента върху антикорупционния закон в парламента. По-рано тази седмица правната комисия преодоля ветото. БСП подкрепиха връщането на закона.", "date": "2018.01.12", "title": "Цитат на деня: Корупцията е тумор, за който трябва скалпел, а не замазване с баданарка"}
{"url": "https://www.dnevnik.bg/bulgaria/2018/01/12/3111381_kratki_novini_jult_kod_za_sniag_e_obiaven_v_8_oblasti/", "text": "Жълт код за сняг е обявен в 8 области утре Той е в сила за областите Монтана, Враца, Ловеч, Габрово, Пловдив, Пазарджик, Смолян и Кърджали. В тези области в комбинация с вятъра ще се създават условия за навявания и преспи. При обявен жълт код времето е потенциално опасно. В Пернишка област е обявена грипна епидемия Тя е в сила от утре и до второ нареждане се преустановяват детските и женските консултации, свижданията в лечебните заведения за болнична помощ и провеждането на профилактични имунизации. Местната здравна инспекция иска 15, 16 и 17 януари да бъдат обявени за неучебни дни на територията на областта. Предгрипна епидемия е обявена в област Пловдив. България чака 4.4 млн. лв. от Европа за наводненията в Бургаско България изпрати заявление за отпускане на средства от европейския фонд \"Солидарност\" за преодоляване на щетите от наводненията в периода 25-30 октомври миналата година в Бургаско. Европейската комисия ще направи оценка на заявлението, след което ще бъде взето решение какъв да е размера на обезщетението. Очакваният размер на средствата е над 4.4 млн. лв. От 13 ч. се спират камиони над 12 т през Котленския проход Причината е очакваният снеговалеж, а обходните маршрути са през Прохода на Републиката и Ришки, съобщиха от агенция \"Пътна инфраструктура\". Шофьорите да тръгват на път само с автомобили, подготвени за зимни условия, препоръчват от агенцията. Петима са задържани за телефонни измами Те са установени в рамките на три полицейски операции, проведени в Плевен, Русе, Велико Търново и Благоевград. Четирима от арестуваните са физически извършители (т.нар. въртачи), а петият е изпълнявал ролята на куриер, съобщи МВР. На адреси, използвани от задържаните, са намерени мобилни телефони, сим-карти и пластики, тетрадки, батерии и вещи, част от тях – укрити във фотьойл. Водата в село Владимирово е негодна за пиене заради уран Наднормено съдържание на естествен уран е установено в питейната вода на село Владимирово, община Тополовград, съобщи БТА. Засечената стойност е 0.033 милиграма на литър при допустима норма от 0.03 мг/л. Издадено е предписание на ВиК - Стара Загора, да осигури чиста вода за пиене и готвене за жителите на Владимирово и селата Върбица, Сталево и Светлина. От регионалната здравна инспекция посочват, че водата може да бъде използвана за хигиенни цели. Фонд \"Земеделие\" се отчита текущо за плащанията на стопани С мотива за по-голяма публичност Фонд \"Земеделие\" отчита как върви върви приемът по мярката за инвестиции в земеделски стопанства за 2016 г. Приключила е обработката на 2889 заявления за подпомагане от общо 3165 приети. Подготвени са 518 заповеди за одобрение в 100% от бюджета по приема, като към момента са изготвени 499 договори. Общо 52-ма кандидати са оттеглили документите си. Отказани са 55 заявления, попадащи в 100% от бюджета по приема. Над 40 души са в неизвестност след свлачищата в Калифорния До момента е потвърдена смъртта на 17 души, след като свлачищата разрушиха много къщи и пътища в югозападния щат. \"Издирваме 43 човека... това число се променя постоянно\", заяви шериф Бил Браун от окръг Санта Барбара. Природното бедствие бе причинено от проливни валежи в понеделник и вторник в райони, оголени от  големия пожар в Калифорния миналия месец . Понякога инспекторите са \"тайни клиенти\" или \"под прикритие\" \"Контролна покупка\", \"таен клиент\" и \"проверка под прикритие\" са някои от прийомите, с които Комисията за защита на потребителите (КЗП) си служи в своята контролна дейност за установяване на различен тип нелоялни практики на търговци. Това разказа председателят Димитър Маргаритов в ефира на телевизия \"Евроком\". Фестивал събира 5 хиляди кукери в Симитли Участници от цялата страна и от Македония ще дефилират на 15-ото издание на фестивала на кукерските и маскарадните игри \"Симитлия - Древната земя на кукерите\" тази събота. Фестивалът започва от 10 ч. на стадион \"Септември\" в гр. Симитли. В него ще участват 25 гостуващи групи и осем групи от общината, съобщава БТА.", "date": "2018.01.12", "title": "Кратки новини: Жълт код за сняг е обявен в 8 области утре"}
{"url": "https://www.dnevnik.bg/evropa/2018/01/12/3111387_bulgariia_se_muchi_da_dogoni_evropeiskite_standarti/", "text": "От 1 януари България пое за шест месеца председателството на Европейския съюз и столицата София ще посрещне за този период многобройни делегации от еврокомисари, министри и наблюдатели - общо над 20 000 души, пише френският  . България ще направлява работата по горещи теми като приемането на мигранти и новия етап от преговорите за излизането на Великобритания от съюза, което е предизвикателство за малката страна със 7.1 милиона жители, най-бедната от 28-те държави в ЕС. Въпреки солидния си растеж икономиката на България продължава да е спъвана от многобройни структурни проблеми, отбелязва \"Монд\". Друг френски вестник,  , обръща внимание на  протестите в София  в деня на  официалното начало на българското европредседателство . Българите протестираха с искане на подобряване на жизненото равнище и против корупцията. Вестникът цитира издигнат от демонстрантите транспарант: \"Корупцията прави силата\" - иронична препратка към мотото на българското председателство \"Съединението прави силата\". В десетината протеста участваха еколози, проруски и антиевропейски организации, защитници на правата на жените, както и полицаи и пенсионери, които настояваха за увеличение на заплатите и пенсиите, допълва \"Фигаро\". България иска да се възползва от председателството на ЕС, за да ускори присъединяването си към шенгенското пространство,  отбеляза на сайта си телевизия \"Евронюз\" . От началото на мигрантската криза България следва неотклонно правилата на европейската солидарност. За времето на председателството си София ще води дискусии за намиране на отговор на това предизвикателство. Същевременно обаче тя ще трябва да поддържа единството на страните членки, силно застрашено по този проблем, подчертава  . Базираният в Брюксел седмичник \"Политико Юръп\" акцентира върху изказване на българския премиер Бойко Борисов, според когото председателят на Европейския съвет - полякът Доналд Туск - не бива да се меси в полската политика. Борисов каза, че с Туск, с когото са част от едно и също политическо семейство, дясноцентристката Европейска народна партия, са приятели, но изтъкна, че те трябва да останат неутрални и безпристрастни. В интервю за полски седмичник в началото на седмицата Туск, бивш премиер на Полша, каза, че управляващата партия \"Право и справедливост\" е дълбоко авторитарна и вероятно ще се опита да направи така, че Полша да напусне ЕС,  ако престане да бъде чист бенефициент  на еврофондове, припомня  . Предизвикателството, пред което се изправя ЕС, предприемайки наказателна процедура срещу Полша заради авторитарния й уклон, беше подчертано и при поемането от България на европейското председателство, отбелязва в.  Британският ежедневник цитира думите на българския премиер, според когото би било \"опасен прецедент\" страните членки да гласуват дали Полша е рискувала да извърши сериозно нарушение на нормите на върховенството на закона. Ако трябва да гласуваме, ще имаме безсънни нощи как да гласуваме. Надявам се да не се налага да правим това, каза Борисов./БТА", "date": "2018.01.12", "title": "България се мъчи да догони европейските стандарти, пишат чужди медии за началото на председателството"}
{"url": "https://www.dnevnik.bg/sport/2018/01/12/3111394_ruski_hakeri_veroiatno_planirat_ataki_pokrai/", "text": "Хакери, действащи от Русия, може би планират атаки срещу някои антидопингови агенции. До този извод е стигнала американската компания за киберсигурност ThreatConnect Inc, съобщава \"Ройтерс\". Базираната във Вирджиния фирма e открила ранни сигнали за подготвяни атаки. Според информацията те били свързани с  изключването на Русия от предстоящите следващия месец зимни олимпийски игри в Пьончан . Специалистите от ThreatConnect посочват, че в последния месец неизвестни лица са регистрирали три домейна, които имитират тези на Световната антидопингова агенция (WADA), антидопинговата агенция на САЩ и олимпийския комитет на Азия. В свой доклад американската компания отбелязва, че действията напомнят на тези на Fancy Bears. Определяната като руска хакерска група отправи поредното си послание преди два дни, като  съобщи, че олимпийската забрана на Русия е политическа заповед от САЩ и Великобритания . Fancy Bears публикува хакнати имейли от кореспонденцията на членове на МОК. \"Тези имейли и документи водят до заключението, че европейците и англосаксонците водят борба за власт и пари в световния спорт\", заявиха от групата. В последните месеци Fancy Bears направи серия разкрития за водещи състезатели в различни спортове, като използва хакнати данни от антидопинговите агенции. Домейните, имитиращи съществуващи официални сайтове на организации, се ползват като тактика за различни атаки, пише \"Ройтерс\". Това е средство и за постигане на достъп до имейли. Според заключенията на ThreatConnect имитиращите домейни \"повдигат въпроса за по-мащабна кампания срещу предстоящите зимни олимпийски игри\". Преди дни и друга американска компания - McAfee, предупреди, че очаква покрай Пьончан 2018 да се забележи ръст на кибератаките, използващи теми, свързани с олимпийските игри.", "date": "2018.01.12", "title": "Руски хакери вероятно планират атаки покрай олимпийските игри, предупредиха американци"}
{"url": "https://www.dnevnik.bg/bulgaria/2018/01/12/3111386_repliki_za_sorosoidi_i_prizivi_za_shans_beliazaha/", "text": "Парламентът отхвърли  ветото  на президента Румен Радев върху антикорупционния закон. Това се случи с гласовете на 146 народни представители от ГЕРБ, ДПС, \"Воля\" и Обединени патриоти. Против бяха 76 депутати от БСП. В началото дебатът изглеждаше вял и мнозинството не взимаше думата. Срещу приетия в края на 2017 година текст се изказаха само депутати от БСП. От ДПС и \"Атака\" призоваха да се даде шанс на закона. Стигна се и до реплики между председателя на парламентарната група на ГЕРБ Цветан Цветанов и лидера на БСП Корнелия Нинова. Крум Зарков (БСП) призова народните представители да подкрепят ветото, за да може законът да се пренапише. Според Зарков нито един от аргументите срещу закона не е бил чут или отразен. \"По силата на мнозинството, на аритметическата логика се гласува законът точно както е бил представен в началото\". \"Президентът казва: този закон няма да проработи. Корумпирани политици ще продължат да се радват на безнаказаност. Нито едно становище извън управляващата коалиция не бе в подкрепа на този закон - нито журналистическо, политическо или експертно\", припомни Зарков. Той добави, че ДПС и Патриотичният фронт са гласували с резерви на първо четене и с уговорката, че ще внесат промени. Това се случи, но предложенията им не са били приети. Не само политици, а всеки български гражданин. И до ден днешен нямаме отговор как ще бъдат използвани СРС и оперативна информация пред гражданския съд. Този орган няма да стъпва в наказателен съд\", заяви още Зарков. Лидерът на \"Атака\" Волен Сидеров обяви, че законът сигурно имал недостатъци, но в мотивите на ветото на президента Румен Радев, към когото \"той имал уважително отношение\", не били посочени правилните текстове. По думите му в началото на европредседателството България трябва да даде знак с приемането на закона. Сидеров призова да се приеме законът и да спре цитирането на чужди издания, където \"българи клепали държавата\". Той посочи в. \"Гардиън\", в който автор бил директорът на Центъра за изследване на демокрацията Огнян Шентов, и предположи, че това са \"сороси\". На края на изявлението си Волен Сидеров попита: \"Бутилка хубава ракия за Юнкер корупция ли е?\" \" Над 80% от бизнеса, които казват, че обществени поръчки са нагласени - и те ли са соросоиди? Защо не използваме председателството да опровергаем уж соросоидните твърдения\", попита от парламентарната трибуна лидерът на БСП Корнелия Нинова. \"28 години всички крадат тази държава и не може да преборим това, защото не е определено какво е корупцията?\", заяви още Нинова. По думите й по закона има много спорове, но остава един голям въпрос. \"Има един принцип в Конституцията и в правото - разделение на властите и взаимен контрол. Властта, която управлява, априори при нея е корупцията, ще си избира тези, които ще я контролират\", заяви лидерът на левицата. Нинова отново застъпи въпроса за това кой ще назначава състава на новата комисия. В проекта на управляващите е предвидено това да е парламентът. \"Корупцията е надпартиен въпрос. Не се прави закон за един мандат. И не се сърдете, ако началото на председателството и краят ще е един и същ - с основна тема корупцията. Ако продължавате така, няма да можем да бъдем приети в Шенген. Защото корупцията продължава да е проблем номер едно, , заяви Нинова. \"Как решихте, че законът няма да сработи, като дори не сме го приели още? Нима сте ходили при оракули. Аз знам, че в БСП има добри юристи и не мога да повярвам, че използвате такива способи, за да защитите ветото на президента\", заяви депутатът от ДПС Хамид Хамид. Той призова за една година шанс, за да се види дали законът ще проработи. ДПС подкрепиха управляващите при отхвърлянето на ветото в правна комисия и го направиха и в залата. Председателят на парламентарната група на ГЕРБ Цветан Цветанов попита защо БСП са си сменили позицията и в 43-ия парламент са твърдели, че ръководството на антикорупционния орган трябва да се избира от Народното събрание, а не от президента. \"Какво се промени оттогава, нали точно вие подкрепихте тогава антикорупционния закон в този му вид. Ние ще отхвърлим ветото на президента, защото ясно личи, че играете заедно с президента, а ние - в интерес на българите\", заяви Цветанов. И прогнозира, че Нинова дълго време ще бъде в опозиция и така ще може да трупа опит като опозиционер. Лидерът на левицата не остави без реакция думите на Цветанов. Корнелия Нинова го призова да не раздава присъди от парламентарната трибуна кой ще управлява и кой ще бъде в опозиция. \"Народът решава кой ще управлява. Когато говорите от името на България, се ограничавайте до председател на парламентарна група\", заяви Нинова.", "date": "2018.01.12", "title": "Реплики за соросоиди и призиви за шанс белязаха отхвърлянето на ветото върху антикорупционния закон"}
{"url": "https://www.dnevnik.bg/bulgaria/2018/01/12/3111425_prokuraturata_protestira_v_suda_poskupvaneto_na_vodata/", "text": "След като в края на миналата година Върховната административна прокуратура (ВАП)  протестира в съда поскъпването на водат а в три града – Бургас, Ямбол и Враца, днес направи това и за още 12 населени места. Мотивът на държавното обвинение е, че Комисията за енергийно и водно регулиране (КЕВР) е допуснала съществени нарушения на административнопроизводствени правила. Според Закона за енергетиката регулаторът трябва да проведе процедура за обществено обсъждане със заинтересованите лица при изготвянето на новите цени. Макар във функцията на КЕВР да не се включват конкретните стойности по договорите между ВиК оператори и клиенти, решенията на комисията са определящи за съдържанието им. Според ВАП обществено обсъждане не е организирано. Доводите на част от участници в откритото заседание са приети за основателни, но внесените съществени промени са представени и приети единствено на закритото заседание на комисията, без да е предоставена възможност за възражения. Освен това при взимане на решението за поскъпване на водата КЕВР е допуснала още една неточност. Цените на водоснабдителните и канализационните услуги се определят по формула, в която присъства показател, свързан с инфлацията за периода от влизането в сила на утвърдената цена за първия ценови период до датата на изчисление на изменението. В конкретните изчисления от КЕВР е използвана информацията от интернет страницата на НСИ за индекс на потребителските цени, като данните са приложени незаконосъобразно, тъй като обсегът им е несравнимо по-голям от инфлацията, която влияе върху разходите на ВиК дружествата. Решението на ВАП е за водоснабдителните дружества в София, Смолян, Варна, Пловдив, Силистра, Кърджали, Русе, Златни пясъци, Перник, Монтана, Шумен и Сливен.", "date": "2018.01.12", "title": "Прокуратурата протестира в съда поскъпването на водата в още 12 града"}
{"url": "https://www.dnevnik.bg/sviat/2018/01/12/3111432_trump_ne_iska_afrikanci_a_poveche_norvejci_v_sasht/", "text": "Американският президент Доналд Тръмп е попитал вчера за какво са им на Съединените щати имигранти от \"мизерни дупки\" като Хаити и страните в Африка, съобщиха \"Асошиейтед прес\" и \"Ройтерс\", позовавайки се на пожелали анонимност източници. \"Защо искаме да идват всички тези африканци? Това са мизерни държави... Трябват ни повече хора от Норвегия\". Тръмп направил този коментар пред сенатора демократ Дик Дърбин и сенатора републиканец Линдзи Греъм, които отишли в Овалния кабинет да известят президента за подробностите на нов имиграционен законопроект, подкрепен от група сенатори от двете партии. Те се надявали Тръмп да подкрепи споразумението им, с което да бъде сложен край на продължаващия с месеци оспорван дебат за около 800 000 имигранти, дошли нелегално в САЩ, когато са били деца – т.нар. мечтатели, които доскоро имаха път към легализиране на статута си. Белият дом по-късно отхвърли предложението им. По време на разговора Дърбин обяснил, че споразумението предвижда и други мерки, включително спиране на лотариите за виза за страните от Африка, чиито граждани занапред ще могат да кандидатстват за това по други начини. В текста се предвижда и даване на разрешение на хора, избягали от природни бедствия в родните си страни като Салвадор, Гватемала и Хаити, да останат в САЩ. Запитан за думите на Тръмп, говорителят на Белия дом Радж Шах отговори: \"Някои политици във Вашингтон избират да се борят за чужди страни, но президентът Тръмп винаги се бори за американския народ\". Той иска \"да направи нашата страна по-силна, като приеме тези, които могат да допринесат за нашето общество, за растежа на нашата икономика и да бъдат асимилирани от нашата велика нация\", допълни Шах. Според друг източник, запознат с развоя на срещата, Тръмп е попитал защо САЩ трябва да приемат неквалифицирани работници от въпросните страни, вместо да приемат имигранти от страни, които могат да предложат квалифицирани работници. По думите му Тръмп не е искал да обиди никого. Информацията за коментарите на президента бе посрещната с критики както от демократите, така и от конгресмени републиканци с чуждестранен произход.", "date": "2018.01.12", "title": "Тръмп не иска африканци, а повече норвежци в САЩ"}
{"url": "https://www.dnevnik.bg/photos/snimka_na_denia/2018/01/12/3111437_snimka_na_denia_zvezdite_v_surceto_na_mlechniia_put/", "text": "Телескопът \"Хъбъл\", който американската космическа агенция НАСА използва за изучаване на далечни звезди и планети, успя да направи снимка на центъра на нашата галактика. В сърцето на Млечния път, както учените определят мястото, намиращо се на 26 хил. светлинни години от Земята, ярко светят застаряващите червени гигантски звезди, които съжителстват с по-големи и по-млади бели звезди. Повечето яркосини звезди на снимката най-вероятно са наскоро оформени космически тела.", "date": "2018.01.12", "title": "Снимка на деня: Звездите в сърцето на Млечния път"}
{"url": "https://www.dnevnik.bg/photos/2018/01/12/3111426_fotogaleriia_koncertut_s_koito_zapochna_bulgarskoto/", "text": "С концерт в Народния театър \"Иван Вазов\" вчера България   на председателството на Съвета на ЕС.", "date": "2018.01.12", "title": "Фотогалерия: Концертът, с който започна българското европредседателство"}
{"url": "https://www.dnevnik.bg/bulgaria/2018/01/12/3111435_deputatite_uduljiha_s_pet_godini_zashtitata_za/", "text": "Депутатите удължиха с пет години  мораториума  за спиране на давността за придобиване на имоти - частна държавна и общинска собственост. Промяната,  внесена в края на декември,  беше гласувана и на първо, и на второ четене, като по нея нямаше дебат. Новият срок, заложен в изменението, е до 31 декември 2022 година. Първият гласуван мораториум е през 2006 година, когато малко преди да изтекат 10 години (въведена през 1996 година възможност да придобиеш имот частна държавна и общинска собственост по десетгодишна давност) - става известно, че държавата не е била готова с актуване и описване на имотите си. Оттогава мораториуъмът е бил удължаван няколко пъти. Последно това се случва през декември 2014 година. Мотивите на управляващите от втория кабинет на Бойко Борисов са че, \"удължаването на срока е необходимо поради все още неприключилия процес по първоначалното актуване на имотите – държавна и общинска собственост\". Сходни са аргументите и на внесения сега проект за изменения. Основната причина за постоянното удължаване на срока е липсата на изработена кадастрална карта на страната.", "date": "2018.01.12", "title": "Депутатите удължиха с пет години защитата за придобиване по давност на държавни и общински имоти"}
{"url": "https://www.dnevnik.bg/zelen/2018/01/12/3108975_valeri_serafimov_izpulnitelna_agenciia_po_okolna_sreda/", "text": "\"Мониторинг и оценка на околната среда\" – Този проект няма да доведе до подобряване качеството на въздуха. Този проект води до изпълнение ангажиментите на страната за ежегодно докладване данните за качеството на въздуха. – Да, тези данни се отразяват в  картата  за въздуха на евроагенцията. Успяхме да приключим със стандартизирането на данните ни в края на ноември и в средата на декември те бяха отразени на картата за Европа. Сега там може да се проверят нивата на замърсяване в цялата страна, измерени от мониторинговите автоматизирани станции. Имаме и 6-7 пункта с ръчно пробовземане и последващ анализ, затова не ги докладваме на агенцията тях. – Да, в реално време са. Близко до реалното време, за да бъдем точни – с малко закъснение от 15-20 минути за часовите стойности. - Цялата ни система за измерване е изградена спрямо националното и европейското законодателство и отговаря изцяло на тези изисквания. Броят на пунктовете се изчислява на база на два фактора - нивото на замърсяване и броя на населението. В София трябва да имаме шест пункта спрямо население от 1.2 млн. души и ние ги имаме. Това не ограничава общините да си създадат допълнителни собствени системи за мониторинг. От Столична община имат намерения да си закупят или мобилна, или фиксирана станция, законодателстовото не ограничава общините в това. – Ако общините имат желание да ни предоставят тези данни, да. – Не, нямаме такива компетенции. Ние можем да им съдействаме с технически капацитет – каква апаратура да изберат, какъв обхват да бъде тази апаратура. Според комплексните разрешителни за действие в ТЕЦ, например големите ТЕЦ \"Марица-изток\", имат собствени измервателни станции за мониторинг на въздуха, като те са длъжни да изпращат тази информация в реално време в Изпълнителната агенция. – Според мен на този етап изобщо не може да се разчита на тях, защото тази апаратура не е референтна. Европейската агенция по околна среда е определила за всеки един замърсител каква точно апаратура трябва да се ползва. – За фини прахови частици референтната апаратура е пробовземане и последващ анализ. Ако имаме автоматични анализатори за фини прахови частици, трябва да се направи сравнение между пробовземането и тегловен анализ (събира се на един филтър и след това се мери на везна) – тогава се прави коефициент на съответствие между тази апаратура и другата. С тази апаратура, с която измерват гражданите от  не е правено такова сравнение и не е референтна. - Ако те желаят, да. – Пак ви казвам, тази апаратура нито я знам на какъв принцип работи, нито е сравнявана с референтна апаратура. Ако трябва да сме честни, те трябва да посочат само 24-часова стойност, тъй като нормата за фини прахови частици е за 24 часа. Те посочват някакви моментни стойности, което не е правилно. Така манипулират донякъде населението... – Световната здравна организация е казала, че трябва да има 24-часово измерване, за да кажеш каква е стойността. СЗО е преценила, че нормата е за 24 часа. Всички други манипулации – на час, на 20 минути, не са реални. - Чакаш да минат 24 часа... – Пак повтарям 24 часа е праговата нормата за фини прахови частици. И то нормата е превишена, когато в годишен аспект имате 35 дена с превишаване на тази норма. Така че не е фатално, че един ден или два, или пет, или десет, или 34 дена сте имали превишаване на нормата. Трябва да имате над 35 дни според критериите на СЗО. – Има значение за серен диоксид, за азотен диоксид. – Защо тогава Европейската агенция по околна среда не е наложила часови норми, това ги попитайте. Това не може да се изчисли, концентрацията се измерва, не се изчислява. - Ние сме заложили за 2018 г. такава обществена поръчка – данните от системата ни за мониторинг в реално време да се представят на населението. – Да, надяваме се това да стане от тази година. – Създаването на системата ще отнеме половин година максимум. Финансирането трябва да дойде от Министерството на околната среда (МОСВ). Идеята в момента е предложена на МОСВ като заглавие – Това ще е целта на тази задача – лесно онагледяване на замърсяването на въздуха. В реално време предоставяме информация на населението, когато се превишават нивата на серния диоксид и на азотния диоксид и озон. И това е по-важното, отколкото от други неща, които иска населението. Имаме ли три часа последователни замърсяване с тези замърсители, тогава има опасност за здравето хората – на деца, възрастни и хора с белодробни заболявания. - Да. – Защо тогава СЗО не направи часова норма? Европейското законодателство задава норма за замърсяване с фини прахови частици за 24 часа и в годишен аспект – 35 дни превишения. Когато Световната здравна организация и Европейската агенция за опазване на околната среда ни насочат чрез директива ние ще го направим. – Да.", "date": "2018.01.12", "title": "Валери Серафимов, Изпълнителна агенция по околна среда: Дори 34 дни запрашаване над нормата не са фатални"}
{"url": "https://www.dnevnik.bg/sport/2018/01/12/3111429_grigor_dimitrov_uveren_sum_i_triabva_da_ulovia_miga/", "text": "Григор Димитров гледа с надежда към  първия за годината турнир от Големия шлем - Australian Open . Българинът  изтегли добър жребий, като ще започне с мач срещу квалификант . \"Имам достатъчно увереност. Изминах дълъг път (след полуфинала миналата година), чувствам се добре и всичко опира до това да го покажа на корта\", каза Димитров, цитиран от австралийската секция на Yahoo Sports. Третият в света игра епичен полуфинал срещу Рафаел Надал преди година в Мелбърн, но загуби след пет сета. \"Когато се изправиш пред подобни възможности, е необходимо да умееш да ги използваш\", посочи той и добави, че винаги гледа към това, което е пред него. \"Това е моментът пред мен да уловя възможността\", заяви Димитров. В осминафиналите е възможна среща между него и Ник Кириос. Българинът спечели финала срещу австралиеца миналото лято в Синсинати и за първи път взе титла от сериите \"Мастърс\". Преди дни обаче  Кириос се наложи в полуфинала в Бризбейн, където Димитров защитаваше титлата си . \"Беше много интересен мач. Мислех, че държа всичко под контрол, но след първия сет всичко сякаш ми се изплъзна. Той направи няколко удара и си върна увереността, започна и да сервира невероятно. Заслужена победа за него. Това е прекрасно начало на годината за него ( Кириос стана шампион в Бризбейн ) и той определено е претендент сега\", добави Димитров. Australian Open започва в понеделник.", "date": "2018.01.12", "title": "Григор Димитров: Уверен съм и трябва да уловя мига"}
{"url": "https://www.dnevnik.bg/biznes/2018/01/12/3111399_gopro_produljava_da_otchita_spad_v_prodajbite_i_da/", "text": "Калифорнийската компания GoPro, която създаде изцяло нов сегмент със своите спортни камери, обяви, че ще съкрати над 20% от персонала си и затваря бизнеса си с дрони. И призна, че не изключва продажба на по-голям играч. Това съобщава седмичният  \"Капитал\" . Изданието допълва, че новината не е чак толкова изненадваща, защото компанията от доста време не може да направи сериозен растеж на бизнеса си. През миналата година фирмата вече съкрати над 270 души и с новите около 300 уволнени броят на служителите ще падне под 1000. Отделно значително намали и очакванията за продажбите си за четвъртото тримесечие до 340 млн. долара, далеч под предвидените 472 млн. долара. След новината в понеделник акциите на компанията се сринаха с над 30%, преди леко да възстановят позиции. В допълнение двама от висшите мениджъри - оперативният директор Чарлз Пробър и вицепрезидентът Шарън Зезима, обявиха, че напускат фирмата. Целта на основателя Ник Удман е да съкрати разходите с около 80 млн. долара. Въпреки че марката GoPro се превърна в синоним на спортната камера (action cam на английски), продажбите не успяха да достигнат нужните бройки за здравословен растеж и развитие на компанията. Целта на Удман беше съвсем различна - GoPro да е далеч повече от хардуерен производител, а да се превърне в лайфстайл марка. Като публична компания GoPro е под постоянен натиск да пуска нови и нови продукти. Което е скъпо начинание, особено ако не можеш да намериш купувачи за тях. Според разработчика Мат Хакет най-голямата грешка на GoPro е била нежеланието на мениджмънта да заложи на повече софтуер, който да съпътства добрите продукти. Така GoPro остана потребителска компания, която прави един основен продукт много добре и го продава на ентусиасти. Провал се оказа и навлизането в бизнеса с дронове.", "date": "2018.01.12", "title": "GoPro продължава да отчита спад в продажбите и да съкращава служители"}
{"url": "https://www.dnevnik.bg/biznes/2018/01/12/3111468_dvucifren_skok_na_cenite_v_hotelite_i_na_samoletnite/", "text": "През декември месечната инфлация е 0.4%, а годишната - 2.8%, съобщи Националният статистически институт днес. Средногодишната инфлация за 2017 г. спрямо предходната е 2.1%. От данните се вижда, че в месеца с много празници драстично са скочили цените на настаняването в хотелите във ваканционни центрове и курорти - със 17.2%, а също и самолетните билети - с над 30%.  През декември спрямо ноември храните и безалкохолните напитки са поевтинели с 0.2%, алкохолът и цигарите са запазили цените си непроменени, а разходите за жилища, режийни разноски и горива са нараснали с 0.2%. Поскъпването на транспорта средно е с 1.9%, на водоснабдяването - с 1.3%, на канализационните услуги - с 4.8%. Дизеловото гориво поскъпва през последния месец на годината с 1.6%, автомобилният бензин А95Н - с 1.3%, А98Н - с 1.1%, газът пропан-бутан за коли - с 1.7%, услугите по обществено хранене - с 0.4%.", "date": "2018.01.12", "title": "Двуцифрен скок на цените в хотелите и на самолетните билети е отчетен през декември"}
{"url": "https://www.dnevnik.bg/sviat/2018/01/12/3111519_feisbuk_shte_pokazva_poveche_sudurjanie_ot_priiateli/", "text": "Американската компания \"Фейсбук\" (Facebook) обяви, че въвежда голяма промяна в ползваната от над два милиарда потребители едноименна социална мрежа. Занапред в основната рубрика \"Новини\" ( News Feed ) ще се отдава предимство на снимки и публикации на семейството и приятелите за сметка на съдържанието, публикувано от търговски марки, медии, известни личности и други страници, освен ако то не бъде подсилено под формата на реклама, съобщиха агенциите \"Ройтерс\" и \"Франс прес\". Това е най-голямата стратегическа реформа на  съдържанието  през последните години в социалната мрежа. Нейният алгоритъм досега приоритизираше съдържание, което да провокира потребителя да хареса или коментира. Марк Зукърбърг , 33-годишният съосновател на компанията, написа вчера в профила си, че целта вече не е такава и вместо това \"Фейсбук\" ще помага на потребителите си да имат \"по-смислени социални контакти\". \"Когато въведем това, ще виждате по-малко публикации на фирми, марки и медии\", каза той. \"Фейсбук\" и конкурентните му социални мрежи бяха залети от критики, че техните продукти засилват възгледите на потребителите по социални и политически въпроси. Компанията бе разкритикувана, че алгоритмите ѝ може да са отдали приоритет на подвеждащи новини и неверни информации и по този начин е било повлияно на президентските избори в САЩ през 2016 г. Промените няма да засегнат рекламите и вероятно ще нанесат удар върху бизнеси, които искат да се популяризират, без да плащат за реклама, отбеляза \"Асошиейтед прес\"./ БТА", "date": "2018.01.12", "title": "\"Фейсбук\" ще показва повече съдържание от приятели, отколкото от бизнеси и медии"}
{"url": "https://www.dnevnik.bg/biznes/2018/01/12/3111537_vnosut_ot_strani_izvun_es_narastva_s_edna_chetvurt_do/", "text": "Между януари и ноември 2017 г. българският износ нараства с 11.8%, а вносът - с 15.4%, сочат данните на Националния статистически институт. За единадесетте месеца на миналата година от България са изнесени стоки на обща стойност 48.1 млрд. лв., а вносът е за 53.7 млрд. лв. Само през ноември износът е за 4.7 млрд. лв., с 4.8% по-висок от същия месец на предходната, а вносът нараства с 15 на сто до 5.5 млрд. лв. През периода януари - ноември 2017 г. износът на България за трети страни се увеличава с 12.7%, а стойността му е 16.1 млрд лв. Стоки за най-голяма стойност са изнесени за Турция, Русия, Китай, Сърбия, Македония и САЩ. На тези шест държави се падат 52% от българския износ за трети страни. Вносът на България от трети страни за единайсетмесечието се увеличава с 23.6% спрямо 2016 г. до 19.3 млрд. лв. Най-голяма е стойността на вноса от Русия, Турция, Китай и Сърбия. Търговията с ЕС нараства с 11% Данните на НСИ за търговията със страните от ЕС са до октомври 2017 г. Според тях увеличението на износа е с 10.9% до 28.8 млрд. лв. Две трети от изнесените стоки са за Германия, Италия, Румъния, Гърция, Франция и Белгия. Вносът на България от ЕС за десетмесечието нараства със същия процент, а стойността му е 30.8 млрд. лв. Най-голям е стойностният обем на стоките, внесени от Германия, Италия, Румъния, Испания и Гърция.", "date": "2018.01.12", "title": "Вносът от страни извън ЕС нараства с една четвърт до ноември"}
{"url": "https://www.dnevnik.bg/detski_dnevnik/2018/01/12/3108837_s_decata_v_pochivnite_dni_13_i_14_ianuari/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота приема желаещи през януари да се занимават с керамика, грънчарство, приложни изкуства и рисуване. Курсовете ще се провеждат в събота (групи за начинаещи) и неделя (групи за напреднали). Можете да разгледате и да си изберете от курсовете, които се провеждат на  Петте кьошета,  в  кв. \"Гоце Делчев\"  и в село  Бистрица . - Младежкият център кани деца до 10 години на занимания по дизайн мислене от 11 до 12.30 часа. Проектът Red Paper Plane ще въвлече децата в творчески проекти - \"мисии\", базирани на професия, като всяка мисия се реализира в 5 последователни работилници. Целта на дизайн мисиите е да се развиват у подрастващите умения за работа в екип, решаване на проблеми, креативност, емпатия, увереност, търпение, концентрация, експериментиране.  - Над 5000 участници от България и Македония ще дефилират на 15-то издание на фестивала на кукерските и маскарадните игри   от 10 часа на стадион \"Септември\" в града. Неделя  Хората възприемат света през петте си сетива. Но някои животни притежават допълнителна сетивност, като например ехолокацията. Посетителите на ателието \"Сетивата при животните\" ще се отправят на експедиция из природонаучния музей, за да открият предмети, свързани със сетивата при животните; ще ги използват, за да дадат отговори на въпросите: Кои животни могат да откриват болни хора само по тяхната миризма? Какво помирисват всъщност? Могат ли акулите да произвеждат електричество и какво сетиво е то? Кои животни освен прилепите използват ехолокация, за да си намерят вечеря? Кое животно вижда неща, напълно скрити за очите на хората? След това децата ще участват в забавна ролева игра за обоняние. Занятията са от 11:00-12:30ч. за деца между 5-7 годишна възраст. Необходимо е записване на  info@bio-game.org . При необходимост информация можете да получите на 0882/ 523281. Ще могат да участват само предварително записани деца. организира арт работилница за деца от 3-годишна възраст и техните родители на тема \"Мечка\". От 11 часа те ще се научат как да рисуват мече, а след това ще му направят топло шалче и шапка. Ще рисуват с темперни бои. Заниманията са подходящи за деца на възраст от 3 до 6 г. Необходимо е предварително записване на тел. 0887764649 или на  nevenadacheva@gmail.com . Цената е 20 лв., всички материали са осигурени. Ателието кани всички малки художници от 17 ч. на работилница \"Зимен пейзаж\". Децата ще се запознаят с художника Тед Харисън, ще научат какво е пейзаж и как да направят своята композиция интересна, защо и кога се използва баланс в творбите. Ще рисуват с темперни бои. Заниманията са подходящи за деца на възраст от 4 до 12 г. Необходимо е предварително записване на тел: 0887764649 или на  nevenadacheva@gmail.com . Цената е 15 лв, като всички материали са включени в нея.  - Детският научен център \"Музейко\" и Lidl България посрещат малки и големи от 11 до 16.30 часа срещу цена на билета от 2 лева.  Тук  можете да разгледате пълната програма за деня.", "date": "2018.01.12", "title": "С децата в почивните дни (13 и 14 януари)"}
{"url": "https://www.dnevnik.bg/bulgaria/2018/01/12/3111554_ikonomist_ako_adut_sa_drugite_bulgariia_e_rai/", "text": "Ако адът са другите хора, Екатерина Светулкова, 82-годишна жителка на село Баница в Северозападна България, трябва да е в рая, пише британското списание \"Икономист\" в статия под заглавие \"Ако адът са другите, България е рай\", цитирана от БТА. \"Тук няма жива душа\", въздъхва Светулкова. Децата ѝ живеят другаде, останали са ѝ малцина приятели и тя не знае към кого да се обърне, ако има нужда от помощ. \"Това е страшна самота\", добавя тя. Списанието цитира прогноза на ООН, че  населението на България ще намалее  от 7.2 милиона на 5.2 милиона през 2050 г., което би я направило страната с най-бързо топящо се население в света (следващите девет са също в Източна Европа. Демографската катастрофа се проявява особено силно в селата и е най-жестока в занемарения  северозапад  - най-бедния район в най-бедната страна в Европейския съюз.  България може би е най-екстремният случай на обезлюдяване в Източна Европа, отбелязва \"Икономист\". Посткомунистическият преход бе особено травматичен и отлаган в тази страна. Стотици хиляди младежи се стекоха в по-богатите и по-стабилни стани в Западна Европа, а в България останаха по-възрастните и по-неквалифицираните. Правителствата произвеждаха безкрайни стратегии, за да спрат демографския спад, но напразно. Вицепремиерът  Валери Симеонов , лидер на крайнодесния  Национален фронт за спасение на България , казва, че се готвят политики за привличане на работна ръка от чужбина, но това не се отнася за бежанци - той ги нарича \"авантюристи\", които искат да източат благата на Европа. Румен Радев, президентът социалист, обещава, че няма да допусне България да стане \"мигрантското гето на Европа\", пише \"Икономист\". Списанието коментира по този повод, че малцина обаче са бежанците, които искат да останат във враждебна страна с ниски доходи. Оптимистите гледат към  добре управляваната Естония , която загуби 17% от населението си, след като се освободи от съветското господство, но напоследък се радва на нетно връщане на хора. България се справя добре в икономиката -  заетостта е по-висока от всякога  и държавните финанси са в добро състояние, но  корупцията , бюрокрацията, лошото образование и гангстерската престъпност я петнят пред чуждите инвеститори.  Перспективите на България сега са малко по-добри и мрачните хора в нея са го забелязали - миналия месец анкета показа, че мнозинството от  българите гледат с оптимизъм  за първи път от 20 години. Но в бъдеще далеч по-малко българи ще споделят това добро настроение, пише в заключение \"Икономист\". / БТА", "date": "2018.01.12", "title": "\"Икономист\": Ако адът са другите, България е рай"}
{"url": "https://www.dnevnik.bg/zdrave/2018/01/12/3111563_lekari_ot_obshtinski_bolnici_v_stranata_izlizat_na/", "text": "Лекари от общински болници в цялата страна ще протестират на 15 януари (понеделник) срещу липсата на адекватни мерки за спасяване на общинското здравеопазване. Между 12 и 13 ч. персоналът на лечебните заведения ще спре работа и ще излезе или пред съответната болница, или пред сградата на общината в знак на протест, съобщиха от Сдружението на общинските болници в България. Към момента участие в протеста са потвърдили повечето членове на сдружението – общински болници, намиращи се извън областните градове. Протестиращите настояват да получат от републиканския бюджет целева субсидия от 30 млн. лева за оздравяване на общинските болници извън областните градове, както и да им бъдат изплатени надлимитните дейности за последните две и половина години. Сред исканията са и увеличаване на цените на клиничните пътеки, покриващи масовата патология, както и да започне дебат за развитието на българското здравеопазване с предложения за цялостни модели на развитие. \"Не го правим, защото в момента се провежда европредседателството, а защото това е пределът, следва само разруха\", коментира пред \"Дневник\" председателят на СОББ д-р Неделчо Тотев. От сдружението изтъкват, че голяма част от общинските болници в страната са в реален фалит, като към края на 2017 г. 31 от тях имат неразплатени задължения в размер на 24 млн. лв., от които 12 млн. лв. са просрочени. В края на миналата година зам.-министърът на здравеопазването  Бойко Пенков съобщи, че общите задължения на общинските болници са 100 млн. лв. , като от тях 46 млн. лв. са просрочените. \"Най-съществената причина за това тежко финансово състояние е, че лечебните заведения работят по цени на клиничните пътеки от 2006 г., като през това време само минималната работна заплата се е променила от 180 на 510 лв., а в допълнение има промяна в цените на консумативите, лекарствата, услугите и т.н.\", посочват от СОББ.", "date": "2018.01.12", "title": "Лекари от общински болници в страната излизат на протест на 15 януари"}
{"url": "https://www.dnevnik.bg/biznes/2018/01/12/3111556_predpriiatiia_shte_protestirat_zaradi_skupiia_tok/", "text": "Предприятия, членуващи в основните бизнес организации, се готвят да протестират заради високите цени на тока. Протестът е насрочен за 31 януари, но подлежи на допълнително съгласуване между организациите. Това се разбира от съобщение на Българската стопанска камара до медиите след проведено снощи заседание на Асоциацията на организациите на българските работодатели, която през 2018 г. ще се председателства на ротационен принцип от камарата. \"Основна дискусионна тема по време на заседанието беше ръстът на цените на електроенергията и необходимостта от ефективни действия на българските работодатели, насочени към преодоляване на задълбочаващите се проблеми\", се посочва в съобщението. Причината за недоволството е в това, че повечето предприятия са получили уведомление от търговците, от които купуват ток, че от 1 февруари цените на електроенергията се повишават значително. По данни на предприятията става дума за скок между 30 и 60%, а в някои случаи и повече. Наскоро по тази причина бе проведена среща с министъра на енергетиката Теменужка Петкова, на която е било казано и това, че има проблеми и липса на контрол на сделките с ток на борсата, откъдето се снабдяват повечето предприятия. Явно набелязаните мерки не решават проблемите на бизнеса и той се готви за протест. Междувременно Петкова обяви в телевизионния ефир, че се готвят промени в Закона за енергетиката, които ще вменят на Комисията за енергийно и водно регулиране да контролира случващото се на борсата.", "date": "2018.01.12", "title": "Предприятия ще протестират заради скъпия ток"}
{"url": "https://www.dnevnik.bg/politika/2018/01/12/3111544_bsp_vnasia_signal_v_prokuraturata_za_poruchki_za_50/", "text": "БСП иска прокуратурата да провери обществени поръчки в община Хасково за около 50 млн. лева, които са спечелени от \"групи търговски дружества, свързани помежду си, пряко или косвено с едно лице - Даниел Гаргов\". Това обясни пред \"Дневник\" депутатът от \"БСП за България\" Елена Йончева днес, след като в парламента социалистите съобщиха за сигнал до прокуратурата за фирми на \"зетя на Делян Добрев от ГЕРБ\" покрай скандала, станал известен като \"Кумгейт\". Гаргов, който е общински съветник от ГЕРБ в Хасково и оглавява комисията по бюджет и финанси там, е съпруг на братовчедката на депутата от ГЕРБ Делян Добрев - Росица Гаргова, която доскоро оглавяваше финансовата дирекция в общинската администрация в Хасково.  За роднинските връзки в общината  обществеността разбра миналата есен покрай раздора между кмета Добри Беливанов и ГЕРБ и изнесени данни от Елена Йончева, а  Делян Добрев ги оправда с \"Хасково е малък град и всички се познават\" и \"дрийм тийм\" . Днес Йончева обяви, че става въпрос за обществени поръчки за много повече средства, и цитира разследване на сайта \"Биволъ\", но каза, че само за такива за около 50 млн. лева има папка с документи, които не даде на медиите. Тя обясни още, че фирми, близки до Гаргов, са спечелили и последните поръчки за саниране в Хасково - от поръчки за 11 блока получили 10, макар че на търговете се явили над 130 фирми. В отговор на въпрос на \"Дневник\" Йончева разясни, че една от свързаните с обществените поръчки фирма е \"Форуком фонт имоти\", в която по думите й Гаргов заема мястото на Делян Добрев след влизането му в политиката. БСП настоява прокуратурата да провери дали фирмите, които печелят поръчки, получават парични средства от офшорни фирми от Сейшелските и Маршалските острови. Сигналът касае и фирма \"Визьор\", която по думите на Йончева е собственост на родителите на Делян Добрев и по нейна информация за строителството на завод за палети получава пари от офшорна компания, които минават през фирма посредник, близка до Гаргов. След като БСП оповести информация за сигнала в прокуратурата, Делян Добрев от ГЕРБ даде изявление, в което отново съобщи, че ще съди Йончева за клевета. Той обяви, че се радва за сигнала, защото ще се докаже, че по никакъв начин не е свързан с въпросните фирми. \"Не съм свързано лице, не съм и възложител. Дали има нарушения по процедурата за провеждане на обществените поръчки ще преценят компетентните органи\", обяви Добрев. По думите му на Йончева не й е удобно да каже, че част от тези фирми печелят и обществени поръчки в Смолян, когато кмет е била Дора Янкова от БСП. \"Няма превеждани пари от офшорни фирми във фирми на родителите ми. Парите са от заем\", каза още Добрев. На въпрос на журналисти  за оттеглянето на оставката му , която бе безпрецедентно отхвърлена от мнозинството в парламента след скандала, Добрев обяви, че парламентарната група на ГЕРБ го е помолила да го направи и че това няма общо с жалбата на БСП в Конституционния съд, тъй като решенията му не важат със задна дата.", "date": "2018.01.12", "title": "БСП внася сигнал в прокуратурата за поръчки за 50 млн. лв., печелени от близки до \"зетя\" на Делян Добрев фирми"}
{"url": "https://www.dnevnik.bg/razvlechenie/2018/01/12/3111567_aktrisi_obviniha_djeims_franko_v_seksualna/", "text": "Обвинения в злоупотреба с положение и непристойно поведение хвърлиха сянка върху репутацията на Джеймс Франко, който преди дни бе удостоен със \"Златен глобус\". Пет жени обвиняват актьора в различни форми на сексуална експлоатация, като според актрисата Роуз Макгауън Холивуд проявявал \"избирателна глухота\" и \"слушал истории за този негодник\" от години. Основните обвинения идват от четири бивши студентки на Франко, както и актриса, която той менторствал. Жените проговориха пред вестника \"Ел Ей Таймс\" и в социалните мрежи след церемонията в неделя, на която Франко, както много други актьори, подкрепи кампанията срещу сексуалното насилие \"Времето изтече\". Според една от тях, Сара Титър-Каплан, по време на снимките на секс сцена преди три години актьорът своеволно махнал предпазителите с телесен цвят, които тя и други актриси носели върху интимните си части. Според две студентки актьорът им се разкрещял, когато отказали да се съблекат за фотосесия. Според Каплан актьорът участва в \"злоупотреба с власт\" на снимачните площадки, която експлоатира сексуално по-неизвестните актриси. По време раздаването на \"Златните глобуси\" актрисата Али Шийди запита в \"Туитър\" защо Франко е допуснат на церемонията, посветена на жертвите на сексуален тормоз, и намекна, че той е причината да се откаже от шоубизнеса (публикациите впоследствие бяха изтрити). А колежката й Роуз Макгауън, чиято предстояща биография е посветена на сексуалното насилие в Холивуд, подкрепи думите й със съобщението: \"Джеймс Франко изглежда като симпатяга, когото искаш да гушнеш. Така изглеждат обаче и мечките. Избирателно глухият Холивуд слуша истории за този негодник от години. Но статута му на хипстър принца на Холивуд го предпазва.\" Франко води актьорски класове в два образователни центъра на име Studio 4. Потърсен от \"Ел Ей Таймс\", адвокатът му Майкъл Плонскър е отрекъл обвиненията, предаде Би Би Си. Самият актьор също отрече по време на телевизионно участие в САЩ, като добави, че подкрепя всички, които разкриват, че са преживели тормоз, тъй като дълго не са имали глас. \"Не искам да им го отнемам по никакъв начин\", посочи Франко. 75-ата церемония по раздаването на наградите \"Златен глобус\" премина под знака на солидарността с жените, след като разследване срещу холивудския продуцент Харви Уайнстийн предизвика лавина от признания и самопризнания за сексуален тормоз в Холивуд.", "date": "2018.01.12", "title": "Актриси обвиниха Джеймс Франко в сексуална експлоатация"}
{"url": "https://www.dnevnik.bg/sviat/2018/01/12/3111562_koga_ne_oznachava_da_ili_ima_li_seksizum_v_klip_za/", "text": "Един от клиповете на българското председателство предизвика недоразумение и критики в социалните мрежи. Става въпрос за закачката с факта, че българите кимат \"погрешно\" според западняците и често жест с главата, който за нас означава \"да\", се тълкува от тях като \"не\". \"Когато я срещнете за първи път, може да ви даде грешен сигнал. Помнете, тук \"не\" може да значи \"да\". Не че се опитва да ви обърка. Просто ви кани да я опознаете сами\", се казва във видеото при срещата на двамата главни герои.  Шегата обаче бе приета зле от френския евродепутат Карима Дели от групата на \"Зелените\". \"Противно на това, което се твърди в официалния клип на Съвета на ЕС, чието председателство България поема този месец: \"не\" никога не означава \"да\". Основно правило за съгласието и уважението към жените. Настоявам клипът да бъде свален\". Това написа тя в \"Туитър\". От акаунта на българското председателство отговориха със: \"Съжаляваме да разберем, че по отношение на видеото има недоразумение. В него ясно се говори за българския навик да завъртиш глава наляво-надясно в знак на съгласие. Българското председателство е отдадено на равните възможности и липсата на дискриминация. Този важен дебат не би трябвало да бъде омаловажаван\".", "date": "2018.01.12", "title": "Кога \"не\" означава \"да\", или има ли сексизъм в клип за европредседателството"}
{"url": "https://www.dnevnik.bg/sviat/2018/01/12/3111582_iaponskiiat_premier_potegli_za_obikolkata_si_v_evropa/", "text": "Японският премиер Шиндзо Абе отпътува от Токио за първата визита на японски ръководител в трите балтийски страни, България, Сърбия и Румъния, предаде агенция \"Франс прес\". Въпреки относителното успокояване на обстановката с наближаване на зимните олимпийски игри в Южна Корея, Абе продължава да призовава за \"максимален натиск\" върху Северна Корея заради ядрената ѝ и ракетна програма. \"Искам да потвърдя сътрудничеството ни по севернокорейския проблем и други неотложни въпроси, пред които е изправена международната общност\", заяви премиерът пред журналисти преди отпътуването си. Абе е придружен от представители на над 30 японски компании. Компания \"Мицубиши корпорейшън\" изпраща представители и в шестте страни, а фирмата за компютърно оборудване и услуги \"Фуджицу Естония\" - в Литва, Латвия и България. Представители на компанията за компютърни обслужване \"Ен Ти Ти Дейта\", дъщерна фирма на телекомуникационния гигант Ен Ти Ти, ще посетят България, Сърбия и Румъния, а на компания \"Джапан тобако\" - Сърбия. \"Трите балтийски страни са логистични центрове\", коментира друг дипломат, виждайки в тях входна врата към Европейския съюз, руския пазар и пазарите на бившите съветски републики. \"Югоизточна Европа предлага висококвалифицирана работна ръка\", обобщи той, говорейки за България, Румъния и Сърбия. Япония иска да засили присъствието си в района, където Китай бързо развива контакти. Шестте страни, които ще посети Шиндзо Абе, са част от група на 16 страни от Централна и Източна Европа и Балканите, които имат ежегодна среща на върха с Китай./ БТА", "date": "2018.01.12", "title": "Японският премиер потегли за обиколката си в Европа, която включва и България"}
{"url": "https://www.dnevnik.bg/sport/2018/01/12/3111590_makenrou_tozi_sezon_grigor_dimitrov_ima_nai-dobri/", "text": "През този сезон Григор Димитров има най-добри възможности да стане шампион в турнир от Големия шлем, смята Джон Макенроу. Носителят на седем титли от най-значимите турнири в тениса и анализатор в \"Евроспорт\" каза, че българинът навреме е осъзнал докъде е стигнал в кариерата си. \"Бях започнал да се тревожа, че времето на Димитров отминава, но той очевидно осъзна съвсем навреме къде се намира в развитието и кариерата си, а това е много важно за един играч. Григор достигна чудесно ниво по отношение на физиката, тактиката и самоувереността си. Преди сякаш самият той не си вярваше, че може да постигне нещо за историята, но сега не е така\", заяви Макенроу. Самият  Димитров също каза, че се чувства уверен и че сега е моментът, в който трябва да използва възможностите си . Българинът  изтегли добър жребий, като ще започне с мач срещу квалификант . \"За пръв път изглежда така, сякаш Григор има напълно реален шанс да спечели титла от Големия шлем и да се нареди сред великите\", каза Макенроу. Според него е важно третият в света да подхожда по-сериозно и с хъс в мачовете, в които е определян за твърд фаворит. \"Обикновено тогава започват проблемите за него, както се видя при загубата му от Рубльов на US Open\". Макенроу допълни, че до момента Димитров не е показал нищо впечатляващо и в мачовете срещу Роджър Федерер, а това е много важно, тъй като двамата може да се срещнат в заключителните фази на някой от предстоящите турнири от Големия шлем. Друг от водещите анализатори в \"Евроспорт\" с големи успехи в тениса -  Матс Виландер, каза пред \"Дневник\", че Димитров е по-близо до това да излезе начело в световната ранглиста, отколкото до спечелването на титла от Големия шлем . Телевизионните канали \"Евроспорт 1\" и \"Евроспорт 2\", както и дигиталната платформа Eurosport Player ще излъчат на живо над 300 часа тенис от кортовете в Мелбърн, обявиха от компанията.", "date": "2018.01.12", "title": "Макенроу: Този сезон Григор Димитров има най-добри шансове за титла от Големия шлем"}
{"url": "https://www.dnevnik.bg/evropa/2018/01/12/3111383_brjuksel_podkrepia_energiinite_ambicii_na_bulgariia/", "text": "Обсъждахме газовите доставки в региона. Ние подкрепяме амбициите, формулирани от българското правителство.\" Това заяви председателят на Европейската комисия Жан-Клод Юнкер по време на съвместна пресконференция с премиера Бойко Борисов в София. Юнкер подчерта, че газовите доставки трябва да са свързващи, а не разделящи. Ние предлагаме ето тази картинка - схемата за газовия хъб на България, каза той. Европейският газов хъб \"Балкан\" дава възможност България да не е наказана и изолирана и да е център за доставки на различен вид газ, не само руски, заяви премиерът Борисов. Той подчерта, че \"вече не говорим за транзит, а за истинска диверсификация\". Докато бяхме най-лоялният член на ЕС, \"Южен поток\" се трансформира в \"Турски поток\", каза премиерът и благодари на ЕК, че е защитила българските интереси, защото \"да бъдеш лоялен не значи да бъдеш наказан\". Ново разширяване на ЕС Юнкер посочи, че за Европейската комисия е от първостепенно значение подобряването на свързаността към Западните Балкани и по отношение на Турция. Той припомни, че на 17 май ще има среща на върха за Западните Балкани и отбеляза, че ще се информира на място в региона за очакванията му. Юнкер подчерта, че няма как в мандата на сегашната комисия преди 2021 г. да се приемат нови членове, но при следващата комисия ще има по-целенасочени занимания с тази тема. В противен случай има голяма опасност да станем свидетели на събития като тези от началото на 90-те години. Отношенията с Турция Бойко Борисов отбеляза, че България като европредседател трябва да се пита да нормализира отношенията с Русия и Турция, но това все пак е тема на Европейския съвет. Той подчерта, че от подписването на споразумението за мигрантите с Турция потокът бежанци е намалял много. Държим на спазването на закона за свободата на медиите и се надявам турското правителство да ревизира отношенията си, каза премиерът и изрази надежда, че ще има напредък по въпроса с политическата воля на България и при необходимите корекции от турска страна за доброто на региона и на ЕС. Юнкер коментира, че отношенията с Турция са много важни за Европейския съюз, но не можем да говорим за напредък, докато има журналисти в затворите. Кохезия, корупция, Шенген Борисов каза още, че ако има тема, по която България ще настоява, ще се държи твърдо и дори няма да е безпристрастна, това е кохезията. \"Убедени сме, че за Балканите, за новоприетите членки на ЕС и за тези, които са присъединили малко преди нас към ЕС, тези фондове са жизненоважни\", допълни Борисов. Попитан за проблема с корупцията в България, Юнкер призна, че такъв проблем съществува, но той не е само в България, а и на други места. Българското правителство се бори с корупцията и постига значителен напредък, допълни той. На въпрос за присъединяването на България към Шенген Юнкер за пореден път посочи, че България е изпълнила всички условия за влизането си.", "date": "2018.01.12", "title": "Брюксел подкрепя енергийните амбиции на България, заяви Юнкер"}
{"url": "https://www.dnevnik.bg/bulgaria/2018/01/12/3111622_sled_kato_poluchiha_obeshtanie_za_100_mln_lv_policaite/", "text": "Синдикалната федерация на служителите в МВР (СФСМВР) от днес временно преустановява протестните си действия. Това решение е взел управителният съвет на федерацията. В съобщение от полицейския синдикат посочват, че решението е във връзка с \"настъпилата на 11 януари 2018 г. промяна в ситуацията около исканията, за които СФСМВР протестира от лятото на 2017 година\". Вчера на среща с представителите на синдиката премиерът Бойко Борисов обеща да бъдат осигурени допълнителни 100 млн. лв. за увеличение на заплатите на служителите на МВР. Очаква се средствата да бъдат отпуснати до две седмици. Парите бяха отпуснати на фона на заявка на полицаите за протестни действия, включително с билбордове, насочени към европейските делегати, които пристигнаха в София за откриването на българското председателство. В края на миналата година се разбра, че в бюджета за 2018 г. са предвидени 55 млн. лв. повече за заплати на полицаите. Как да бъдат разпределени тези пари -  поравно  или  според заслуги,  скара синдикалните организации и ръководството на ведомството.", "date": "2018.01.12", "title": "След като получиха обещание за 100 млн. лв., полицаите временно спират протестите"}
{"url": "https://www.dnevnik.bg/evropa/2018/01/12/3111591_bulgariia_ne_e_naprednala_dostatuchno_za_da_vleze_v/", "text": "България е осъществила напредък в усилията си да приближи икономиката си до тези на страните от еврозоната, но все още ѝ предстои работа и направеното не е достатъчно. Това обяви председателят на Европейската комисия Жан-Клод Юнкер в София, цитиран от \"Ройтерс\". На заседание на  еврокомисарите с българските министри  в Националния дворец на културата ден след като България  формално започна председателството  на Съвета на Европейския съюз той похвали успехите на България в областта на публичните финанси. По думите му всички членки на евросъюза трябва първо да покрият критериите, ако искат да приемат еврото. \"Не съм казвал, че България автоматично ще е следващият член на еврозоната, но тя се движи в правилната посока,\" каза Юнкер. Сред причините той изтъкна, че \"безработицата спада, бюджетната ситуация е силна, така че, ако говорим за истинска конвергенция, България е постигнала напредък.\" \"Това още далеч не е достатъчно и нашите български приятели го знаят, но когато стане дума за истинска конвергенция, има истински напредък\", повтори председателят. Коментарите на Юнкер следват изявлението на финансовия министър Владислав Горанов, който вчера обяви, че  София иска  още това лято да подаде документи, за да стане част от т.нар. механизъм ERM-2, който да подготви България за членство в еврозоната. Председателят на еврокомисията добави, че е сигурен, че \"България ще или трябва да се присъедини към него възможно най-скоро.\" Престоят на страна кандидат в ERM-2 е поне 2 години, а Горанов казва, че България не бърза и може да остане в механизма като наблюдател на част от институциите на еврозоната. \"Готови сме да чакаме, докато сме напълно готови - колкото години се налага\".", "date": "2018.01.12", "title": "България не е напреднала достатъчно, за да влезе в еврозоната, обяви Юнкер"}
{"url": "https://www.dnevnik.bg/biznes/2018/01/12/3111589_danuchnite_deklaracii_s_barkod_veche_sa_publikuvani/", "text": "Годишната декларация за облагане на доходите с баркод вече е публикувана на интернет страницата на НАП –  www.nap.bg . Формулярът с баркод изчислява автоматично дължимия данък след попълване на информация за получените доходи, внесените осигурителни вноски, ползваните облекчения, напомнят от НАП. Електронната декларация трябва да се изтегли на компютър от интернет страницата на Агенцията  www.nap.bg  и да се попълни офлайн. Подаването на декларация с баркод гарантира на клиентите на администрацията, че няма да допуснат технически грешки, тъй като дължимият данък се изчислява автоматично след попълване на приложенията за различните видове доход. От НАП напомнят също, че изпращането на декларация с баркод предполага и по-бързо възстановяване на надвнесен данък. Това е така, защото не се налага допълнителното обработване и попълване на данните от тези декларации ръчно, тъй като информацията директно се прехвърля от формуляра след сканирането на баркода. Подаването на декларацията с баркод става чрез изпращане по пощата или на място в някои пощенски станции, където директно ще бъде издаден входящ номер. Декларацията може да се подаде и лично в офис на НАП. Срокът за подаване на годишните данъчни декларации за облагане на доходите изтича на 30 април 2018 г., като в същия срок трябва да бъде платен и дължимият данък за довнасяне. Повече информация за декларирането и плащането на данъци и осигуровки има на сайта на НАП  www.nap.bg . Телефонни консултации се правят на цената на градски разговор в кол-центъра на приходната агенция. Номерът е 0700 18 700.", "date": "2018.01.12", "title": "Данъчните декларации с баркод вече са публикувани"}
{"url": "https://www.dnevnik.bg/biznes/2018/01/12/3111613_prihodite_na_hotelierite_narastvat_blagodarenie_na/", "text": "Приходите от нощувки през ноември 2017 г. възлизат на 37.5 млн. лв., или с 12.5% повече в сравнение със същия месец на предходната година, съобщи Националният статистически институт. Те се дължат главно на българските туристи, които са похарчили през месеца в хотелите с близо 15 на сто повече, отколкото през същия месец на миналата година. Освен това те са три пъти повече от чужденците и докато чуждите граждани предпочитат предимно хотелите с 4 и 5 звезди, българите се разпределят приблизително по равно във всички категории места за настаняване Увеличението на приходите от нощувки на български граждани е с 14.7%, а чужди граждани - с 9.8%.", "date": "2018.01.12", "title": "Приходите на хотелиерите нарастват благодарение на българските туристи"}
{"url": "https://www.dnevnik.bg/sviat/2018/01/12/3111642_v_germaniia_e_skljuchena_sdelka_za_porednata_shiroka/", "text": "Канцлерът Ангела Меркел сключи споразумение за съвместно управление с досегашните си коалиционни партньори от Социалдемократическата партия, с което се дава началото на формални преговори за съставяне на ново правителство и намаляване на неизвестността и напрежението около най-голямата икономика в Европа. Хорст Зеехофер, лидер на баварските партньори на Меркел, заяви, че най-вероятно правителство ще има около Великден - някъде през март или април. Засега изглежда, че бъдещето на Меркел за още един мандат начело на правителството е гарантирано. Но споразумението трябва да бъде одобрено от конгрес на ГСДП, който вероятно ще се проведе на 21 януари. В партията има притеснения, че ако продължат напред с Меркел в коалиция, управляваща в Берлин от 2013 г. насам, само ще изгубят още популярност сред избирателите. ГСДП отчете на септемврийските избори през 2017 г. най-слабите резултати от основаването на Федералната република през 1949 г. насам. \"След изборите усещаме, че светът няма да ни чака, и специално за Европа сме убедени, че е нужен нов тласък\", заяви Меркел след края на преговорите, продължили до ранните часове на петъчния ден. \"Предстоят ни трудни задачи. Коалиционните преговори вероятно няма да са по-лесни, отколкото проучвателните разговори.\" В София председателят на Европейската комисия Жан-Клод Юнкер заяви, че споразумението е от голяма полза за Европа. \"Изглежда, че от Германия днес идват добри новини\", коментира Бенжамен Грево, говорител на френското правителство. \"Сделката е важна за стабилността и бъдещето на френско-германските отношения и особено за Европа\", добави той с надежда, че и двете партии ще одобрят споразумението. Пазарите също реагираха позитивно, като курсът на еврото в Лондон се повиши с 0.7% спрямо долара до най-високото ниво от януари 2015 г. насам. Какво пише в споразумението В договорения документ от 28 страници двете партии обещават: - постепена  , въведен през 1990 г. за финансиране възстановяването на бившата ГДР от комунизма; ефектът е около 10 млрд. евро годишно, които ще останат у гражданите - инвестиране до 2021 г. на близо  - поддържане на  -  , поставени за 2020, 2030 и 2050 година - приемане на закон, задължаващ   до 2030 г. - поставяне на цел към 2030 г.  . -  , за да се избегне повторение на вълната от 2015 г. - въвеждане на  , на които ще бъде позволено да се присъединят към семействата си, които вече живеят в Германия със статут на бежанци - ще бъде създадена специална комисия от експерти за     и да докладва пред Бундестага -  , а не върху самите мигранти -  , която справедливо ги преразпределя в различните държави -  , като Германия играе активна роля в дебата по този въпрос -  ; необходимост от международно сътрудничество - ЕС да поеме водеща международна роля за   и прилагане на сделката от Париж-2015 - подсилване на Европейския парламент и финансирането на ЕС, като  -  , включително чрез демонстриране повече изобретателност - например чрез съвместни разработки в областта на изкуствения интелект - съгласие на двете партии, че  - системно и значително   с цел изцяло да бъде прекратено колкото може по-скоро използването на препарати за растителна защита, които го съдържат.", "date": "2018.01.12", "title": "В Германия е сключена сделка за поредната широка управляваща коалиция"}
{"url": "https://www.dnevnik.bg/biznes/2018/01/12/3111632_elektroenergiinata_politika_kato_proba_i_greshka/", "text": "Енергетиката и в частност електроенергетиката е инертен отрасъл, в който решенията следва да не се вземат прибързано, да са достатъчно добре аргументирани и да има оценка за ефектите от тях, тъй като пълните последствия от тях се проявяват след години. Ако се съди по общия управленски подход към реформите в електроенергетиката, човек може да остане с впечатление, че той се придържа към тази максима. Достатъчно е да си спомним от колко години се говори за либерализирането на пазара (управляващите и регулаторът обещаваха, че от 1 януари 2016 г. пазарът ще е напълно освободен), а сега се  говори  за плавен преход и промени евентуално след пет години. И докато някои от важните законодателни промени се отлагат с обяснението, че не трябва да се бърза, други, също толкова важни, се приемат светкавично и без много обсъждане. Един от тези примери са измененията на Закона за енергетиката (ЗЕ) от края на миналата година, с които се въвежда задължението сделки с електрическа енергия по свободно договорени цени, сключвани от производители на електрическа енергия с обща инсталирана мощност над 5 MW, да се осъществяват на организиран борсов пазар на електрическа енергия, считано от 01.01.2018 г. Не само че идеята не премина през адекватно обсъждане, но и е силно спорна, тъй като подобни задължения са в сила единствено в Румъния, за което страната е критикувана от години. Нещо повече - в деня на обнародване на промените в закона Българската независима енергийна борса  публикува  проект за изменение на правилата за търговия на пазара на двустранни договори. Заинтересованите страни разполагаха с едва пет работни дни, за да се запознаят с проекта и да дадат становища, а самите промени в правилата бяха  приети  в началото на тази година и са в сила от 9 януари. Резултатът: - няма време за обсъждане на законодателните промени; - не се взима предвид, че те неминуемо водят и до изменения в подзаконови нормативни актове, за които също няма време за обсъждане; - законът влиза в сила от началото на годината, а новите правила – девет дни по-късно, което създава регулаторен вакуум. Този подход за пореден път показва, че управляващите смятат, че пазарът се нагажда към техните законодателни и регулаторни настроения, а не обратното. Нормалният подход е: - да се установи необходимост от промени в регулирането на пазара; - да се проучат добрите практики – все пак във всички страни от ЕС има по-развити електроенергийни пазари, от които може да се черпи опит; - да се обсъди приложението им в България с всички заинтересовани страни; - да се изготвят както законопроектът, така и подзаконовите нормативни актове, тъй като реално те уреждат работата на пазарите; - чак тогава да се приемат измененията в чл. 100 от Закона за енергетиката, които включват добавяне на две алинеи. Вместо това първо се правят промените и тепърва предстои да разберем какви ще са ефектите от тях, както и какви грешки ще е необходимо да се поправят. А последните са почти гарантирани, както стана ясно от друго изненадващо събитие от края на 2017 г. –  глоби , наложени от Комисията за защита на конкуренцията и Комисията за енергийно и водно регулиране на ЧЕЗ и ЕВН. Като оставим настрана факта, че това също се случва точно преди празниците, което силно ограничава времето за обжалване на решенията, глобите на КЕВР повдигат редица въпроси. Те са за смяна на електромер без подписи от двама свидетели на снемането на старите показания, за което ЕВН е глобена с по 3 млн. лв. От регулатора обясняват, че са с \"вързани ръце\", тъй като според тях нарушенията са повторни, а според Закона за енергетиката повторните нарушения се наказват с трикратния размер на максималната законова санкция. Това ни връща в началото на 2015 г., когато Законът за енергетиката се променяше по пет пъти годишно и когато именно бяха прокарани популистките изменения, с които максималната санкция бе увеличена. Дори и да има нарушения, за които санкция от 3 млн. лв. да е оправдана, липсата на подпис при подмяна на електромер едва ли е от тях, тъй като се нарушава принципа на пропорционалност между нарушение и наказания. По този начин популисткото опиянение от 2015 г. създава предпоставки за абсурдни ситуации, които от своя страна могат да доведат до съдебни дела. Такива вече има заведени както от ЕВН, така и от ЧЕЗ. Да не забравяме, че това са само две илюстрации на сбърканата политика в сектора и то само от седмицата преди Коледа и за съжаление те не са единствените. Още по-лошото е, че те не са в резултат на погрешна политика или на някаква идеология, а на прибързване. Процесът обикновено протича по следния начин: създава се обществено напрежение, политиците се опитват да го тушират с бързи, но крайно нерешителни и непремислени промени, а последните обикновено водят до нови абсурдни ситуации, ново обществено напрежение и нови прибързани действия. Неминуемо при провеждането на политики грешки ще бъдат допускани, тъй като никой политик, бизнесмен или човек не е съвършен, но те могат да бъдат сведени до минимум, ако са достатъчно добре обмислени (включително проучване на международния опит) и са консултирани с всички заинтересовани страни, като са взети предвид техните (аргументирани) становища. Решението не е революционно, но управляващите все още отказват да го приложат.", "date": "2018.01.12", "title": "Електроенергийната политика като проба и грешка"}
{"url": "https://www.dnevnik.bg/evropa/2018/01/12/3111637_citat_na_denia_ako_ima_po-dobra_granica_sam_shte_kaja/", "text": "Ще водя холандския премиер Рюте на границата. Ако има по-добра шенгенска граница в Европа, сам ще кажа да не влизаме в Шенген\". Това каза премиерът Бойко Борисов  по време на съвместна пресконференция  с председателя на Европейската комисия Жан-Клод Юнкер по повод началото на българското председателство на Съвета на ЕС. Коментарът му бе в отговор на въпрос за присъединяването на България към Шенген и възраженията, които Германия и Холандия са изразявали досега. Посещението на холандкия премиер се очаква да е в началото на февруари.", "date": "2018.01.12", "title": "Цитат на деня: Ако има по-добра граница, сам ще кажа да не влизаме в Шенген"}
{"url": "https://www.dnevnik.bg/sviat/2018/01/12/3111631_trump_se_otkaza_ot_poseshtenie_v_london_drugiia_mesec/", "text": "Президентът на САЩ Доналд Тръмп отмени посещението си другия месец във Великобритания, където трябваше да открие новото посолство на страната си в Лондон, предадоха световните агенции, цитирани от БТА. Според британските власти решението му не означава, че той няма да  пристигне на държавно посещение  в Обединеното кралство по-късно през 2018 г.  \"Причината, поради която отмених пътуването си до Лондон, е, че не поддържам решението на администрацията (на предишния президент на САЩ Барак Обама) да продаде за жълти стотинки едно от най-добрите посолства в Лондон само за да построи след това ново в отдалечен район за 1,2 милиарда долара\", написа Тръмп в \"Туитър\" и така съобщи новината. \"Лоша сделка. Искате от мен да прережа лентата (на церемонията по откриването) - няма.\" По-рано днес британски медии писаха, че посещението е отменено. Според вестник \"Гардиън\" Тръмп се е отказал от визитата \"на фона на опасенията от масови протести\", а на негово място ще отиде държавният секретар Рекс Тилърсън. Церемонията по откриване на посолството беше насрочена за края на февруари. Решението за ново посолство на Съединените щати в Лондон на южния бряг на Темза беше обявено през 2008 г. по времето на републиканския президент Джордж Буш. Назначеният от Тръмп посланик във Великобритания Уди Джонсън каза по-рано този месец, цитиран от \"Ройтерс\", че новата мисия отразява глобалните позиции на САЩ през 21 в., като гледа \"навън, а не навътре\". \"Това обаче не е просто нов офис, обозначава нова ера на приятелство между двете ни държави. Президентът Тръмп иска да работи по-тясно от всякога с Великобритания.\" Британският премиер Тереза Мей покани американския президент на държавно посещение при срещата им в Белия дом миналата година. Активисти се заканиха да организират масови протести, а депутати - да не позволят на Тръмп да говори пред парламента. Според британския ежедневник \"Дейли мейл\" Тръмп обаче \"охладнял към идеята\", тъй като не останал доволен от съгласуваните \"условия и равнище на посещението\". Отношенията между Великобритания и САЩ, за чиято \"специална връзка\" се говори вече над 70 години, вече преминаха през няколко фази на напрежение миналата година заради коментари и публикации в \"Туитър\" на Тръмп, свързани с тероризма и радикалния ислям и със  съвети към британските власти . Месеци по-рано британският премиер Тереза Мей беше първият чуждестранен лидер, посетил Тръмп след встъпването му в длъжност през януари миналата година, и още тогава покани държавния глава на САЩ да посети Обединеното кралство - събитие, което би включвало и аудиенция при кралица  Елизабет Втора . Кметът на Лондон Садик Хан приветства решението. \"Много лондончани ясно заявиха, че Доналд Тръмп не е добре дошъл тук, докато следва толкова според дневен ред\", написа Хан в \"Туитър\". \"Изглежда, най-накрая разбра посланието.\" Говорител на Мей обаче подчерта, че Тръмп е \"добре дошъл\" в Лондон и е приел покана да посети града, само че към момента няма потвърдена дата, на която това да се случи. \"САЩ са един от най-старите ни и ценни съюзници и нашето силно и дълбоко партньорство ще продължи.\"", "date": "2018.01.12", "title": "Тръмп се отказа от посещение в Лондон другия месец заради \"лоша сделка на Обама\""}
{"url": "https://www.dnevnik.bg/kultura/2018/01/12/3111652_alek_popov_podmianata_na_individualnoto_shtastie_s/", "text": "Колкото по-прости цели имат хората, толкова са по-постижими. Например да подобрят жизнената си среда. С малки стъпки животът става по-добър. А не с някакви глобални планове за всеобщо щастие, които са толкова мъгляви, че пречат да се види онова, което действително може да се направи.\" Това казва писателят Алек Попов пред \"Дневник\" в интервю за идеологиите и хората, които ги изповядват, по повод най-новия му роман -  \"Сестри Палавееви по пътя към Новия свят\". \"Идеята за светлото бъдеще, опитът да се подмени индивидуалния човешки стремеж към щастие със ситуация на масово радостно блеене винаги водят до големи катастрофи\", смята Попов. Но близо 30 години след краха на комунизма обаче българското общество продължава да залита в идеологически крайности. На прага на Европейското председателство според автора не бива да очакваме от себе си чудеса, а да постигнем простички неща. \"Нито всички могат да станат предпиемачи, нито е нужно. Правовата държава е най-важният регултор на отношенията между хората\", казва той.  Колкото до сатиричните приключения на сестрите партизанки, започнали със \"Сестри Палавееви в бурята на историята\", продължението намира героините след 1945 г., когато трябва да живеят сред последствията на осъществените си идеали. Но книгата няма за цел да развенчава митове, нито да раздава присъди. \"Аз просто махам целофана на идеологическото лустро, за да изпъкне парадоксът на човешката природа, в която трагичното и комичното са тясно преплетени.\"", "date": "2018.01.12", "title": "Алек Попов: Подмяната на индивидуалното щастие с масово радостно блеене винаги води до катастрофа"}
{"url": "https://www.dnevnik.bg/bulgaria/2018/01/12/3111607_sled_obiasneniia_na_predsedatelia_na_obshtinskiia/", "text": "Новият план за управление на Природен парк \"Витоша\", който чака одобрение от 2015 г., няма да допуска никакво ново застрояване, но същевременно ще отвори възможности за нови инвеститори и ще задължи собственика на лифтовите съоръжения - \"Витоша ски\", да ги ремонтира. Това каза председателят на Столичния общински съвет Елен Герджиков на пресконференция днес. Повод за нея  бе вчерашният призив от партиите \"Да, България\", ДСБ и \"Зелените\" за ревизия на договор с \"Витоша ски\" . По думите на Герджиков задълженията на собственика в договора са \"смешни\", но в момента Столичната община не може да направи нищо,  за да накара \"Витоша ски\" да ремонтира лифтовете . През 2015 г. от една от кабинките падна дете, а година по-късно 4 кабинки бяха спряни  от движение, обявиха от Държавната агенция за метереологичен и технически надзор (ДАМТН). Да дойдат инвеститорите Надеждата е в новия план за управление на парка, който щял да даде възможности за развитие в планината, но не допуска строителство на \"никакви нови хотели и хижи\". Герджиков каза, че планът чака одобрение от Министерството на околната среда и водите, и изрази надежда, че ще бъде приет от правителството възможно най-скоро. В противен случай \"този собственик е бетониран там и ще си седи там во веки веков\", каза председателят на общинския съвет.  Според Герджиков единственият възможен начин Витоша да се развие и лифта и влековете да бъдат ремонтирани е да се приеме новият план за управление на парка. Той трябваше  да влезе в сила през 2015 г. и да важи до 2025 г., но все още чака одобрение  от екоминистерството. Герджиков увери, че той няма да допуска никакво ново строителство. Същевременно обаче щял да отвори възможности да \"влязат нови инвеститори\". Попитан, Герджиков обаче не каза в какво ще може да се инвестира. След приемането на плана за управление общината ще започне процедура по изготвяне на подробни устройствени планове за парка, каза още Елен Герджиков. Кога обаче ще стане това не се знае, като Герджиков имал уверението от министъра по околната среда Нено Димов, че се работи по въпрос. По време  на протеста в подкрепа на изграждането на втори лифт в Пирин  вицепремиерът Валери Симеоново посочи Витоша като следващата цел в развитието на туризма в България, която си е поставила управляващата коалиция. В общината обмисляли и да въведат такса за ползването на автомобил в планината, като парите щяли да се влагат в екопътеки. Едновременно с това се търсят начини да се подобри достъпът с градски транспорт, като през летните месеци линия 63 ще се движи до \"Златните мостове\" и през събота, каза още Герджиков. Смешните условия През 2007 г. Столичният общински съвет взема решение да продаде дружеството си \"Въжени линии\", чийто актив е Симеоновския лифт на Витоша. Купувач е свързваното с председателя на Българската ски федерация и основен акционер на Първа инвестиционна банка Цеко Минев. Договорът е за около 8 млн. лева и подписан през декември 2007 г., когато кмет бе Бойко Борисов. По думите на Герджиков цената за продажба и задълженията към собственика са смешни, като в договора не са заложени почти никакви задължения към новия собственик.  Най-сериозното от тях било, че \"Витоша ски\" трябва да инвестира 500 хил. лева в лифтовите съоръжения, които дружеството е изпълнило още през 2008 г. Според Герджиков това е изключително малка сума. От подписването на договора до днес общината е направила 11 проверки за изпълнението на договора. \"Когато няма нищо за изпълнение, няма и какви нарушения да има\", каза председателят.", "date": "2018.01.12", "title": "След обяснения на председателя на общинския съвет съдбата на Витоша остава неясна"}
{"url": "https://www.dnevnik.bg/evropa/2018/01/12/3111650_firma_na_domuschiev_poluchi_nai-goliamata_investiciia/", "text": "Европейската инвестиционна банка (ЕИБ) подписа днес заем в размер на 100 млн. евро с българското предприятие за селскостопански и лекарствени продукти \"Биовет\" като част от Плана за инвестиции за Европа \"Юнкер\". Целта на заема е \"повишаване на нивата на производство и научноизследователска и развойна дейност в областта на здравеопазването на животните\". Благодарение на финансирането се очаква да бъдат създадени 210 работни места в селските райони на страната. Споразумението  беше подписано  от заместник-председателя на еврокомисията Юрки Катайнен, българския министър на земеделието Румен Порожанов, вицепрезидента на ЕИБ Андрю Макдауъл и Кирил Домусчиев, главен изпълнителен директор на \"Хювефарма\", чието дъщерно дружество е \"Биовет\". Проектът обхваща проектирането, изграждането и управлението на две нови съоръжения: за ферментация в Пещера, Южна България, в което ще се произвеждат активни вещества, хранителни добавки, ензими, пробиотици и готови лекарствени препарати за подобряване здравето на животните и човешкото здраве, както и нов завод в Разград, Североизточна България, за производството на ваксини за животни. Проектът също така ще даде възможност на предприятието да провежда научноизследователска и развойна дейност в областта на микробиологията и разработването на нови продукти като ваксини и ензими, както и за подобряване на производствените процеси и изготвяне на лекарствени форми, отбелязва пресслужбата на Европейската комисия.", "date": "2018.01.12", "title": "Фирма на Домусчиев получи най-голямата инвестиция от плана \"Юнкер\" за България"}
{"url": "https://www.dnevnik.bg/sport/2018/01/12/3111592_po_sledite_na_transfera_cska_izglejda_v_pulna/", "text": "Къде е Фернандо Каранга? Това е въпросът, който си задават привържениците на ЦСКА в първите дни на годината. Бразилецът е единственият футболист, който не се появи за началото на лагера на червените в понеделник. Отсъствието на всеки друг би било подминато без много задълбочаване. Не и на голмайстора на Първа лига, който има 17 гола в 20-те мача на червените. Стига се дотам, че запалянковци пишат до съпругата на Каранга във \"Фейсбук\" в стремежа си да разберат ще се върне ли играчът ли в България. Треньорът на ЦСКА  Стамен Белчев обясни, че е дал позволение на нападателя да се забави . По думите му играчът е в Бразилия, където урежда въпроси, свързани с имоти. Според неофициална информация на \"Дневник\" от източник, близък до ръководството на клуба, вече се работи по евентуален трансфер на Каранга. В клуба са получени нови запитвания за бразилеца, като  , такъв има и от \"Бешикташ\". Мениджърът Николай Жейнов, който е запознат с делата на футболиста, отказа да коментира. \"Информация за Каранга може да даде само ЦСКА\", заяви той пред \"Дневник\". В началото на ноември се появи интерес от \"Бенфика\" и клуб от Висшата лига. Тогава Жейнов коментира пред \"Дарик\": \"Сега е времето да се работи по трансферите, януари обикновено се вижда крайният резултат\" и на въпрос за Каранга отвърна: \"Защо да не е възможно ЦСКА да продаде Каранга на \"Бенфика\"? Напълно нормално е.\" Червените  отговориха, че интерес към бразилеца има, но не и предложения . От ЦСКА съзряха опит нападателят да бъде разконцентриран. По-късно  клубът обяви, че няма да продава никого от основните си футболисти . \"Въпреки големия интерес към някои наши футболисти ние сме категорични, че този отбор на ЦСКА има голям потенциал и няма да продадем нито един от основните ни футболисти, а напротив\". Тези твърдения се пропукаха при  продажбата на Антон Недялков за 1.5 млн. долара в САЩ . Мениджърът на червените Стойчо Стоилов направи много важно уточнение - все пак има вратичка за продажбата на нападателя. \"Има интерес към Каранга, оферта още не е пристигнала. Цифри не ми се коментират, но цената е много висока. Ако се стигне до трансфер,  \", каза Стоилов пред \"Нова телевизия\". Според информацията на \"Дневник\" ръководството на червените вече работи по привличането на няколко нови футболисти в стремежа да намери заместник на Каранга, ако се стигне до трансфера му. Вероятно основният проблем би била реакцията на запалянковците при продажба на голмайстора в момент, в който отборът се бори за титлата и купата. В случая с Недялков на преден план излезе обяснението, че футболистът е искал да бъде продаден и клубът е трябвало да се съобрази. \"Нямахме желание да го продаваме, но един футболист, като иска да се развива в чужбина, много трудно можеш да го задържиш\", каза Стоилов. Подобни думи биха свършили работа пред запалянковците за всеки друг, включително и за Каранга. Особено ако бъде продаден за \"умопомрачителна сума\".", "date": "2018.01.12", "title": "По следите на трансфера: ЦСКА изглежда в пълна готовност да продаде Каранга"}
{"url": "https://www.dnevnik.bg/bulgaria/2018/01/12/3111673_prostrelianiiat_prez_dekemvri_danuchen_slujitel_pochina/", "text": "Простреляният преди близо месец шеф на отдел \"Фискален контрол\" в Националната агенция за приходите Иво Стаменов, е починал, съобщи агенция \"Фокус\" като се позова на информация от Военномедицинската академия, където той беше лекуван. 43-годишният Стаменов беше прострелян на 18 декември в 8.40 часа в района на ул. \"Дунав\" в София, близо до централата на НАП. Той беше приет в критично състояние и с опасност за живота в болницата. Държавата определи посегателството срещу данъчния служител като  \"изстрел срещу държавността\" . Извършителят все още е неизвестен, намерена беше само колата, с която се е движил нападателят.", "date": "2018.01.12", "title": "Простреляният през декември данъчен служител почина"}
{"url": "https://www.dnevnik.bg/bulgaria/2018/01/12/3111688_bulgariia_e_na_vtoro_miasto_v_es_po_broi_zubolekari_na/", "text": "България е на второ място в Европейския съюз по брой на зъболекарите на глава от населението. Това сочат данните от анализ на Евростат за специализирания медицински персонал в ЕС за 2015 г. Страната ни запазва позицията, която заема и в проучването през 2014. В България на 100 хил. души от населението се падат 105 зъболекари. За сравнение през 2014 г. те са били 98. Гърция е лидер по този показател, като в южната ни съседка на 100 хил. души население се падат 123 стоматолози. Само още една страна преминава границата от 100 зъболекари на 100 хил. души, като това е Кипър със 103. България обаче изпитва сериозни проблеми с броя на физиотерапевтите на глава от населението. На 100 хил. души има 22-ма подобни специалисти. Единствено Португалия и Румъния са с по-лоши показатели с по 13 и 6 физиотерапевти. Лидер в проучването е Финландия с 270 физиотерапевти на 100 хил. души, следвана от Германия и Люксембург.", "date": "2018.01.12", "title": "България е на второ място в ЕС по брой зъболекари на глава от населението (графика)"}
{"url": "https://www.dnevnik.bg/evropa/2018/01/12/3111681_rilski_manastir_plovdiv_sofiia_teh_park_-_kakva_e/", "text": "Посещение в Рилския манастир и в Пловдив, обиколка на столицата и срещи с официални лица, неправителствени организации и експерти. Така изглежда програмата на чуждестранните журналисти, поканени да отразят  официалното откриване на българското председателство на Съвета на Европейския съюз . Журналистите са настанени в хотел \"Маринела\". Наред със срещите с официални лица по време на неколкодневния им престой те са разговаряли с представители на неправителствения сектор – Весела Чернева (директор на Европейския съвет за външна политика), преподавателя Харалан Александров и политолога Антони Гълъбов. Чуждите медии са имали и среща с координационния борд за българското председателство – Росен Плевнелиев, Соломон Паси и Симеон Сакскобургготски. След  пресконференцията на председателя на Европейската комисия Жан-Клод Юнкер и премиера Бойко Борисов  журналистите ще посетят \"София тех парк\", където ще се срещнат с представители на българската научна и предприемаческа общност и ще присъстват на различни презентации, пише в програмата, видяна от \"Дневник\". В събота са предвидени посещение в Рилския манастир, както и обиколка (която е по желание) на забележителности в София – храм-паметника \"Св. Александър Невски\", Музея за история на София, триъгълника на религиозната толерантност, Археологическия музей и бул. \"Витоша\". В неделя журналистите ще посетят забележителности в Пловдив, сред които Стария град, античния амфитеатър и други.", "date": "2018.01.12", "title": "Рилски манастир, Пловдив, \"София тех парк\" - каква е програмата на чуждите медии, отразяващи председателството"}
{"url": "https://www.dnevnik.bg/biznes/2018/01/12/3111697_peevski_se_sdobi_s_izba_bivsha_rezidenciia_na_jivkov/", "text": "В края на 2017 г. депутатът от ДПС Делян Пеевски е добавил към активите си и винарска изба - \"Старата изба - Първенец\". Сделката, която включва 14 дка терен и два комплекса, е за 3.5 млн. лв. и е придобита при публична продан от \"НСН Инвестмънт\", съобщава  capital.bg. Имотите са на фирмата \"Старата изба - Първенец\", чийто собственик Иван Панчев е имал дълг от 746 хил. евро към 71-годишната Минка Иванова, който става причина за образуване на изпълнителното дело. Според представянето на \"Старата изба - Първенец\" от предишния й собственик тя е основана в края на 19 век, а по време на социалистическия режим придобива статут на резиденция на Тодор Живков, който е имал собствена колекция вина там. Изданието припомня, че в обръщение до медиите, изпратено в сряда, Делян Пеевски заяви, че не е олигарх и единственият му бизнес са медиите. Това обаче не е вярно още преди винената придобивка, дори и ако се гледат само официално притежаваните и декларираните от него участия. \"НСН Инвестмънт\" е основана през юли 2015 г. от Ирена Кръстева, но впоследствие стана негова собственост. В момента едноличен собственик на \"НСН Инвестмънт\" е дубайската Intrust LTD, която Пеевски декларира, че притежава.", "date": "2018.01.12", "title": "Пеевски се сдоби с изба, бивша резиденция на Живков"}
{"url": "https://www.dnevnik.bg/sport/2018/01/12/3111603_iskame_svetlina_ili_kak_sem_krostueits_moje_da_blokira/", "text": ". Значението на латинската поговорка важи в пълна сила за проблемите около реконструкцията на \"Стамфорд бридж\". Изграждането на новия облик на стадиона на \"Челси\" е в застой заради интересен казус, в който дейно участие има семейство Кростуейтс. То настоява, че след реконструкцията на \"Стамфорд бридж\" домът им ще остане в сянка, като ще бъде лишен от дневна и пряка слънчева светлина.  Лусинда и Николас живеят заедно с двете си деца в един от най-богатите квартали в Западен Лондон. Домът на семейството се намира в непосредствена близост до стадиона, като високите конструкции на съоръжението \"изолират жилището им от света\". Семейството няма намерение да продава парцела си въпреки солидната сума, която би получило от клуба като компенсация. То не е против реконструкцията на стадиона, а предлага източната трибуна да бъде проектирана наново, за да не хвърля сянка върху жилището. Семейството вече е потърсило правата си и е подало жалба в съда. Очаква се съдът в Хамърсмит и Фулъм да се произнесе по въпроса в понеделник, съобщава Би Би Си. Желанието на \"Челси\" е да увеличи капацитета на стадиона си от 41 600 на 60 000 места. Според първоначалния план проектът трябваше да бъде завършен за началото на сезон 2021/2022, но  беше отложен с три години . От клуба обясниха, че това се дължи на \"правни въпроси и одобрения по закон, за да се издадат разрешителни преди началото на строителните работи\". Новата прогнозна дата е изместена за сезон 2024/2025. Това означава, че поне до 2020 г. \"Челси\" ще продължи да играе на \"Стамфорд бридж\" и няма да започва строежа, който ще струва близо 1 милиард паунда. ", "date": "2018.01.12", "title": "\"Искаме светлина\", или как сем. Кростуейтс може да блокира строежа на новия \"Стамфорд бридж\""}
{"url": "https://www.dnevnik.bg/razvlechenie/2018/01/12/3111696_jenite_biaha_vuv_fokusa_na_nagradite_izborut_na/", "text": "Фантастиката на Гийермо дел Торо \"Формата на водата\" и сериалът \"Големи малки лъжи\" са големите победители от наградите \"Изборът на критиката\" с по четири статуетки, предаде БТА. Церемонията, която отново премина под знака на актуалните теми за равенството на половете, се проведе снощи в Санта Моника, Калифорния.  е филмът на годината, а дел Торо отново бе обявен за най-добър режисьор - отличие, което взе и на  наградите \"Златен глобус\" в неделя.  Призове получиха още художникът и композиторът на продукцията. Никол Кидман бе обявена за най-добра телевизионна актриса за изпълнението си в  , а колегите й от сериала Александър Скарсгард и Лора Дърн взеха наградите за поддържащи роли в телевизията. Франсис Макдорманд от   бе удостоена с приза за главна женска роля в драматичен филм, а Сам Рокуел от същия филм - за поддържащ актьор. Чернатао \"драмедия\" на британеца Мартин Макдона получи и наградата за цялостен актьорски състав. Най-добър актьор в драматичен филм отново е Гари Олдман за превъплъщението си в Уинстън Чърчил в \"Най-мрачния час\". В комедийните категории Марго Роби бе отличена за изпълнението си в  а Джеймс Франко - за ролята си в   филм, който също така режисира. Актьорът обаче отсъства от церемонията, което бе отдадено на обвиненията  в \"злоупотреба с власт\" и сексуална експлоатация срещу него . Победите си от \"Златен глобус\" в съответните категории повториха анимацията   на немския режисьор от турски произход Фатих Акин - за чуждоезичен филм. Get Out стана хорър филм на годината, а екшънът на 2017 г. според критиците е  , а изпълнителката в главната роля Гал Гадот взе специален приз за разбиване на половите стереотипи. Горещата тема на последната холивудска година - сексуалното насилие и равенството на половете, отново бе в центъра на церемонията.", "date": "2018.01.12", "title": "Жените бяха във фокуса на наградите \"Изборът на критиката\", Джеймс Франко не се появи"}
{"url": "https://www.dnevnik.bg/evropa/2018/01/12/3111730_v_italiia_ne_viarvat_na_obeshtaniiata_na_politicite_i/", "text": "Много от италианците не харесват или не вярват на обещанията на политиците преди парламентарните избори на 4 март. Това сочат резултатите от анкета, публикувани снощи и цитирани от \"Ройтерс\". Според анкетата на \"Индекс рисърч\" на въпроса кое предизборно обещание харесват или на кое вярват 78.6 на сто от хората отговарят \"на нито едно\". Най-много оптимисти - 6.9 процента - има за евентуалното намаляване на данъците, а 3.5 на сто от респондентите харесват обещанието на Северната лига, подкрепено от \"Напред, Италия!\" (партията на Сивлио Берлускони), да се отменят плановете за увеличаване на пенсионната възраст. Идеята на популистите от движението \"Пет звезди\", повторена от \"Напред, Италия!\" и управляващата Демократическа партия, за определянето на фиксиран минимален доход се одобрява от едва 2.1 процента. След множеството обещания на партиите се открояват също повишаване на публичните разходи и промени в правилата за формиране на бюджета на ЕС. Но според данните от анкетата, излъчени вчера по телевизионния канал La7, цели 36.4 процента от италианците няма да гласуват. Изборите  на 4 март  трябва да доведат до съставянето на 65-ото правителство на Италия за последните 70 години. Според социологическите проучвания на предстоящите избори нито една партия няма да спечели абсолютно мнозинство, за да управлява сама./БТА", "date": "2018.01.12", "title": "В Италия не вярват на обещанията на политиците и над 36% няма да гласуват"}
{"url": "https://www.dnevnik.bg/bulgaria/2018/01/12/3111753_dvama_policai_i_shofyor_sa_raneni_pri_katastrofa_na/", "text": "При катастрофа в столичния квартал \"Младост\" между патрулна кола и друг автомобил има трима пострадали, съобщиха от болницата \"Света Анна\", в която те са били транспортирани. Полицай на 29 г. е с открита рана в областта на коляното, но няма счупвания. Другият служител на реда, който е на 31 години, е с фрактура на ръката. Шофьорът на другия автомобил се е отървал само с охлузвания. Тепърва ще се установява на кого е вината за инцидента. Според свидетели на катастрофата, станала около 14 часа и цитирани от \"Нова телевизия\", патрулката преследвала минал на червен светофар автомобил. Полицейският автомобил бил с пуснати светлини, но сирената не работела. Удареният автомобил правил десен завой в момента на инцидента.", "date": "2018.01.12", "title": "Двама полицаи и шофьор са ранени при катастрофа на патрулка в \"Младост\""}
{"url": "https://www.dnevnik.bg/politika/2018/01/12/3111710_na_sreshtata_s_junker_v_parlamenta_karadaiu_govori/", "text": "Лидерът на \"Атака\" и председател на парламентарната група на \"Обединените патриоти\" Волен Сидеров отправи критика към коалиционния си партньор от ГЕРБ Цветан Цветанов, че по време на срещата между българските и европейските политици в парламента днес е замълчал, когато лидерът на ДПС Мустафа Карадайъ е говорил за участието на националисти във властта. Днес председателят на парламента Цвета Караянчева и лидерите на политическите групи се срещнаха с председателя на Европейската комисия (ЕК) Жан-Клод Юнкер и еврокомисарите. \"Имаме дипломатическа ситуация и е грешка, че Цветанов не направи предварителна среща с парламентарните сили, за да се разберем. Пред Юнкер и еврокомисарите Карадайъ говореше за националистите в управлението, а Цветанов не реагира. И аз можеше да говоря срещу ДПС\", обясни Сидеров пред журналисти след срещата. Той каза още, че е подарил ракия на Юнкер. По-късно от пресцентъра на ДПС съобщиха, че на срещата Карадайъ е подчертал, че в България националистите били включени в управлението без да има нужда. \"В България и на Балканите национализмът е етнонационализъм. Българските националисти печелят изборите с реториката на национализма и популизма, а се обличат с дрехата на консерватизма, за да участват във властта и използват властта, да сеят омраза и евроскептицизъм, ерозират институциите на държавата\", казал още лидерът на ДПС.  След срещата на четири очи с Юнкер, по време на която го е уверила, че антикорупционният закон ще бъде обнародван до 10 дни, Караянчева каза, че българският парламент ще участва активно в дискусията за бъдещето на Европа, която има нужда от сигурност, стабилност, икономически растеж и повече работни места. \"Откакто българската дипломация съществува, тя е успяла да хвърли мостове не само в Западните Балкани, но и сред други страни като Турция. Затова сме доволни от присъствието си тук\", каза преди срещата Жан-Клод Юнкер. От пресцентъра на БСП съобщиха, че на срещата с ЕК лидерът на БСП Корнелия Нинова е говорила колко е важен социалният стълб в Европа за БСП. Лидерът на \"Воля\" Веселин Марешки е казал, че днес България понася много негативи като най-бедната и корумпирана държава в Европа.", "date": "2018.01.12", "title": "На срещата с Юнкер в парламента Карадайъ говори срещу националистите във властта, а Цветанов не го спря, обяви Сидеров"}
{"url": "https://www.dnevnik.bg/sport/2018/01/12/3111750_georgi_bratoev_se_kontuzi_pri_pobeda_na_neftohimik/", "text": "Волейболният шампион \"Нефтохимик\" постигна убедителна победа срещу ЦСКА с 3:0 гейма (25:17, 25:23, 25:22) в дербито от четвъртфиналите за Купата на България. Успехът на бургаския отбор обаче беше помрачен от съмнения за тежка контузия на Георги Братоев. Разпределителят на националния отбор се приземи много лошо след опит за блокада в началото на третия гейм. Той се свлече на пода, видимо изпитвайки доста силна болка. 30-годишният волейболист остана да лежи няколко минути, докато получи медицинска помощ, след което беше изнесен от залата, носен на ръце от своите съотборници. Липсата на Братоев не попречи на \"Нефтохимик\" да спечели мача в три гейма и да се класира за полуфиналите. Разпределителят се контузи при 9:8 в полза на своя отбор. Резултатът дълго време продължи да се движи точка за точка. Шампионите поведоха с две точки при 22:20 и не изпуснаха аванса си до края. Ситуацията беше сходна и в първите два гейма - равностойна игра до и малко след втората техническа пауза и надмощие на \"Нефтохимик\" в края. ЦСКА успяваше да се задържи в първия гейм до 17:19, след което обаче загуби шест поредни точки. Във втората част червените водеха с три точки след първата техническа пауза. \"Нефтохимик\" бързо изравни при 8:8. Равенството се задържаше до второто техническо прекъсване, но след това шампионите взеха три точки аванс при 22:19. Те стигнаха до три геймбола при 24:21 и се възползваха от третия. В спор за място на финала в монтанската зала \"Младост\" \"Нефтохимик\" ще се изправи срещу \"Хебър\". Тимът от Пазарджик елиминира \"Миньор\" (Перник) в първия четвъртфинал след успех с 3:1 гейма (25:20, 25:20, 23:25, 25:17). Другият полуфинал ще бъде определен след изиграването на мачовете \"Марек\" - \"Монтана\" и \"Пирин\" - \"Добруджа\", които започват съответно в 17.45 ч. и 20.30 ч.", "date": "2018.01.12", "title": "Георги Братоев се контузи при победа на \"Нефтохимик\" срещу ЦСКА за купата"}
{"url": "https://www.dnevnik.bg/sport/2018/01/12/3111729_bulgarskite_biatlonisti_vliazoha_v_top_10_v_shtafetata/", "text": "Българските биатлонисти се класираха в първата десетка във втора поредна щафета от Световната купа по биатлон. След като  заеха осмо място при изключително тежките условия в Оберхоф , днес те завършиха девети в Руполдинг. Красимир Анев, Антон Синапов, Димитър Герджиков и Владимир Илиев не влязоха нито веднъж в наказателната обиколка и използваха девет допълнителни патрона. Те финишираха с изоставане от 2:27.6 минути от щафетата на Норвегия, която постигна убедителна победа. Анев, който вчера се  завърна в Световната купа с десето място в индивидуалното , отново показа отлична стрелба и свали всичките десет мишени. Заради по-бавно ски бягане той предаде щафетата на Синапов от 14-а позиция с 26 секунди пасив от Норвегия. Синапов имаше проблеми на стрелбището, като на стрелбата си от положение прав трябваше да свали три мишени с трите допълнителни патрона. 24-годишният българин обаче се справи и предаде щафетата 15-и с изоставане от 1:22.3 мин. Герджиков направи много стабилен трети пост за България. С два допълнителни патрона и солидно ски бягане той придвижи щафетата до десетото място с пасив от 2:04.8 минути. На последен пост европейският шампион в спринта Владимир Илиев успя да спечели още една позиция за сметка на Словакия. Норвегия спечели втора победа за сезона от три щафети. Ларс Биркеланд, Тарей Бьо, Емил Хегле Свенден и Йоханес Бьо не направиха наказателна обиколка и използваха седем допълнителни патрона. Те завършиха с аванс от 24.9 секунди пред Франция и 53.4 секунди пред Русия. Французите се пребориха за второто място благодарение на страхотното представяне на Мартен Фуркад на трети пост. Носителят на Световната купа за последните шест години получи щафетата с изоставане от 41 секунди, но успя да предаде пръв на последен пост. Италия и Норвегия бяха втори и трети, като трите щафети бяха събрани в рамките на една секунда. Антонин Гигона и Тиери Шенал обаче не успяха да издържат на силното темпо на Йоханес Бьо. Шенал напълно се провали, като направи една наказателна обиколка, използва пет допълнителни патрона и финишира седми. Русия се възползва от изоставането на Италия благодарение на Антон Шипулин, който спечели две позиции на последен пост.", "date": "2018.01.12", "title": "Българските биатлонисти влязоха в топ 10 в щафетата за втори пореден път"}
{"url": "https://www.dnevnik.bg/zelen/otpaduci_i_reciklirane/2018/01/12/3111824_v_bulgariia_se_reciklira_poveche_plastmasa_ot_bitovi/", "text": "По експертна оценка в България се рециклират близо 40% от образуваните битови отпадъци от пластмаса, което е с около 10% над средното ниво за Европейския съюз. Това кава министърът на околната среда и водите Нено Димов в интервю за Агенция \"Фокус\". Изявлението му е по повод изготвената от Европейската комисия стратегия за предотвратяване на отпадъците от пластмаси, която се очаква да бъде обсъждана по време на Българското председателство на Съвета на ЕС. Нено Димов уточнява, че данните са по експертна оценка, тъй като все още в самия ЕС няма ясна методика, по която това да се изчислява. \"България е сред първите държави членки, които още през 2011 г. въведоха ограничаващи мерки за пластмасовите торбички чрез заплащане на продуктова такса за брой. И тези мерки дадоха резултат още преди приемането през 2015 г. на европейска директива за намаляване потреблението на торбичките на ниво ЕС\", допълни Нено Димов. Той се позова на проучване на Евробарометър от края на миналата година, според което 50% от българските граждани са се отказали от използването на пластмасови торбички за еднократна употреба. Министър Димов уточни, че политическият диалог, който ще започне в сферата на пластмасите по време на първото председателство на Съвета на министрите през март, би трябвало да свърши с политическите резолюции, които ще бъдат приети през юни.", "date": "2018.01.12", "title": "В България се рециклира повече пластмаса от битови отпадъци от средното за ЕС, обяви министърът на екологията"}
{"url": "https://www.dnevnik.bg/photos/2018/01/12/3111376_fotogaleriia_svetovnite_snimki_na_denia_-_12_ianuari/", "text": "Лонг Унг и Анджелина Джоли позират на 23-те награди на критиците в Санта Моника, Калифорния.", "date": "2018.01.12", "title": "Фотогалерия: Световните снимки на деня - 12 януари 2018 г."}
{"url": "https://www.dnevnik.bg/bulgaria/2018/01/12/3111870_iskame_smetnata_palata_da_vleze_v_ministerski_suvet/", "text": "Другата седмица внасяме искане в парламента Сметната палата да влезе в Министерския съвет и да се произнесе дали е целесъобразно един човек да харчи парите от бюджета. Това каза днес по БНТ лидерът на БСП Корнелия Нинова. Тя поясни, че отпуснатите пари тази седмица на полицаите и учените, създават опасен прецедент, че пари се получават с протест. \"Това създава опасен прецедент, ще излязат други съсловия, но парите ще свършат\", обобщи Нинова. Лидерът на БСП посочи, че  протестите от тази седмица , са показали едно положително нещо – че на хората им е омръзнало и са преодолели страха си. Не скъсваме завинаги с ДПС В отговор на въпрос, Корнелия Нинова каза, че моментът за вота на недоверие не е избран нарочно така, че да е по време на европредседателството. \"Целта не е да ни видят, или да се ядоса Борисов. Вот на недоверие, по време на европредседателството, не е антиевропейско , а проевропейско\", подчерта тя. Корнелия Нинова каза още, че самостоятелното внасянето на вота на недоверие, не значи, че БСП скъсва завинаги с ДПС. \"В бъдеще , можем да имаме още опозиционни действия заедно\", поясни тя.", "date": "2018.01.12", "title": "Искаме Сметната палата да влезе в Министерски съвет, заради харчовете на Борисов, обяви Нинова"}
{"url": "https://www.dnevnik.bg/citat_na_deniia/2018/01/12/3111872_citat_na_denia_balkanite_sa_edin_karnaval_nelogichni_i/", "text": "Това каза днес в интервю за БНТ писателят Алек Попов. Според него, една от типичните черти на хората на Балканите, е спекулирането с това колко са зле и колко са нещастни. \"А не посочва, че неща, които другаде не могат да се случат, се случват тук\", допълни той. Коментирайки актуалните събития в страната, Алек Попов посочи, че в България винаги го е имало стремежът \"Да не се изложим пред чужденците\". Попитан, без кой мит не можем, писателят отговори, че това е митът за свободата. На финала на разговора, той посочи, че много професии ще изчезнат в следващите няколко години, но разказвачите на истории ще останат. \"Сестри Палавееви в бурята на историята\".", "date": "2018.01.12", "title": "Цитат на деня: Балканите са един карнавал – нелогични и много пъстри"}
{"url": "https://www.dnevnik.bg/sviat/2018/01/12/3111859_novoto_turistichesko_logo_na_rusiia_-_vrata_kum_cial/", "text": "Русия - необятна по размери, достатъчно голяма, за да е отделен континент, и изумяваща посетители и изследователи от векове - среща трудности в усилията да изработи ясна \"комуникация\" на културните си възможности, която да поднесе към глобална публика и да насърчи туризма в по-малко извести региони. Новото лого, което представлява всеки от регионите на страната, обаче ще позволи на Руския борд за туризма да направи крачка в това усилие, пише списанието  Transform Magazine , което се занимава с проекти по ребрандиране и развиване на брандове. Логото беше избрано в края на миналата година след конкурс, започнал през 2015-а и приключил с  шест предложения финалисти . Победителят, резултат от съвместна работа между няколко студиа, цели да \"отрази Русия такава, каквато е известна на истинските руснаци\" и да \"посочи цял един свят вътре в Русия,\" пише списанието и добавя, че целта е била крачка встрани от клишетата, често появяващи се в новите лога на много държави. На практика логото \"Русия - това е целият свят\" представя с геометрични фигури, по една за всеки регион (например анексираният през 2014 г. Крим е малко правоъгълниче в лявата част на картата, а Калининград - малко кръгче, откъснато от другите фигури), картата на страната. Заради стилистичното си сходство с руския супрематизъм (сравненията с работата на художника Казимир Малевич  предизвикаха и криктики  в социалните мрежи), авангардно движение от началото на 20 в., някои смятат логото за сложно, но всъщност то е доста гъвкаво и дава възможност за адаптации, отбелязва изданието. То цитира сайта на руската агенция \"Ростуризм\", според която новият бранд отразява руската кухня и култура, както и многоликите пейзажи, и представлява \"стилизирана карта на Русия\" - \"елементите, от които е сглобено, очертават точките и териториите в нашата Родина, отразявайки характера ѝ убедително и достъпно.\" Според списанието в логото има влияние от футбола заради предстоящото домакинство на световното първенство, което за пръв път ще се провежда в \"две части на света - Европа и Азия... Без съмнение Русия очаква голям спортен фестивал, който ще се помни дълго време\". \"Ростуризм\" също така иска да обърне внимание и на по-малко туристическите градове като Москва и Санкт Петербург, включително тези с \"по-азиатско влияние\" като Красноярск, Саха и Коми, които обаче предлагат \"уникално руско културно преживяване\", отбелязва агенцията. Според някои критици концепцията на новия бранд е неясна, както е проблемна и организацията на конкурса. Други отиват още по-далеч и твърдят, че Русия е изобразена като стилизиран трактор \"Беларус\", трети - че \"Кавказ пропълзява върху Моска\", не е ясно къде е по-голямата част от Далечния изток на Русия или че дизайнът \"извиква твърде различни асоциации,\" а имената на регионите, отговарящи на геометричните фигури, се четат трудно. Не всички мнения са критични обаче - много от тях приветстват логото като отговарящо на руските нужди.", "date": "2018.01.12", "title": "Новото туристическо лого на Русия - врата към \"цял свят\" или \"стилизиран трактор \"Беларус\"\""}
{"url": "https://www.dnevnik.bg/bulgaria/2018/01/12/3111880_iavor_milushev_kum_rutinnoto_predsedatelstvo_se/", "text": "Те подходиха към рутинното председателство на Съвета на ЕС, както подходиха навремето към конгреса на Партия в в НДК – същият подход. Никаква разлика, с тези думи коментира по БНТ актуалната ситуация в страната актьорът Явор Милушев. Според него най-типичната черта на сегашната политическа класа е нарцисизъм. \"Когато виждаш, че в момента няма алтернатива, а то наистина няма, подготвена алтернатива, излишно е да подклаждаш огън\", смята актьорът. Явор Милушев посочи, че докладите на европейската комисия за България са като решение на ТЕЛК, а страната крета в инвалидна количка. \"Алеко е казал \"Швейцария, ли?\". А съдебната ни система е като швейцарско сирене. Измъкват се всякакви – офшорчици, картелчици, а целият ни преход, зависи от такива хора\", коментира той с горчивина. За Явор Милушев най-голямата криза в момента е липсата на световни лидери. \"Те превърнаха света в лична бюрокрация. Днес въпросът на Кенеди - какво ще направите за страната си, трябва да има нов смисъл. \"Какво вие, уважаеми лидери, ще направите за света, това е новият въпрос към човечеството\", е неговото мнение.", "date": "2018.01.12", "title": "Явор Милушев: Към рутинното председателство се подходи като към конгрес на Партията"}
