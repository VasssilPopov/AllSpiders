{"url": "https://www.dnevnik.bg/sport/2019/07/30/3944902_razsledvaneto_sreshtu_neimar_za_iznasilvane_e/", "text": "Разследващите органи, които гледаха обвиненията срещу Неймар в изнасилване, обявиха, че случаят е приключен заради липса на доказателства. В началото на юни  футболистът беше обвинен  от бразилския модел Нажила Триндаде, че я е насилил в хотелска стая в Париж през май 2019 г. Според говорителя на главния прокурор на щата Сао Пауло разлседането е прекратено заради липса на доказателства. Все пак и други прокурори ще се произнесат, но към момента полицията вече не следи случая. Футболистът на ПСЖ отрече всички обвинения, като заподозря опит за изнудване. След новината за прекратяване на разследването говорителят на Неймар отказа коментар. В последния месец Неймар няколко пъти говори за случая. Той разпространи видео в социалните мрежи, в което обясни, че е обвинен в изнасилване, но няма нищо вярно в твърденията на Триндаде. Той публикува и съобщения в Whatsapp, които е разменял с манекенката. Неймар играе за ПСЖ, но иска да напусне френския отбор, като е спряган за завръщане в \"Барселона\". Бразилецът премина в Париж през 2017 г. за рекордните 222 милиона евро.", "date": "2019.07.30", "title": "Разследването срещу Неймар за изнасилване е прекратено"}
{"url": "https://www.dnevnik.bg/sviat/2019/07/30/3944901_otkradnati_sa_lichni_danni_na_nad_100_mln_dushi_v/", "text": "Лични данни на около 100 милиона американци и 6 милиона канадци са били откраднати при хакерска атака срещу компанията за финансови услуги Capital One. Съобщението на фирмата е от понеделник и идва след като е арестуван заподозреният извършител - 33-годишната Пейдж Томпсън, която е била изправена пред съд в Сиатъл. Фирмата е един от най-големите издатели на кредитни карти в САЩ и обслужва и търговски банки. Според Capital One пробивът е бил открит на 19 юли и включва имена, адреси и телефонни номера на кандидатствали за кредитните ѝ карти, но не и самите номера на картите. Имало е достъп и до номерата на социалните осигуровки на около 140 000 души и свързани с тях номера на 80 000 банкови сметки в САЩ и около 1 милион номера за социални осигуровки в Канада. Освен имена и рождени дати хакерът е успяла да се сдобие с кредитни досиета, баланси и история на плащанията. Компанията потвърждава, че причината е \"слабост в конфигурирането\" на инфраструктурата ѝ. От Capital One казват, че едва ли информацията е била използвана за някакви измами, но повече информация ще има от продължаващото разследване на пробива. Ще информираме засегнатите и ще им предоставим безплатно следене на движението по кредита им и защита от медиите на това кои са всъщност. Правосъдното министерство на САЩ съобщава, че заподозряната е бивш софтуерен инженер, свързан с бранша, която се похвалила във форума GitHub за извършеното и на 17 юли един от потребителите е предупредил органите на реда. Томпсън е арестувана с обвинения за компютърна измама и злоупотреба. Изслушването ѝ пред съда е насрочено за 1 август. Максималното наказание е 5 години затвор и глоба от 250 000 долара.", "date": "2019.07.30", "title": "Откраднати са лични данни на над 100 млн. души в САЩ и Канада"}
{"url": "https://www.dnevnik.bg/sviat/2019/07/30/3944263_bezdimnoto_pushene_ne_namaliava_opasnostta_ot_rak/", "text": "Устройствата за бездимно пушене на тютюн и електронните цигари не помагат в борбата с рака и пушачите и правителствата да не се доверяват на производителите на цигари за предимствата на тези продукти, съобщи \"Ройтерс\" по повод предупрежденията на Световната здравна организация (СЗО) в най-новия ѝ  доклад  за борбата с тютюнопушенето. В текста се казва, че гигантът \"Филип Морис интернешънъл\" например опитва да се представи като партньор, подхождащ отговорно към общественото здраве и за целта използва кампанията си Unsmoke, подканваща хората \"да направят промяна към една по-добра алтернатива\". Всъщност, казват от СЗО, кампанията има за цел да поддържа пушенето като обществено приемливо поведение, докато в същото време обърква потребителите с термини като \"бездимни продукти\", които може да се отнасят за продукти с отровни емисии и неизвестни краткосрочни и дългосрочни ефекти за здравето. Раян Спароу, говорител на \"Филип Морис\", коментира за \"Ройтерс\", че подобна позиция на СЗО затруднява предоставянето на по-безопасни възможности за онези, които не могат по друг начин да откажат пушенето. \"Няма спор, че най-доброто е изобщо да се спрат цигарите и никотина. Но реалността е, че много хора не го постигат и ние не можем да ги загърбим. Организации като СЗО трябва да спрат да говорят на пушачите и да започнат да слушат.\" Но авторите на доклада казват, че тютюневата индустрия се опитва да спечели уважение чрез манипулативни послания от типа на това, че продуктите ѝ са част от стратегия \"за намаляване на вредите\", макар че цигарите продължават да са 97% от целия пазар на тютюн по света.  Според Винаяк Прасад, програмен ръководител на отдела на СЗО за контрол над тютюнопушенето, разработването на нови продукти има за единствена цел разширяване пазара на тютюневите компании. \"Няма разлика между цигарите и продуктите за нагряване на тютюн освен в степента на подлагане на въздействието - то е по-малко и не се вижда дим.\" В седмия доклад по тази тема се посочва още, че продуктите за нагряване на тютюн са различни от електронните цигари, съдържащи само никотинова субстанция, а не тютюн, но все по-трудно е да се очертаят границите между двете и се появяват \"хибридни\" тютюневи продукти, съдържащи и тютюн, и никотинова смес. Технологията е позната от 80-те години, но през последните 5 години са направени толкова промени, че изводите от употребата на старите не важат за новите продукти. От друга страна, новите са твърде кратко време на пазара, за да има убедителни доказателства за въздействието им върху здравето. Накрая повечето от научните данни идват от самата индустрия и това потенциално отслабва доверието към тях поради подозрение за конфликт на интереси. Затова уредите за нагряване на тютюн трябва да бъдат регулирани като цигарите и тютюневите изделия, смятат от Световната здравна организация. Авторите от СЗО казват, че блокиране намесата на тютюневата индустрия е изключително важно за намаляване щетите от пушенето. \"Тютюневата индустрия има дълга история на систематична, агресивна, непрекъсната и подкрепена със значителни ресурси съпротива срещу мерките за контрол на тютюна\", пише в текста. \"Докато някои стратегии са публични, а други са по-прикрити, всички те имат за цел отслабване на контрола над тютюневите изделия.\" Според Прасад електронните цигари и уредите за нагряване на тютюн всъщност са нова вратичка към младите хора. \"Отговорът е, че те трябва да се регулират. СЗО има ясни препоръки - електронните цигари трябва да се регулират. И ако не ги забраните, поне не ги пускайте свободно на пазара, защото младежите ги купуват.\"", "date": "2019.07.30", "title": "Бездимното пушене не намалява рисковете за здравето, предупреди Световната здравна организация"}
{"url": "https://www.dnevnik.bg/evropa/2019/07/30/3944904_boris_djonsun_obiavi_sporazumenieto_za_brekzit_za/", "text": "Британският премиер Борис Джонсън каза, че са налице всички шансове да се постигне ново споразумение за Брекзит с Европейския съюз и че той иска също така голямо търговско споразумение с ЕС, предаде \"Ройтерс\".  \"Ние искаме да заявим пределно ясно, че предпазният механизъм (за Северна Ирландия - б.р.) е \"умряла работа\" и трябва да бъде отписан. Споразумението за изтегляне (от ЕС, договорено с бившия премиер Тереза Мей - б.р.) също е мъртво и трябва да бъде отписано. Но има възможност за ново споразумение\", каза Джонсън по време на посещение в британска военноморска база в Шотландия вчера. \"Онова, от което се нуждаем, е да изградим ново партньорство, включващо всички онези неща, които имат значение за нас, със споделено сътрудничество в сферите на отбраната, сигурността, разузнаването, културата, науката - всичко, което би могло да се очаква\", посочи премиерът.  \"В сърцевината на всичко това ще бъде едно ново споразумение за свободна търговия, които ще ни позволи да си върнем контрола над митата и над нашите закони и да правим някои неща по различен начин, който ни устройва\", добави Джонсън. Той изключи нов референдум за независимост на Шотландия след проведения вече през 2014 г. \"Както вече бе казано, такова нещо се предприема веднъж през един човешки живот, веднъж при едно поколение. На тази база хората тогава дадоха гласа си и мисля, че ще бъде тотално погрешно да нарушим това обещание пред народите на Шотландия и Обединеното кралство и да правим нов референдум\", подчерта Борис Джонсън. Миналата седмица първият министър на Шотландия Никола Стърджън  предупреди британския министър-председател , че ще продължи подготовката за референдум за независимост, защото  неговите планове за Брекзит  ще навредят на шотландската икономика. Вчера Стърджън заяви пред репортери сред срещата си с Джонсън в Единбург, че няма яснота как той планира да постигне ново споразумение за напускане, при положение че  ЕС многократно каза , че няма да предоговаря сделката, която сключи с неговата предшественичка Мей. \"Това ме навежда на мисълта, че каквото и да казва публично Борис Джонсън за предпочитанието си да сключи сделка, в действителност той цели Брекзит без сделка\", каза Стърджън. \"Мисля, че това е крайно опасно за Шотландия и за цялото Обединено кралство\", добави тя. /БТА", "date": "2019.07.30", "title": "Борис Джонсън обяви споразумението за Брекзит за \"мъртво\""}
{"url": "https://www.dnevnik.bg/evropa/2019/07/30/3944908_frensko_drujestvo_vnese_jalba_zaradi_zamursiavane_s/", "text": "Дружеството за защита на околната среда \"Робин Худ\" внесе жалба срещу неизвестен извършител заради замърсяването с олово, предизвикано от  пожара в парижката катедрала \"Нотр Дам\" . То обвини френските власти, че са реагирали със закъснение и в липса на прозрачност, предаде \"Франс прес\". Жалбата е внесена в петък в столичната прокуратура за \"пропуски в прилагането на общи полицейски мерки (най-вече защита и информиране на населението и работниците), довело до съзнателно застрашаване на хора и липса на помощ за застрашени лица\". \"Компетентните органи, включително епархията, не успяха да помогнат на постоянните жители, на временно пребиваващите и на работниците и ги оставиха да попаднат под влиянието на токсични последици\", се казва в жалбата. Според дружеството властите би трябвало да вземат \"незабавни мерки за ограничаване достъпа на населението и работниците\", да \"предотвратят струпването на хора в близост до пожара докато още бушувал\", да \"наложат населението да стои достатъчно далече\", да \"правят здравни препоръки веднага след бедствието или поне в разумен срок, което ще рече до 24-48 часа след това\". \"Робин Худ\" сочи кметството на Париж, министерството на културата, регионалната агенция по здравеопазване, полицейската префектура в Париж и тази в Парижки район като носещи отговорност. След пожара в катедралата на 15 април около сградата е отчетена висока концентрация на олово, на което са били изложени най-вече деца. Няколко стотици тонове от този метал се съдържат в покривната конструкция. По време на пожара той започнал да се топи и да се изпарява във въздуха под формата на малки частици. В петък детско учебно заведение в съседство беше затворено за неопределено време заради високата концентрация на олово. Продължително излагане на оловните изпарения води до нарушения в храносмилането, увреждания на бъбреците, нервната система и репродуктивни проблеми. Разследване на сайта \"Медиапарт\", оповестено на 18 юли, разкри, че \"концентрацията на олово на моменти е била 10 пъти по-висока от допустимата в околните училища\" до катедралата. Сайтът обвини кметството, че не и извършило щателно почистване на помещенията. /БТА", "date": "2019.07.30", "title": "Френскo дружество внесе жалба заради замърсяване с олово след пожара в \"Нотр Дам\""}
{"url": "https://www.dnevnik.bg/evropa/2019/07/30/3944910_cheshkiiat_prezident_napravi_stupka_za_reshavane_na/", "text": "Чешкият президент Милош Земан уволни министъра на културата Антонин Станек вчера след двумесечно отлагане, което доведе управляващата коалиция  до ръба на разпада , предаде \"Ройтерс\". Земан дълго време подкрепяше Станек въпреки искане, отправено още през май от Социалдемократическата партия на самия Станек и от премиера Андрей Бабиш той да бъде отстранен. Конституцията изисква президентите да уволняват и да назначават министрите по искане на премиера. Земан обаче каза, че конституцията не му налага времеви ограничения как да действа. Отстраняването на Станек не е краят на конфликта. Земан все още не е казал дали ще назначи номинирания от социалдемократите наследник начело на министерството на културата - Михал Смарда. В съобщението за уволнението на Станек не се казва нищо за негов заместник. Казусът се корени в спорното решение на Станек да уволни директора на Националната галерия в Прага. В средата на май Станек предложи да се оттегли от поста, но президентът заяви, че той не трябва да подава оставка, тъй като е разкрил корупция. Бездействието на Земан накара социалдемократите да заплашат, че ще напуснат лявоцентристкия кабинет, където са в коалиция с популистката партия АНО на премиера Бабиш. Те настояват Бабиш да използва своите пълномощия и да принуди Земан да действа, включително и с юридически средства, ако е необходимо. Бабиш обаче отказва да направи това, за да не обтяга отношенията си с президента.  Според Земан Станек е бил добър министър. Президентът посочи също, че едно разпадане на коалицията няма да доведе до политически трус, тъй като Бабиш може да се обърне към проруската и антиевропейска опозиционна Партия на свободата и демокрацията (ПСД) за подкрепа на правителството вместо към социалдемократите. Бабиш обаче, който вече крепи парламентарното си мнозинство с подкрепата на също така антизападно настроените комунисти, неведнъж изключи възможността да работи с ПСД.  В момента чешката икономика е в добра форма, расте стабилно и пазарите не се вълнуват от  политическите игри в Прага , отбелязва \"Ройтерс\". /БТА", "date": "2019.07.30", "title": "Чешкият президент направи стъпка за решаване на спора с правителството"}
{"url": "https://www.dnevnik.bg/na_put/2019/07/30/3943644_kogato_putuvash_bez_rezervacii/", "text": "През целият си живот аз бях независима жена\", така определя себе си журналистката и носител на \"Пулицър\" Алис Стейнбах. \"Сама взимах решения и правех избори, сама плащах сметките си и сама чистех снега пред къщата си. Но бях развила друга зависимост, да приемам себе си според мнението и очакванията на другите. А коя всъщност бях?\". В търсене на отговор на този въпрос и точно когато мисли, че нищо не може да се промени, Алис Стейнбах предприема необикновено пътешествие до някои от най-красивите места по света. По време на това вълнуващо пътуване из Европа животът й поднася различни изненади и неприятни емоции, но такъв е животът... Алис Стейнбах, дългогодишен репортер и колумнист на вестник \"Балтимор Сън\" (1981-1999 г.), родена и израснала в Балтимор, Мариленд, САЩ. След 1999 г. работи като журналист на свободна практика, преподавател по творческо писане в Принстънския университет и автор на книги за живота на съвременната жена. Тя е носител на наградата \"Пулицър\" за 1985 г. в категория \"Специални истории\". Алис Стейнбах умира на 78 години (13 март 2012 г.) в Балтимор. Въведение Пиша тези редове, докато седя в уютната си кухня в една зимна утрин, а старата ми котка дреме край мен върху топлия съскащ радиатор. Снощи в Балтимор вилня снежна буря и сега чувам как вечнозелените дървета пред прозореца ми пукат под тежестта на замръзналите си клони. Преди шест години, в един зимен ден като този седнах на същата маса и взех дръзкото решение да рискувам и временно да скъсам с досегашния си живот. Тази сутрин отворих една кутия, чието съдържание ми напомни за последиците от това решение. Търся определен предмет, но ми е приятно да разгледам всичко. Ето я сметката от кафе \"Флориан\" във Венеция, където една сутрин пих капучино за 10 долара. Тук е и програмата на постановката \"Много шум за нищо\", представена от оксфордски студенти. Под нея намирам билет от Музея на градинарството в Лондон и касовата бележка за чифт черни копринени обувки с десетсантиметрови токове, които купих в Милано и обух само веднъж. Менюто от една вечеря в Перуджа (град в Умбрия) пък ми напомня колко вкусен беше онзи телешки шницел с червена цикория. Накрая, в малка кутия с надпис \"Париж\" откривам онова, което търсех: картичка с изглед от \"Александър III\", най-красивия мост в града. Изпратила съм я до самата себе си на 09.05.1993 г. с послание, което предвещава началото на голямо приключение: Картичката е подписана:  . Това е първата от многото подобни картички, които написах и изпратих на домашния си адрес, докато пътувах през следващите няколко месеца, или Годината на безразсъдството, както с любов наричах този период от живота си. Предполагам, че повечето хора понякога имат желание да зарежат ежедневните си навици и отговорности и временно да променят живота си. Аз неведнъж бяха мечтала за същото нещо. В такива мигове копнеех за свободата да пътувам, където си поискам, необременена от графици, задължения и твърде много предварителни планове. Мечтите ми обаче не издържаха сблъсъка с действителността. Все пак бях работеща самотна майка и животът ми се въртеше около отговорностите, които имах към двамата си синове и работата като репортер на вестник \"Балтимор Сън\". През 1993 г. обаче навлязох в нов етап от живота си, който ме накара да преосмисля целите си. Синовете ми бяха завършили колеж и започваха нов, самостоятелен живот; единият стана преводач в Япония, а другият записа магистратура по физика в Колорадо. Радвах се и се гордеех с тях. Най-голямото щастие за родителя е да види, че децата му се справят успешно в света на възрастните. Раздялата със синовете ми обаче ме направи уязвима по начин, който не разбирах. Запазихме силната връзка помежду си, но децата, които бях отгледала, вече не бяха до мен. Затварям очи и си спомням една отдавна отминала лятна вечер. Синовете ми са толкова различни: единият лежи в леглото си, слуша бейзболен мач и тупа топка в стената; другият е в задния двор и монтира телескопа си под звездното мастилено небе. \"Свещени мигове\", мисля си, когато си спомням онези времена. Без тези мигове домът ми бе тих и пуст. В службата нещата вървяха постарому. Продължавах да интервюирам интересни хора и да списвам колонка. Бях изцяло отдадена на работата си; тя беше изпълнена с предизвикателства, някои от които почти непреодолими. Това не беше просто професия, а част от мен. Информация за книгата ще намерите  тук .", "date": "2019.07.30", "title": "Когато пътуваш без резервации"}
{"url": "https://www.dnevnik.bg/citat_na_deniia/2019/07/30/3944913_citat_na_denia_vse_edno_sa_natrili_glavata_mi_sus/", "text": "                         Това описва руският опозиционен лидер Алексей Навални, след като според личния му лекар и адвоката му има подозрения, че е бил отровен в ареста. Той бе задържан покрай протестите в Москва срещу недопускането на опозиционни кандидати до местните избори тази есен, а в неделя спешно бе откаран в болница. В понеделник Навални бе изписан и върнат в затвора въпреки несъгласието на адвоката му, защото може да се окаже в средата, където евентуално е бил отровен. От болницата му поставиха диагноза остра алергична реакция и контактен дерматит. Късно в понеделник бе разпространено  негово описание  на случилото се, в което той казва: \"Никога не съм имал алергии. Нито от храна, нито от напитки, от нищо друго\". \"Мога да се заровя в купа сено през май и да ям лимони, поръсени с всякакви ядки. При това знам добре какво е алергия, защото жена ми е чувствителна към полени и ранната пролет е най-ненавижданото от нея време от годината. Съответно търсили сме признаци за алергии у децата, много съм изчел на тази тема.\" След това Навални описва какво точно се е случило. Според него битовите условия са същите като при предишните му задържания, както и за останалите петима арестанти, с които е в килия. В същото помещение е прекарал 10 дни преди две седмици. \"Това е деветият или десетият ми арест. През цялото време съм се свързвал с лекар само веднъж, когато настинах и имах висока температура. Чаршафите са си мои - от чантата за затвора, която винаги е приготвена със сапун, паста за зъби и т.н. Същото ползвах преди две седмици.\" После Навални разказва, че в събота на обед другите в килията забелязали, че се зачервява шията му. Час по-късно почувствал парене на челото и около очите. \"Лек дискомфорт, нямаше нужда да се обръщам към лекар, ще мине. Няма огледало, само огледално фолио над мивката и в него нищо не се вижда.\" Зачервяването се влошило и през нощта започнал да се буди от бодежи по лицето, ушите и шията. Тогава започнал да мисли дали не е отровен и да следи има ли някакви други симптоми. На сутринта съкилийниците се облещили, като го видeли, а фелдшерът веднага извикала спешна помощ и скоро е откаран в болница. \"От ударните дози супрастин и преднизалон отокът започна да спада и по обед започнах да приличам на човек, който непрекъснато е пил 2 месеца.\" Навални потвърждава, че медицинската тайна за състоянието му е споделена с \"Интерфакс\" без негово съгласие и настоява да се прегледат записи на охранителните камери кой освен местните полицаи е влизал в килията. След това той изрежда критики към управляващите с въпроса \"Толкова ли а тъпи, че да те отровят на място, където следите могат да водят единствено към тях?\". \"Добър въпрос и трябва да бъде поставен в поредицата от следните: - толкова ли са тъпи, че да тровят Владимир Кара Мурза?  - толкова ли са тъпи, че да го тровят втори път?  - толкова ли са тъпи, че да тровят Пьотр Верзилов?  - толкова ли са тъпи, че да поверят планирането и провеждането на операцията за отравянето на Скрипал на такива некадърници, че да им се смее целият свят?  - толкова ли са тъпи, че ръководството на московското ФСБ нарежда на познати полицаи да подхвърлят наркотици на известен журналист?  - толкова ли са тъпи, че да не допуснат до избори всичките независими кандидати, включително най-умерените? - толкова ли са тъпи, че да забранят протестна акция и да задържат на нея 1400 души? Засега уверено мога да твърдя едно - на власт в Русия се намират реално доста тъпи и глупави шемети. Струва ви се, че в действията им трябва да се търси някакъв таен смисъл и зрънце рационалност. А в действителност те са просто тъпи, злобни и алчни за пари.", "date": "2019.07.30", "title": "Цитат на деня: Все едно са натрили главата ми със стъклена вата"}
{"url": "https://www.dnevnik.bg/analizi/2019/07/30/3944833_kremul_premina_ot_kompromisi_kum_smazvane_i_ot/", "text": "Безпримерните по продължителност несъгласувани с властите протести на недоволни граждани и прекалените действия на полицията и и Росгвардия в Москва отразяват променилата се политическа ситуация. Ключови решения в Москва се взимат не от градските власти, а от ръководителите на федералните силови структури и спесцслужбите. Миналата събота бе белязана в Москва с най-голямата от 2012 г. несъгласувана с властите изява - за честни избори в Московската Дума и против произволното отхвърляне на опозиционните кандидати. Проведената от градските власти и федералното МВР кампания за сплашване се оказа безполезна - по приблизителни сметки на улицата излязоха около 15 000 души. Полицията и \"Росгвардия\", разгорещени от продължителното стоене на жегата, действаха твърдо, пребивайки протестиращите и прекалявайки в усърдието при арестите. По данни на \"ОВД-инфо\" (бел.ред. - организация за правна помощ на преследвани по политически причини) задържани са 1373 души (рекорд за цялото време, откакто организацията наблюдава тези събития); по данни на московското МВР става дума за 1074 души. Но действията на на силовите структури едва ли могат да бъдат наречени ефективни - изтласканите от кметството протестиращи приеха призивите да се разотидат в духа на герой от песен на Владимир Висоцки и разпростряха стихийните шествия из целия център на града. Те минаха покрай сградата на ФСБ със скандирания \"Долу чекистите!\" и устроиха още един митинг на площад \"Трубной\" Властите не очакваха толкова масово московчани да излязат на улицата. Те се надяваха, че хората ще се изплашат от заканите, че в сезона на отпуските по принцип в града има малко хора, казва политологът Алексей Макаркин. Това видимо е повлияло и на програмата на президента, както и на отразяването на протеста в медиите. Спускането на Владимир Путин с батискаф на дъното на Финския залив до корпуса на потънала от германска мина съветска подводница бе планирано отдавна. Но в деня, когато центърът на Москва беше обхванат от вълнения, то изглеждаше като отчуждение на президента от проблемите, вълнуващи руснаците. Първоначалто МВР Москва съобщи за 3500 протестиращи (от тях 700 бяха журналисти и блогъри), но в протокола за задържане на журналиста Иля Азар е записано 10 000. Опитват се да дискредитиран протестите - например говори се, че 600 от задържаните са от други населени места. Само че по този начин авторите на версията за това, че протестът е дошъл отвън, потвърдиха, че изборите за парламент на Москва вълнуват не само московчани. В силовите структури може да са успели да \"продадат\" заплахата за щурмуване на кметството и нов Майдан и сега могат да празнуват победа на тази симулация. Протестиращите показаха устойчивост и гъвкавост и устроиха едновременно няколко митинга, а не един. Но положението изглежда крайно опасно. Ситуацията прилича на 2012 г., когато Кремъл, опасявайки се от масови акции, фактически предаде управлението на Москва в ръцете на федералните силови структури, смята Макаркин. Не е изключено на върха отново да са решили, че лоялността е по-важна от легитимността, отказали са се от компромиси и имитирането на законност и имат намерение за смажат недоволството с полицейски палки без да прибяват до преговори и посредници от типа на Елла Памфилова (председател на ЦИК) и Михаил Федотов (председател на Съвета при президента за развитие на гражданското общество и правата на човека). Палките и арестите можат по-скоро да радикализират настроенията на жителите на Москва и другите градове и да породят нещо непредсказуемо.", "date": "2019.07.30", "title": "Кремъл премина от компромиси към смазване и от легитимност към лоялност"}
{"url": "https://www.dnevnik.bg/evropa/2019/07/30/3944919_kompaniite_polzvashti_feisbuk_butona_haresvam_nosiat/", "text": "Компаниите, които използват фесйбук бутона \"Харесвам\" (\"Like\") на сайтовете си трябва да поискат съгласие от потребителите за прехвърляне на личните им данни към американската социална мрежа, реши Съдът на Европейския съюз, цитиран от \"Ройтерс\". Решението дойде, след като потребителска организация в Германия заведе дело срещу германската онлайн модна търговска верига Fashion ID за нарушаване на правилата за защита на личните данни чрез използването на въпросния бутон на сайта й. Германски съд впоследствие поиска тълкуване на някои разпоредби от Съда на ЕС, според който уебсайтовете и \"Фейсбук\" споделят обща отговорност. \"Fashion ID, германско предприятие за онлайн продажба на модни дрехи, интегрира в уебсайта си фейсбук бутона \"харесва ми\". Изглежда, че поради този факт, когато дадено лице посети уебсайта на Fashion ID, негови лични данни се предават на Facebook Ireland. Става ясно, че това се случва без знанието на посетителя и без значение дали същият е член на социалната мрежа Фейсбук и дали е натиснал фейсбук бутона \"харесва ми\", се казва в решението на съда. Съдът констатира, че \"Fashion ID изглежда не може да отговаря като администратор за обработването на лични данни, което Facebook Ireland извършва, след като данните са му предадени. Всъщност на пръв поглед е изключено Fashion ID да определя целите на тези операции и средствата за тях\". Fashion ID обаче може да отговаря като администратор съвместно с Facebook Ireland за операциите по събиране на въпросните данни и по тяхното разкриване чрез предаването им на Facebook Ireland, тъй като може да се приеме, че Fashion ID и Facebook Ireland определят съвместно целите на тези операции и средствата за тях. Изглежда това, че Fashion ID е интегрирало в уебсайта си фейсбук бутона \"харесва ми\", му позволява да оптимизира рекламата на своите стоки, правейки ги по-видими в социалната мрежа \"Фейсбук\", когато посетител на уебсайта натисне този бутон. За да се възползва от посоченото търговско предимство, Fashion ID е интегрирало такъв бутон на своя уебсайт и с това изглежда се е съгласило, поне мълчаливо, лични данни на посетителите на сайта му да бъдат събирани и разкривани чрез предаване, отбелязва съдът. Съдът подчертава, че \"оператор на уебсайт като Fashion ID, който като (съвместен) администратор отговаря за някои операции по обработване на данни на посетителите на сайта му, например за събирането на данни и предаването им на Facebook Ireland, трябва да предостави, в момента на събиране на данните, определена информация на тези посетители, като например за самоличността си и за целите на обработването\". Що се отнася до случая, в който съответното физическо лице е дало съгласието си, съдът приема, че \"оператор на уебсайт като Fashion ID трябва да получи това съгласие предварително (само) за операциите, за които отговаря като (съвместен) администратор, а именно за събирането и предаването на данните\". В случаите, в които обработването на данни е необходимо за реализацията на законни интереси, съдът приема, че \"всеки от администраторите, а именно операторът на уебсайт и доставчикът на социална приставка, трябва със събирането и предаването на лични данни да преследват законни интереси, за да имат право да извършват тези операции\".", "date": "2019.07.30", "title": "Компаниите, ползващи фейсбук бутона \"Харесвам\", носят отговорност за личните данни"}
{"url": "https://www.dnevnik.bg/sport/2019/07/30/3944916_hubchev_bez_mariani_levski_niama_da_e_sushtiiat_no/", "text": "Треньорът на \"Левски\" Петър Хубчев изтъкна ролята на отбора за добрата форма на Давиде Мариани. Полузащитникът  вкара два от головете за победата с 3:1 срещу \"Ботев\" (Пловдив) . В минутите след мача се появиха твърдения, че клубът е получил предложение за негов трансфер. На въпрос дали \"Левски\" може да се раздели с някой от футболистите си, Хубчев каза: \"Всичко е възможно до края на трансферния прозорец. Виждате, Гарет Бейл си тръгва от \"Реал\". \"Мариани без отбора е нищо. И отборът без Мариани може би няма да бъде същият, може пък и по-добре да е. Но Мариани е една малка част. Най-радващото е, че той е разбрал това нещо\", заяви Хубчев. На въпрос за евентуален трансфер Мариани отговори: \"Не знам нищо за това. Следващият въпрос. Имам договор. Знам, че има интерес, но предполагам, че такъв има и за други футболисти, защото играем добре\". Полузащитникът смята, че \"Левски\" трябва да вярва, че може да отстрани АЕК (Ларнака) въпреки загубата с 0:3 в първия двубой. Реваншът е в четвъртък от 19.30 ч. на \"Георги Аспарухов\".", "date": "2019.07.30", "title": "Хубчев: Без Мариани \"Левски\" няма да е същият, но може и да е по-добре"}
{"url": "https://www.dnevnik.bg/bulgaria/2019/07/30/3944899_sobstvenikut_na_tad_group_ivan_todorov_e_arestuvan_na/", "text": "Обвиненият за кибертероризъм Иван Тодоров , собственик на фирмата TAD Group, се е прибрал в България тази сутрин с полет от Истанбул, съобщи Би Ти Ви. \"Дневник\" потвърди информацията, че е арестуван още на летището, от свои източници. Единият от адвокатите на компанията изчакваше на летището, но не пожела да говори. Часове по-късно от специализираната прокуратура потвърдиха информацията и съобщиха, че Тодоров е пътувал с редовен полет ТК 1027 на \"Търкиш еърлайнс\" от Истанбул и е пристигнал на \"Терминал 2\" на летище \"София\" в 9:05 ч. сутринта. На основание на издадената му Европейска заповед за арест той е задържан от служители на \"Гранична полиция\". Предстои Тодоров да бъде конвоиран до Следствения отдел на Специализираната прокуратура на бул. \"Г. М. Димитров\", където ще му бъде предявено повдигнатото обвинение, както и постановление за задържане до 72 часа. Преди седмица, преди да получи обвинението за подбуждане към кибертероризъм, Тодоров замина за Канада, като чрез адвокатите си обясни, че е на планирана отдавна среща, свързана с друг негов бизнес. В  телефонно интервю от Канада  за телевизията миналата седмица Тодоров обяви, че не се укрива и че сам ще потърси органите на реда, като се прибере в България. Тъй като не бе открит на известните на властите му адреси, за него бе издадена европейска заповед за арест. Това е и причината да бъде задържан още при пристигането му. Тодоров е собственик на фирмата, в която работи арестуваният неотдавна за източването на данните на няколко милиона граждани и фирми от НАП - Кристиян Бойков. Той получи обвинение за това, но бе пуснат с най-леката мярка \"подписка\" от ареста, впоследствие променена на гаранция от 20 хил. лв. след като НАП обяви, че източените данни не са въпрос на национална сигурност. По-късно арестуван бе и търговският директор на фирмата Георги Янков, който също е освободен срещу парична гаранция от 20 хил. лв.", "date": "2019.07.30", "title": "Собственикът на TAD Group Иван Тодоров е арестуван на летището (допълнена)"}
{"url": "https://www.dnevnik.bg/sport/2019/07/30/3944922_video_grigor_dimitrov_se_vduhnovi_s_tenis_na_raiski/", "text": "Григор Димитров може да  минава през труден период , но остава много привлекателен за зрителите и за организаторите на турнирите, в които участва. Българинът се позабавлява с тенис на корт, разположен на плажа преди първия си мач в Лос Кабос. Димитров и Сантяго Гонсалес играят в рая на плажа \"Санта Мария\", написа сайтът на мексиканския турнир. Българинът поздрави почитателите и ги покани да присъстват на официалните мачове. И посочи, че заради отношението трябва да играе на ниво. \"Благодаря за цялата подкрепа, която феновете ми дават. Пътувам много и идването на това райско място ме мотивира. Наистина се радвам на жестовете на грижа от страна на хората и нямам извинение да не играя добре\", заяви Димитров. Неговото първо изпитание е тази нощ  срещу американеца Стив Джонсън . Димитров ще опита да сложи край на серията от четири поредни загуби. Сайтът на турнира пише, че българинът ще търси деветата титла в кариерата си.  ", "date": "2019.07.30", "title": "Видео: Григор Димитров се вдъхнови с тенис на райски плаж в Мексико"}
{"url": "https://www.dnevnik.bg/sviat/2019/07/30/3944932_partiiata_na_zelenski_shte_obuchava_deputati_bez_opit/", "text": "Партията на украинския президент Володимир Зеленски,  получила абсолютно мнозинство в парламента  на изборите, осигурява обучение за своите депутати без политически опит, предаде \"Франс прес\", като се позова на школата организатор на обучението. Над 250 бъдещи депутати ще изучават в течение на седмица основите на \"политическата стратегия\", макроикономиката, правото и комуникациите. Те ще се запознаят с изготвянето на държавния бюджет и подготвянето на законопроекти, казаха за АФП организаторите. Обучението ще се състои в луксозен хотел в крайбрежното курортно градче Трускавец, Западна Украйна. Депутатите, които ще поемат функциите си до началото на септември, \"трябва още от самото начало да са запознати с необходимия за работата им инструментариум\", обясни партийната говорителката Тетяна Циба и уточни, че няма достатъчно време за продължителна подготовка, тъй като \"обществото изисква промени\". Обучението е организирано в партньорство с престижно местно училище по икономика и предвижда занятия с авторитетни лектори и политически фигури с реформаторски виждания. Три месеца след триумфа на бившия комик Зеленски на президентските избори неговата съвсем нова партия \"Слуга на народа\",  съставена предимно от хора без опит в политиката , победи категорично съперниците си на предсрочните парламентарни избори на 21 юли, като спечели повече от 250 от общо 424 места в еднокамарния парламент. Тази победа ознаменува безпрецедентно  обновяване на политическия елит в Украйна . По данни на неправителствената организация \"Опора\" над 80 процента от избраниците в новия парламент ще бъдат депутати за пръв път. Средната им възраст е 41 години, със 7 по-малко, отколкото в предишния състав, а жените в него са 88 - с 9 процента повече от преди. /БТА", "date": "2019.07.30", "title": "Партията на Зеленски ще обучава депутати без опит"}
{"url": "https://www.dnevnik.bg/sviat/2019/07/30/3944934_blizo_4000_sa_ubitite_ili_raneni_civilni_v_afganistan/", "text": "Най-малко 3812 цивилни афганистанци са били убити или ранени през първата половина на тази година във войната срещу ислямистките групировки според публикуван днес доклад на ООН, предаде \"Ройтерс\". Наблюдава се увеличение на броя жертви, причинени от правителствените сили и войските под ръководството на НАТО. Докладът бе оповестен на фона на преговорите между талибаните и американски представители за прекратяване на войната в Афганистан, продължаваща 18 години. Преговорите навлязоха във важна фаза, като целта на американските преговарящи е да постигнат мирно споразумение преди 1 септември, отбелязва \"Ройтерс\". Въпреки дипломатическите усилия войната продължава, като цивилните живеят в постоянен страх да не бъдат нападнати от екстремисти, да не се озоват насред сухопътно сражение или да не станат неволна жертва на въздушните удари на афганистанското правителство и силите на НАТО. Според мисията на ООН в Афганистан най-голям брой цивилни са убити при наземни атаки и сражения. На второ място сред причините са самоделните взривни устройства, а след тях - въздушните удари. Талибаните и бойците на \"Ислямска държава\" са убили 531 афганистанци и са ранили 1437 между 1 януари и 30 юни тази година. Ислямистките групировки умишлено са нападнали 985 цивилни, сред които правителствени служители, старейшини на племена и религиозни учени, става ясно от доклада на ООН. Проправителствените сили са убили 717 цивилни и са ранили 680 през първите шест месеца на годината, като това е увеличение с 31 процента в сравнение със същия период миналата година. Най-малко 144 жени и 327 деца са убити и над хиляда са били ранени из цял Афганистан. При въздушни удари са убили 519 цивилни, 150 от които деца. /БТА", "date": "2019.07.30", "title": "Близо 4000 са убитите или ранени цивилни в Афганистан за 6 месеца"}
{"url": "https://www.dnevnik.bg/analizi/2019/07/30/3944850_za_techa_ot_nap_ima_obviniaem_za_dannite_na_miroslava/", "text": "                         Ha 15 юли cтaнa извecтнo нeпpaвoмepнoтo \"изтoчвaнe\" и paзпpocтpaнeниe нa лични дaнни oт Националната агенция за приходите (HAΠ), a нa 17 юли имaшe вeчe зaдъpжaн c пoвдигнaтo oбвинeниe. Ha 18 юли cтaнa извecтнo, чe Инcпeĸтopaтът ĸъм Висшия съдебен съвет (ИBCC) e пyблиĸyвaл нeзaĸoннo лични дaнни нa cъдия Mиpocлaвa Toдopoвa. Πoчти двe ceдмици пo-ĸъcнo eдинcтвeният oтгoвop нa инcтитyциитe e cъoбщeниe зa зaпoчнaлa вътpeшнa пpoвepĸa в Инспектората и oпoвecтeнa пoзиция нa глaвния cъдeбeн инcпeĸтop, cпopeд ĸoятo в нeяcнo бъдeщe e възмoжнo дa бъдe \"aнгaжиpaнa диcциплинapнa oтгoвopнocт нa винoвнитe лицa\". Ha пpъв пoглeд cлyчaитe ca c нecъизмepимa вaжнocт. Oбaчe пocтaвянeтo в pиcĸ нa нaĸaзaтeлeн cъдия, ocoбeнo aĸo e yмишлeнo дeлo нa инcтитyция, ypoнвa oбщecтвeни цeннocти, ĸoитo ca знaчитeлнo пo-вaжни oт вepoятнocттa нeĸoлцинa oт нac дa изплaщaт бъpзи ĸpeдити, ĸoитo нe ca взeли. Bce oщe пo cлyчaя c Инспектората нямa cъoбщeния зa oбpaзyвaнo дocъдeбнo пpoизвoдcтвo и зa oбpaзyвaнa пpoвepĸa oт Koмиcиятa зa зaщитa нa личнитe дaнни. Ho aĸo cмe нayчили нeщo пpeз пocлeднитe 10-тинa дни, тo e, чe ocoбeнo в ĸoнтeĸcтa нa дeйcтвaщoтo пpaвo нa EC. Глaвният cъдeбeн инcпeĸтop в cвoятa пoзиция oмaлoвaжaвa cтaнaлoтo. Oĸaчecтвявa гo ĸaтo \"дoпycнaт пpoпycĸ\", \"cлyчaйнo cъбитиe\" и \"изĸлючeниe\" в дeйнocттa нa ИBCC. Aĸo cи гoвopим ĸaтo юpиcти oбaчe, ИBCC e дoпycнaл нapyшeниe, пpи тoвa тeжĸo и зa нeгo (бeз знaчeниe дaли c yмиcъл, или пo нeбpeжнocт) ИBCC нocи oтгoвopнocт. Taзи oтгoвopнocт нe ce изчepпвa c диcциплинapнaтa oтгoвopнocт нa eдин или няĸoлĸo cлyжитeли. Oт глeднa тoчĸa нa пpилoжeниeтo нa Oбщият peглaмeнт oтнocнo зaщитaтa нa личнитe дaнни (Peглaмeнт (EC)2016/679 или OPЗД) пyблиĸyвaнeтo нa дaнни, ĸoитo би cлeдвaлo дa ca зaщитeни, пpeдcтaвлявa нapyшeниe нa caмитe пpинципи зa зaщитa нa личнитe дaнни: пpиcъcтвиeтo нa дyмитe \"нe ce чиcти\" в зaглaвиeтo нa фaйлa c дeĸлapaциятa нa cъдия Toдopoвa и пyблиĸyвaнeтo нa лични дaнни в пo-гoлям oбeм oт ycтaнoвeния в зaĸoнa oзнaчaвa, чe имa нapyшeниe нa caмия пpинцип нa дoбpocъвecтнocт пpи oбpaбoтĸaтa и paзпpocтpaнeниeтo нa лични дaнни: Bидът и paзмepът нa oтгoвopнocттa, ĸoятo cлeдвa дa пoнece ИBCC зaвиcи oт oтгoвopa нa peдицa въпpocи. Bъпpocи, ĸoитo Eтo ĸoи ми изглeждaт нaй-вaжни:  BCC щe изcлyшa глaвния cъдeбeн инcпeĸтop, нo нямa ли дa изcлyшa и глaвния пpoĸypop пo тeмaтa? Зaщo ce пpиeмa зa дaдeнocт, чe зa \"тeчa\" oт HAΠ щe ce тъpcи нaĸaзaтeлнa oтгoвopнocт, a зa нeзaĸoннoтo пyблиĸyвaнe нa лични дaнни oт ИBCC – нe? B пoзициятa нa глaвния cъдeбeн инcпeĸтop oт 23 юли e пocoчeнo, чe имa длъжнocтнo лицe oт ИBCC, ĸoмyтo e билo вмeнeнo в cлyжeбнo зaдължeниe дa изтpиe личнитe дaнни oт имyщecтвeнитe дeĸлapaции нa cъдиитe, пpeди тe дa бъдaт пyблиĸyвaни. Toвa oзнaчaвa, чe извъpшвaнeтo нa пpecтъплeниe пo cлyжбa мoжe дa бъдe изĸлючeнo caмo cлeд пpoвeждaнeтo нa paзcлeдвaнe oт ĸoмпeтeнтни opгaни. Haй-cмyщaвaщoтo в пopeдицaтa oт cъбития cлeд oпoвecтявaнeтo нa личнитe дaнни нa cъдия Toдopoвa и нeйнoтo ceмeйcтвo e, чe дни cлeд тoвa ниĸoй нe я e пoтъpcил, зa дa oцeни дaли имa pиcĸ зa нeйнaтa cигypнocт. Имa ли изoбщo пpoтoĸoл зa дeйcтвиe нa MBP или нa \"Cъдeбнa oxpaнa\" ĸъм Mиниcтepcтвoтo нa пpaвocъдиeтo в cлyчaй нa зaплaxa зa cигypнocттa нa cъдия? Зa oбиĸнoвeният нaблюдaтeл пocлeдицитe oт изтичaнeтo нa лични дaнни зa живoтa и cигypнocттa нa eдин нaĸaзaтeлeн cъдия ca нeвъoбpaзими. Ho в cвeтa нa пpaвoтo e дpyгo. Инcтитyциитe имaт зaдължeниe дa peгиcтpиpaт cвoитe coбcтвeни зaĸoнoнapyшeния, дa oтчитaт pиcĸoвeтe, дa дoĸyмeнтиpaт и oцeнявaт възмoжнитe пocлeдици и cиcтeмнo дa ĸopигиpaт пoвeдeниeтo cи. Πoнe тaĸa cтaвa в пpaвoвитe дъpжaви. Πo OPЗД Koмиcиятa зa зaщитa нa личнитe дaнни имa oбщo зaдължeниe (чл.57) дa \"нacъpчaвa oбщecтвeнaтa инфopмиpaнocт и paзбиpaнe нa pиcĸoвeтe и пpaвaтa, cвъpзaни c oбpaбoтвaнeтo нa личнитe дaнни\". Haяcнo ли e Koмиcиятa ĸaĸви ca pиcĸoвeтe зa cигypнocттa нa eдин нaĸaзaтeлeн cъдия и нa нeгoвoтo ceмeйcтвo пpи пyблиĸyвaнe нa личнитe мy дaнни? ИBCC пъĸ oт cвoя cтpaнa (чл.35 OPЗД), ĸaтo aдминиcтpaтop нa лични дaнни, e длъжeн дa извъpши oцeнĸa нa въздeйcтвиeтo нa пpeдвидeнитe oпepaции пo oбpaбoтвaнeтo нa дaнни, въpxy зaщитaтa нa личнитe дaнни. Toecт ИBCC имa зaдължeниe дa cи пpeдcтaви ĸaĸви pиcĸoвe възниĸвaт и дa paзpaбoти пpaвилa зa тяxнoтo пpeдoтвpaтявaнe. Kъдe ca дoĸyмeнтиpaни тeзи pиcĸoвe? Kъдe ca пpaвилaтa зa тяxнoтo пpeдoтвpaтявaнe? Ha дeцaтa ce пoлaгa cпeциaлнa зaщитa, пишe в OPЗД. Kaĸ ИBCC ocигypявa тaзи зaщитa, cлeд ĸaтo дoпycнa зaeднo c личнитe дaнни нa cъдия Toдopoвa дa бъдaт пyблиĸyвaни и личнитe дaнни нa нeйнoтo дeтe? ИBCC нe мoжe дa твъpди, чe тoзи въпpoc възниĸвa зa пъpви път. B гoдишния oтчeт нa Koмиcиятa зa зaщитa нa личнитe дaнни зa 2018 г. ce виждa, чe ĸoмиcиятa e билa зaпитaнa oт ИBCC дaли cлeдвa дa cпaзи изиcĸвaнeтo нa ЗCB и дa пyблиĸyвa имeнaтa нa дeцaтa, cъпpyзитe и лицaтa, c ĸoитo мaгиcтpaтитe cъжитeлcтвaт нa ceмeйни нaчaлa. Зa пocлeднитe двe Koмиcиятa дaвa индyлгeнция, нo ĸaзвa, чe \"пyблиĸyвaнeтo нa имeнaтa нa нeнaвъpшилитe пълнoлeтиe дeцa нa дeĸлapaтopa e пpeĸoмepнo и нe oтгoвapя нa пpинципнитe изиcĸвaния зa зaвишeнa зaщитa нa пpaвaтa и интepecитe нa дeцaтa\". Cлeд ĸaтo тoвa e oтдaвнa извecтнo нa ИBCC, B пoзициятa нa глaвния cъдeбeн инcпeĸтop пoтeнциaлнo oтгoвopнитe лицa ca cвeдeни дo тpимa cлyжитeли нa ИBCC: cиcтeмeн aдминиcтpaтop, eĸcпepт c иĸoнoмичecĸo oбpaзoвaниe и нaчaлниĸ нa oтдeл \"Koмпютъpнa и инфopмaциoннa cигypнocт пpи ИBCC\". Πo oтнoшeниe нa дeĸлapaциитe зa имyщecтвeнo cъcтoяниe нa мaгиcтpaтитe ИBCC ce явявa aдминиcтpaтop нa лични дaнни и oтгoвopнocттa зa зaщитaтa нa тeзи лични дaнни ce нocи нa пъpвo мяcтo oт pъĸoвoдcтвoтo нa Инcпeĸтopaта. B пpилoжeниe нa чл.24 oт OPЗД aдминиcтpaтopът e длъжeн дa въвeдe пoдxoдящи тexничecĸи и opгaнизaциoнни мepĸи и тpябвa дa e в cъcтoяниe дa дoĸaжe, чe oбpaбoтĸaтa нa личнитe дaнни cтaвa в cъoтвeтcтвиe c peглaмeнтa. Kaĸви тoчнo мepĸи e пpeдпpиeл в тaзи вpъзĸa глaвният cъдeбeн инcпeĸтop? Haпpимep цитиpaнaтa в нeйнaтa пoзиция зaпoвeд oт cpeдaтa нa 2017 г., ĸoятo ypeждa пpoцeдypaтa пo oбpaбoтвaнe и пyблиĸyвaнe нa имyщecтвeнитe дeĸлapaции нa мaгиcтpaтитe, пpeвeдeнa ли e в cъoтвeтcтвиe c OPЗД, ĸoйтo влeзe в cилa cлeд издaвaнeтo нa зaпoвeдтa, гapaнтиpaн ли e ĸoнтpoлът и зaщитaтa нa oбpaбoтвaнитe лични дaнни? И aĸo дa, ĸaĸ? Taзи зaпoвeд cвeдeнa ли e дo знaниeтo нa цитиpaнитe oт глaвния cъдeбeн инcпeĸтop cлyжитeли и ĸaĸ тoвa e yдocтoвepeнo? B пoзициятa нa глaвния cъдeбeн инcпeĸтop oт 23 юли имa пoнe двe лoгичecĸи пpoтивopeчия. Oт eднa cтpaнa ce твъpди, чe \"eĸcпepтът c иĸoнoмичecĸo oбpaзoвaниe\" e дoпycнaл нapyшeниe нa зaпoвeдтa и e пocтaвил нeпoчиcтeн oт личнитe дaнни фaйл в пaпĸaтa зa пyблиĸyвaнe в интepнeт, пoдпиcaл гo e cъc cвoя личeн eлeĸтpoнeн пoдпиc и гo e пpeдaл зa пyблиĸyвaнe нa нaчaлниĸa нa oтдeл \"Koмпютъpнa и инфopмaциoннa cигypнocт\" пpи ИBCC. Tвъpди ce cъщo, чe eĸcпepтът вĸлючил дyмитe \"нe ce чиcти\" в зaглaвиeтo нa фaйлa c дeĸлapaциятa нa cъдия Toдopoвa, зa дa oзнaчи тexничecĸи пpoблeм c фaйлa и зa дa пoиcĸa oтcтpaнявaнeтo нa личнитe дaнни oт cиcтeмния aдминиcтpaтop. He e възмoжнo дa ca ce cлyчили eднoвpeмeннo и двeтe: eĸcпepтът или e пpиĸлючил и e пpeдaл зa пyблиĸyвaнe, или e тъpcил пoмoщ зa oтcтpaнявaнe нa тexничecĸи пpoблeм. Ocвeн тoвa, aĸo нa ИBCC e oтдaвнa извecтнo, чe мaгиcтpaтитe пoдaвaт дeĸлapaциитe в paзлични фopмaти, зaщo нe e въвeдeнo изиcĸвaнe зa пoдaвaнe нa дeĸлapaциитe в oпpeдeлeн фopмaт? У нac дopи пoдaвaнeтo нa нayчнa cтaтия в cпиcaниe e cвъpзaнo c изиcĸвaнe зa изпoлзвaнe нa oпpeдeлeнa тeĸcтooбpaбoтвaщa пpoгpaмa и ĸoнĸpeтнa нeйнa вepcия, paзмep и вид нa шpифтa и т.н. И cлeд ĸaтo e билo oтдaвнa извecтнo, чe дeĸлapaциитe ce пoдaвaт в paзлични фopмaти и тoвa пopaждa пpoблeм c oтcтpaнявaнeтo нa личнитe дaнни пpeди пyблиĸyвaнeтo нa дeĸлapaциитe, Зa дa пoмoгнe нa \"eĸcпepтът c иĸoнoмичecĸo oбpaзoвaниe\" дa пoчиcти личнитe дaнни, cиcтeмният aдминиcтpaтop тpябвa дa ги види. Peглaмeнтиpaнo ли e пpaвoтo нa ĸoмпютъpнитe cпeциaлиcти дo нeпoдлeжaщитe нa пyблиĸyвaнe лични дaнни нa мaгиcтpaтитe? Oбyчaвaни ли ca тeзи лицa във вpъзĸa cъc зaщитaтa нa личнитe дaнни, пoдпиcaли ли ca cъoтвeтнитe дeĸлapaции зa oпaзвaнe пoвepитeлнocттa нa дaннитe? Caмият \"eĸcпepт c иĸoнoмичecĸo oбpaзoвaниe\" пoдпиcaл ли e тaĸaвa дeĸлapaция, зaпoзнaт ли e изpичнo c пpaвилaтa зa зaщитa нa личнитe дaнни, oбyчeн ли e? A мaгиcтpaтитe инфopмиpaни ли ca, ĸaĸтo изиcĸa Peглaмeнтът в чл. 13, чe тexнитe лични дaнни ce пoлyчaват и oбpaбoтвaт и oт ĸoмпютъpнитe cпeциaлиcти в ИBCC пpи тexничecĸи пpoблeм и ĸaĸ e гapaнтиpaнo, чe нямa дa ocтaнaт в нeчий cлyжeбeн имeйл cлeд тexничecĸaтa oбpaбoтĸa?  Kaĸъв e ycтaнoвeният peд в ИBCC cлyжитeлитe дa ĸoмyниĸиpaт пoмeждy cи пpи ycтaнoвeни пpoблeми c фaйлoвeтe, cъдъpжaщи имyщecтвeнитe дeĸлapaции нa мaгиcтpaтитe? Haпpимep ĸaтo ce ycтaнoви дpyг тexничecĸи пpoблeм или нecъoтвeтcтвиe в пoдaдeнaтa инфopмaция, peгиcтpиpaт тoвa ĸaтo пpoмeнят зaглaвиeтo нa фaйлa, тaĸa ли пpaвят? Πo OPЗД тpябвa дa имa изpичнa ypeдбa нa пpaвилa зa вътpeшeн тpaнcфep нa лични дaнни. B лoгиĸaтa нa OPЗД cлyжитeлят, ĸoйтo paбoти c личнитe дaнни, e нaяcнo ĸoлĸo гoлямa e нeгoвaтa oтгoвopнocт и ĸoгaтo пpexвъpля фaйл ĸъм дpyгo лицe oбяcнявa в пиcмeн вид ĸaĸъв e пpoблeмът, нaй-мaлĸoтo зaщoтo тaĸa paзтoвapвa ceбe cи oт oтгoвopнocт. Имa ли изoбщo дoĸaзaтeлcтвo зa нaличиe нa ĸoмyниĸaция пo-cмиcлeнa oт пpoмeнeнo зaглaвиe нa фaйл, чe зaмeceнитe cлyжитeли ca ycтaнoвили пpoблeм c фaйлa и ca ce oпитвaли дa гo oтcтpaнят?  Πo oтнoшeниe нa зaщитaтa нa личнитe дaнни ИBCC ce явявa в двoйнa poля. Oт eднa cтpaнa, caмият ИBCC e aдминиcтpaтop нa лични дaнни и пoднaдзopeн нa Koмиcиятa зa зaщитa нa личнитe дaнни. Ho ИBCC ce явявa нaдзopeн opгaн \"въpxy oбpaбoтвaнeтo нa лични дaнни oт cъдилищaтa, пpoĸypaтypaтa и cлeдcтвeнитe opгaни, ĸoгaтo дeйcтвaт пpи изпълнeниe нa фyнĸциитe им нa opгaни нa cъдeбнaтa влacт\". Kaтo тaĸъв, cпopeд OPЗД нeгoвoтo pъĸoвoдcтвo и cлyжитeли тpябвa дa ca ĸoмпeтeнтни, т.e. тpябвa дa пoзнaвaт oтнocимитe пpaвни нopми в мaтepиятa. Hapoднoтo cъбpaниe пpoвepявa ли дaли ĸaндидaтитe зa cъдeбни инcпeĸтopи пoзнaвaт OPЗД, a ĸoгaтo в ИBCC бивaт нaзнaчaвaни cлyжитeли, ĸaĸ ce yдocтoвepявa тяxнaтa ĸoмпeтeнтнocт в oблacттa нa зaщитaтa нa личнитe дaнни? Kaĸ ce пoддъpжa тaзи ĸoмпeтeнтнocт? He e ли пapaдoĸcaлнo, cлyжитeлитe дa пpeминaвaт пepиoдични пpoвepĸи зa пoчтeнocт, нo дa e нaпълнo нeяcнo ĸaĸ ce ycтaнoвявa, чe ca ĸoмпeтeнтни? B зaĸлючeниe щe пocoчa дaлeч нe вcяĸa инcтитyция, нaчeлo нa ĸoятo зacтaнe мyтpa, aвтoмaтичнo ce пpeвpъщa в бyxaлĸa. Haпpимep в MBP имa знaчитeлни cъпpoтивитeлни cили cpeщy изпoлзвaнeтo нa инcтитyциятa зa пpoĸapвaнe нa лични и ĸopyмпиpaни интepecи чpeз нeя, тaĸивa cили имa и в oтдeлнитe cъдилищa. Ho opгaни ĸaтo ИBCC, ĸoитo ca cъздaдeни c шиpoĸ пpeдмeт нa дeйнocт, в нapyшeниe нa иcтopичecĸитe тpaдиции нa cъдeбнитe инcпeĸтopaти пpeди 1944-тa и oт пpeди 1989-тa, ca мнoгo yязвими зa пpoизвoл. Haй-мaлĸoтo, ĸoeтo cлeдвa oт cлyчaя c изтeĸлитe лични дaнни нa cъдия Toдopoвa, e, чe нa ИBCC нe тpябвa дa ce дaвaт пoвeчe ниĸaĸви нoви пpaвoмoщия, дoĸaтo ce ycтaнoви пo бeзcпopeн нaчин дaли изпoлзвa пpaвoмepнo cъщecтвyвaщитe и oт тoвa изoбщo имa пoлзa: нa чoвeĸ нe мoжe дa нe мy нaпpaви впeчaтлeниe, чe cpoĸoвeтe нa cъдeбнитe пpoизвoдcтвa ce cъĸpaщaвaт, нo дoвepиeтo в cъдeбнaтa cиcтeмa нe yĸpeпвa, дaжe нaпpoтив. aдминиcтpaтивнaтa и диcциплинapнaтa oтгoвopнocт, ĸoитo пpoизтичaт oт \"cлyчaйнoтo cъбитиe\" във ИBCC, дopи и дa бъдaт нaлoжeни, дaлeч нe ca дocтaтъчни, зa дa гapaнтиpaт, чe инcтитyциятa ocигypявa тaĸaвa cтeпeн нa зaщитa нa личнитe дaнни нa cъдиитe, ĸaĸвaтo ce пoлaгa пo дeйcтвaщoтo пpaвo нa EC. Зa cpaвнeниe пocoчвaм, чe зaĸoнът зa зaщитa нa личнитe дaнни в Гepмaния пpeдвиждa нaĸaзaтeлнa oтгoвopнocт: yмишлeнoтo и cъзнaтeлнoтo paзпpocтpaнeниe нa лични дaнни в oпpeдeлeни xипoтeзи тaм e пpecтъплeниe.", "date": "2019.07.30", "title": "За теча от НАП има обвиняем, за данните на Мирослава Тодорова - не"}
{"url": "https://www.dnevnik.bg/analizi/2019/07/30/3944564_babh_otkri_chuma_po_deputatite/", "text": "                         - Властите откриха огнище на нова зараза, този път ситуирано в сърцето на столицата. Според потвърдени източници късно снощи агенцията за безопасност на храните - БАБХ, е обявила извънредно положение в сградата на Народното събрание. \"Заразата засяга само депутати, говорим за контролирано число от порядъка на между 40 и 390 души\", обяви говорител на Министерството на образованието, естествено защото такъв от Министерството на земеделието и храните не бе открит. Болестта е новооткрита и за официално наименование бе предложено \"Балканска преходна чума\". Болните животни за заразени с един и същи щам с името K01. За съжаление, не може да се определи точното число на засегнатите поне до февруари 2020, понеже част от депутатите са заминали на лятна почивка, а както знаем, кратко след като тя свърши започва и коледната им ваканция. Засега работните планове за спрявянето със заразата изключват евтаназия, защото добитък имаме бол, но депутатите са изключително по-малко и трябва да бъдат запазени като биологичен вид. Предвижда се преминаването им на лечебна диета от ярма и трюфели, за които отговарят специални евросубсидии.", "date": "2019.07.30", "title": "БАБХ откри чума по депутатите"}
{"url": "https://www.dnevnik.bg/sport/2019/07/30/3944873_los_andjelis_klipurs_iska_da_postroi_purvata_s_nulevi/", "text": "През лятото \"Лос Анджелис клипърс\" разтърси Националната баскетболна асоциация (НБА), след като  привлече Кауай Ленърд и Пол Джордж , за да даде сериозна заявка за титлата. Грандиозните планове на \"ножиците\" обаче не спират дотук, след като те представиха и проекта за новата си зала. Арената в Ингълууд е нещото, с което \"Клипърс\" ще опита да излезе от сянката на големия си градски съперник \"Лейкърс\". Проектът, който е на стойност 1 милиард долара, вече е одобрен от НБА, както и от комисиите в Калифорния. Освен зала, където отборът ще играе мачовете си, комплексът включва бизнес сграда, тренировъчна база, както и търговски площи. Новата зала, която ще бъде с капацитет 18 хиляди места, ще бъде изградена на свободни площи в близост до летището на Лос Анджелис. Екстериорът ще бъде съставен от метални панели с формата на ромб, които да напомнят за мрежата на баскетболните кошове. Те обаче няма да имат само естетическа функция, но впечатляват с това, че са соларни панели. По този начин новата зала на \"Клипърс\" ще се стреми към нулеви вредни емисии. Архитектите обещават още интегрирането на градини на закрито и на открито в комплекса. Строежът на залата трябва да започне през 2021 г., като целта е да бъде завършен до есента на 2024 г. Тогава изтича договорът на \"Клипърс\" със \"Степълс център\". Залата е дом на отбора от 1999 г., като там домакинските си мачове играят и другите големи тимове от Лос Анджелис, включително \"Лейкърс\". \"Моята цел е много проста – искам \"Клипърс\" да има най-добрият дом и феновете да са доволни. Искаме да изградим съоръжение, което да отговаря на най-високите стандарти, но също така да влияние върху града\", каза президентът и собственик на баскетболния франчайз Стив Балмър. \"Клипърс\" пристъпва към реализиране на проекта, въпреки оспорването от страна на компанията MSG, която твърди, че баскетболният отбор и кметът на Ингълууд са си послужили с измама. \"Клипърс\" веднага заподозря намеса на другият отбор от града, който също е заинтересован в строеж на нова зала. В изявление от тима след завършване на новата зала тя ще генерира приблизително 268 милиона долара икономическа дейност за Ингълууд годишно. Прогнозират се и повече от 190 милиона данъчни приходи между 2020 до 2045 г. Тези приходи ще помогнат на града да развие услуги като училища, паркове, библиотеки и полицейски управления и пожарни.", "date": "2019.07.30", "title": "\"Лос Анджелис клипърс\" иска да построи първата зала с нулеви вредни емисии"}
{"url": "https://www.dnevnik.bg/sviat/2019/07/30/3944851_franciia_podkrepia_kristalina_georgieva_za_shef_na_mvf/", "text": "Кристалина Георгиева получава подкрепата на Франция при определянето на следващия кандидат за управляващ директор на Международния валутен фонд, съобщи \"Блумбърг\". Според \"Файненшъл таймс\" тя е останала и сред последните трима в ограничения списък, от който Европейският съюз избира кого да издигне за вече освободеното от Кристин Лагард място. Останалите двама са управителят на централната банка на Финланидя и бивш еврокомисар Оли Рен и холандецът и бивш председател на Еврогрупата Йерун Дейселблум. Французойката е кандидат да оглави Европейската централна банка тази есен и по традиция постът в МВФ винаги е отивал при европеец. Американец винаги е водил Световната банка, но САЩ контролират най-големия пакет от права на гласуване във фонда, поради което следващият му ръководител трябва да е приемлив за Вашингтон. Финансовият министър Стивън Мнучин каза на 18 юли, че не държи много на този принцип. \"Независимо каква е историческата традиция, никога не сме премали за даденост, че човек от САЩ ще оглавява СБ и не приемаме за абсолютна даденост, че европеец ще е начело на МВФ. Имайки предвид това, ние оценяваме подкрепата за Дейвд Малпас и очевидно ще работим с всички наши партньори да открием най-подходящия за поста.\" През април Малпас бе издигнат за президент на Световната банка (Георгиева е втора след него в йерархията на институцията - бел. ред.) и получи единодушната подкрепа на ЕС и развиващите се икономики. След това се коментираше, че Европа не е оспорвала принципа, за да получи в ответ американско одобрение за свой човек начело на МВФ. Подборът на европейския кандидат се координира от френския финансов министър Брюно льо Мер и целта е до края на юли изборът да е направен, за да започне МВФ обсъждането на новия си ръководител от 6 септември и да го определи до октомври. Сред кандидатите са още испанският министър на икономиката Надя Калвино и португалският финансов министър Марио Сентено. Няколко източника на \"Блумбърг\" казват, че Кристалина Георгиева изглежда има подкрепата на Париж. И \"Файненшъл таймс\" съобщава това, но с уточнение, че одобряването ѝ в МВФ ще изисква пренаписване на правилата, които не допускат да се кандидатира лидер над 65 години, а тя е над този праг. Лондонското издание допълва, че Рен и Дейселблум се ползват от подкрепата на северните страни в ЕС.", "date": "2019.07.30", "title": "Франция подкрепя Кристалина Георгиева за шеф на МВФ, твърди \"Блумбърг\""}
{"url": "https://www.dnevnik.bg/evropa/2019/07/30/3942579_predpriemachi_advokati_aktivisti_kakvo_znachenie_imat/", "text": "Предприемачите и адвокатите са десни, инженерите - леви, членовете на неправителствени организации доминират сред зелените. Възгледите на евродепутатите обикновено се оформят според това от коя държава са те и в кое политическо семейство членуват. Има обаче и други ключови фактори, които влияят на начина на мислене на политиците - техните професии и образованието им. Какво са работили новите членове на Европейския парламент преди да бъдат избрани, каква връзка има между професиите им и политическата ориентация на техните групи и как професионалният им опит може да повлияе върху техните решения в ЕС? Организацията VoteWatch Europe представя  анализ  на тези въпроси. Кои професии доминират? Впечатляващата една трета от евродепутатите имат академичен опит като преподаватели, изследователи или лектори, в някои случаи в комбинация с друг практически опит. Около 15% са били адвокати, а приблизително 12% - журналисти. Само 11% имат опит като предприемачи. Малко са членовете на Европарламента, работили като инженери, лекари и икономисти. Малко са и политиците, идващи от военната сфера. Има няколко свещеници и малко на брой фермери, макар че най-големият дял от бюджета на ЕС отива за селско стопанство. Новият Европейски парламент е съставен основно от членове с образование в областта на хуманитарните и социалните науки (около 40%). Останалата част са по равно разпределени между икономика, правни въпроси и точни науки. Около 13% нямат опит в политиката Проучването показва, че приблизително 13% от евродепутатите нямат значителен предишен политически опит, разбиран като политически дейности в държавни органи или в национални партии. Отбелязва се, че може да се очаква тези евродепутати да следват в по-голяма степен позициите на ръководството на партиите си в сравнение с по-старшите си колеги, докато изградят своя собствена \"политическа индивидуалност\". От друга страна, може да се очаква в някои случаи техният собствен опит, натрупан от образование или професия, да има по-голяма тежест във възгледите им, защото не са свикнали с редовните политически пазарлъци.      Може би без изненада новаците са концентрирани в политическите семейства, които на изборите отбелязаха голямо увеличение в числеността си - центристката \"Обнови Европа\" има най-голям дял евродепутати без предишен политически опит, следвана от новата крайнодясна група \"Идентичност и демокрация\". Начинаещи в политиката има сред членовете на партията на френския президент Еманюел Макрон \"Република, напред\", в \"Лига\" на италианския вицепремиер Матео Салвини и в Партията на Брекзит на Найджъл Фараж. Тази тенденция се дължи на факта, че растящите групи и партии имат повече възможност да приемат външни лица, докато големият брой действащи членове в по-традиционните групи ограничава възможностите за новаците. Политическите семейства, чиито представители намаляха (Европейска народна партия, Социалисти и демократи и Европейски консерватори и реформисти ) имат най-нисък дял евродепутати без политически опит. Десните – повече предприемачи и адвокати  са по-често срещани сред десните групи (същото важи и за по-малката категория с опит във военните среди). Делът на тези евродепутати е между два и три пъти по-висок в ЕНП, \"Идентичност и демокрация\" и Партията на Брекзит, отколкото в левите формации. В по-малка степен   са по-многобройни сред десните групи. Например, най-силно е присъствието на адвокати в редиците на испанската Народна партия и на италианската \"Лига\". От друга страна има много малко адвокати в групите Европейска обединена левица/Северна зелена левица и Зелени/Европейски свободен алианс. Евродепутатите с опит в правните среди са особено много в Испания, Италия и Франция, но са по-малко в други относително големи страни като Полша, Великобритания и Румъния.      Според анализа тези евродепутати имат способността да определят кои правила ще останат само на хартия и кои ще имат по-сериозни последици на практика. От тях освен това може да се очаква да обръщат допълнително внимание на всяка дума в дадена законодателна поправка. За разлика от активистите (които се фокусират върху политическите цели), евродепутатите с правни познания са склонни да обръщат повече внимание на юридическите средства и процеси. Предприемачите са разпръснати сред дясноцентристките и крайнодесните политически групи и рядко могат да се видят в редиците на Социалисти и демократи и Европейска обединена левица/Северна зелена левица. В Зелени/Европейски свободен алианс и \"Обнови Европа\" има умерен брой от тях. От най-големите държави Великобритания е изпратила най-високият процент предприемачи, докато евродепутатите с такъв опит са по-рядко срещани в основните делегации от Централна и Източна Европа, като Полша и Румъния. По дефиниция предприемачите са по-склонни да поемат рискове, което обяснява защо в политиката те са повече в някои от силите, които агресивно критикуват \"свръхрегулацията на ЕС\". Евродепутатите с икономическо образование обикновено са по-силно представени в дясната част на политическия спектър, като най-нисък процент от тях се наблюдава в групата Европейска обединена левица/Северна зелена левица. В Зелени/Европейски свободен алианс също изглежда има недостиг на членове с опит в икономиката. В географско отношение от Южна Европа има най-много евродепутати с икономическо образование, за разлика от Централна и Северна Европа.      Докато предприемачите имат по-конкретни, но секторни познания, икономистите обикновено се фокусират върху по-голямата картина и взаимодействието между социалните и икономическите феномени. Това обяснява и защо евродепутати с опит в икономиката като цяло са по-силно представени в лявоцентристките сили в сравнение с предприемачите. Левите – инженерство, природни и социални науки Евродепутатите с образование в областта на   или професионален опит като   като цяло са концентрирани сред левите, лявоцентристките и центристките политически семейства. В Зелени/Европейски свободен алианс има висок процент технолози и занимаващи се с точни науки (повече от 30% от членовете), като основната част идват от Западна Европа. Центристката \"Обнови Европа\" и лявоцентристката Европейска обединена левица/Северна зелена левица също имат пропорционално висок брой такива евродепутати. Най-ниският процент технически лица и хора с опит в природните и социалните науки е в групите \"Идентичност и демокрация\" и Социалисти и демократи. Евродепутатите с такъв профил обикновено имат по-дългосрочна нагласа в сравнение с други социални групи. Те освен това са по-склонни да изслушват научни аргументи, особено когато става въпрос за тяхната област на специализация. Освен това за тях е по-вероятно да са се възползвали от държавни субсидии или обществени поръчки и следователно може да се очаква да са по-склонни да подкрепят по-големи публични бюджети и регулации.      В географско отношение тази категория присъства основно сред евродепутатите от Централна и Източна Европа, като сред румънските представители има най-много инженери. Интересно е да се отбележи, че инженерите и технолозите от Централна и Източна Европа са много и сред персонала на Европейската комисия, според предварителните резултати от друго проучване на VoteWatch. Страните от Централна и Северна Европа, като Германия, са изпратили по-малко инженери в Европейския парламент. Може би без изненада евродепутатите с образование в областта на   са особено концентрирани в левите групи. Най-силно е представителството им в Европейска обединена левица/Северна зелена левица, следвана от Социалисти и демократи и Зелени/Европейски свободен алианс. Те са силно представени в националистката група Европейски консерватори и реформисти, но присъстват слабо в ЕНП и в \"Идентичност и демокрация\". За ЕКР резултатите се дължат на най-голямата делегация в групата, тази на полската \"Право и справедливост\". Все пак централно- и северноевропейските страни имат пропорционално по-голям брой евродепутати с образование в областта на социалните и хуманитарните науки, отколкото държавите от Южна Европа.      Тази група членове на Европейския парламент са склонни да се фокусират върху \"ефекта за обществото като цяло\" от политиките Без изненада   най-често могат да се срещнат в левицата – почти половината от членовете на Зелени/Европейски свободен алианс и над една трета от Европейска обединена левица/Северна зелена левица. Техният дял е по-нисък от 10% в групите на ЕНП и \"Идентичност и демокрация\". Тази категория идва основно от Западна Европа, делегациите евродепутати от страни като Франция, Ирландия, Великобритания и Люксембург имат силна концентрация на активисти и членове на НПО, за разлика от делегациите, идващи от Италия, Португалия, Гърция и като цяло от Южна Европа. Активистите не са склонни да се вслушват в хладнокръвни правни, институционални или технически аргументи. Стриктните икономически съображения също обикновено играят второстепенна роля в йерархията на техните приоритети. За тях е по-вероятно да се фокусират върху резултата (ефекта от политиките за техните общества, природа, общности), отколкото върху процеса (как решенията се взимат). Учените Други категории професионалисти в Европейския парламент са по-равномерно разпределени сред десните и левите политически групи. Такъв е случаят с изследователите и учените, които идват основно от лявоцентристките и дясноцентристки политически групи. В групата на Зелени/Европейски свободен алианс има най-висок дял преподаватели и изследователи, следвана от ЕКР и ЕНП. Представителството на изследователи и учени е най-ниско сред крайните партии, като крайнодясната \"Идентичност и демокрация\" и лявата Европейска обединена левица/Северна зелена левица. Евродепутатите с академичен опит са най-често от делегациите от Централна и Източна Европа, като Полша, Румъния и сред германците. За академиците социалният престиж и признанието са много важни. От тях може да се очаква да имат сравнително ниска толерантност към риска и да предпочитат еволюцията пред революцията в политиките. Методология Данните са събрани и класифицирани от екип на VoteWatch Europe, който е следвал общи насоки за класифициране на данни. Все пак е възможно да има известни различия в начина, по който различни екипи и хора класифицират информацията. За някои членове на Европейския парламент липсва информация. Тези въпроси обаче е малко вероятно да оказват влияние върху по-широките тенденции в анализа.", "date": "2019.07.30", "title": "Предприемачи, адвокати, активисти: какво значение имат професиите на евродепутатите"}
{"url": "https://www.dnevnik.bg/sport/2019/07/30/3944941_v_boksa_na_edin_duh_red_bul_podobri_rekorda_za/", "text": "Малко или много са три стотни от секундата? Това изникна като въпрос след  Гран при на Германия  във Формула 1, след като с толкова механиците на \"Ред бул\" подобриха собствения си рекорд за най-бърз питстоп в историята. Екипът на Макс Верстапен обслужи болида му за 1.88 секунди, с което подобри преходния рекорд. Само две седмици по-рано механиците на другия пилот на \"биковете\" Пиер Гасли  смениха гумите за 1.91 секунди  на пистата \"Силвърстоун\". Състезанието в Германия беше споходено от много драматични моменти и хаос с няколко излизания на кола за сигурност на трасето. Победителят Верстапен влезе пет пъти в бокса, но механиците му бяха безгрешни, записвайки рекорда в 46-ата обиколка. Неслучайно шефът на отбора Кристиан Хорнър изпрати старшия механик Фил Търнър на подиума да получи наградата за конструктора. DHL връчва награда за най-бърз питстоп във всеки един от стартовете във Формула 1. След 11 състезания \"Ред бул\" води пред \"Уилямс\" като това са двата отбора с най-добрите екипи в боксовете. На другия полюс в Германия бяха  механиците на \"Мерцедес\" , които бяха изненадани от Люис Хамилтън и работата им около болида доведе до комични моменти.", "date": "2019.07.30", "title": "В бокса на един дъх: \"Ред бул\" подобри рекорда за най-бърз питстоп (видео)"}
{"url": "https://www.dnevnik.bg/biznes/2019/07/30/3944946_zavodskite_ceni_namaliaha_s_11_za_mesec/", "text": "Общият индекс на цените на производител през юни 2019 г. намалява с 1.1% спрямо предходния месец, съобщи Националният статистически институт. По-ниски цени са регистрирани в преработващата промишленост - с 1.4%, и в добивната промишленост - с 0.3%, докато при производството и разпределението на електрическа и топлоенергия и газ не е отчетена промяна. В преработващата промишленост най-значително поевтинява производството на основни метали - с 3.0%, и обработката на кожи и производството на кожени изделия - с 1.4%. Производството на хранителни продукти поскъпва с 0.4%, на на питки и на пластмасови и каучукови изделия - с по 0.3%. Спрямо юни 2018 г. заводските цени нарастват средно с 0.9%. За година увеличението в енергетиката е със 7.6%, а спад се наблюдава в добивната промишленост - с 6.3%, и в преработващата промишленост - с 0.7%. В преработващата промишленост най-съществено годишно намаление на цените се наблюдава при производството на основни метали - със 7.2%. По-съществено покачване на цените статистиците установяват при ремонта и инсталирането на машини и оборудване - с 3.4%, при производството на облекло - с 3.1%, и при производството на хранителни продукти - с 3.0%.", "date": "2019.07.30", "title": "Заводските цени намаляха с 1.1% за месец"}
{"url": "https://www.dnevnik.bg/evropa/2019/07/30/3944950_indipendunt_velikobritaniia_e_na_put_da_posledva/", "text": "Великобритания е далеч по-важна от вашия твърд Брекзит, Борис Джонсън\", гласи заглавието на редакционна статия в британския в. \"Индипендънт\". Бившият премиер Дейвид Камерън веднъж отбеляза, че съюзът между Англия и Шотландия е за него далеч по-важен от въпроса за Брекзит. Джонсън също трябва да осъзнае тази истина, продължава статията, която предупреждава, че Великобритания е на път да последва съдбата на бившата Югославия, от която в крайна сметка остана само Сърбия. По същият начин Великобритания е на път да се превърне в Англия плюс Уелс - а след време, без съмнение, само Англия, предупреждава в. \"Индипендънт\". Със скоростта, с която се развиват нещата, Борис Джонсън ще трябва да се радва, ако успее да си запази Корнуел - ако изобщо заема премиерския пост по това време. Той може да се окаже последният премиер на Великобритания, която самият Джонсън обича да нарича \"най-успешния политически и икономически съюз в историята\" - и това ще е, до голяма степен, по негова вина. За опасността от разпадане на Обединеното кралство предупреждава и редакционната статия на британския в. \"Гардиън\". Джонсън не иска да бъде видян да посещава Париж, Берлин и Брюксел, молейки за нови условия за Брекзит - целта му е да накара европейците да се изпотят, дори на цената на спад на курса на лирата. Въпреки това той даде приоритет на  посещението в Шотландия  още в началото на мандата си - което не печели никакви политически дивиденти. В най-добрия случай срещата му с лидера на шотландските консерватори Рут Дейвидсън може да ограничи щетите. Но склонността на новия британски премиер да приеме Брекзит без споразумение подкопа доверието към торите в Шотландия. Срещата му с шотландския първи министър Никола Стърджън едва ли беше по-лесна. Очевидно Джонсън направи това посещение, защото не можеше да си позволи да не отиде. През 2016 г. шотландците гласуваха масово за напускане на ЕС - но малцина представители на централните власти приеха насериозно вероятното отражение на Брекзит върху Шотландия. Джонсън, също като повече поддръжници на напускането на ЕС, никога не мисли особено много за Шотландия, нито за Ирландия. Но по време на кампанията за избиране на нов премиер стана кристално ясно, че в Консервативната партия има мнозина, които стига да напуснат ЕС. Изглежда дори Джонсън разбира сега, със закъснение, какво е заложено на карта - макар че, в типичния си стил, няма никакъв план за справяне с проблема, отбелязва в. \"Гардиън\". Изявлението на Джонсън, който определи проведения през 2014 г. референдум за отделяне на Шотландия от Великобритания като \"нещо, което се случва веднъж на едно поколение\", със сигурност звучи като отхвърляне на възможността за провеждане на нова консултация - макар и не толкова ясно, колкото я отхвърли предишния министър-председател Тереза Мей. Въпреки това подобно изявление \"хвърля ръкавица\" на Шотландската национална партия, която е заявявала, че  Брекзит може да оправдае провеждането на нов референдум  и създава нова възможност да принуди Стърджън да обмисля каталунски сценарий. Това би било опасна възможност, както показаха нагледно събитията в Каталуня. Но Джонсън би трябвало да бъде безразсъден, за да смята, че собственият му стремеж да напусне Евросъюза няма да насърчи шотландците - както и други - да напуснат съюза на Обединеното кралство, предупреждава в. \"Гардиън\". Освен предизвикателството към ЕС, Борис Джонсън се готви и за радикален който вещае край на годините на икономии, отбелязва френският в. \"Монд\", припомняйки негово изявление, че \"напускането на ЕС е голяма икономическа възможност да направим неща, които от десетилетия нямахме правото да правим\". Подобен проект, който предвижда намаляване на данъците, инвестиции в транспорта, високоскоростния интернет, болници и училища, разрешаване на генномодифицираните организми и създаване на свободни икономически зони, се пропагандира от години насам от поддръжници на Брекзит, мечтаещи за \"световна Великобритания\". Притеснените от подобен проект негови противници обаче го определят като опит за създаване на \"Сингапур-на-Темза\", отбелязва в. \"Монд\". /БТА", "date": "2019.07.30", "title": "\"Индипендънт\": Великобритания е на път да последва съдбата на бившата Югославия"}
{"url": "https://www.dnevnik.bg/bulgaria/2019/07/30/3944959_kratki_novini_arestant_skochi_ot_prozorec_na/", "text": "                         . Досегашният началник на полицията в Пловдив поема дирекцията в Кърджали Досегашният директор на Областната дирекция на МВР н Пловдив старши комисар Атанас Илков е назначен за директор на ОДМВР-Кърджали, съобщиха от МВР. Новият директор беше представен пред ръководния състав на дирекцията от зам.-главния секретар на МВР главен комисар Георги Арабаджиев. Старши комисар Илков заяви, че залага на диалога, на обсъждането на проблемите и на екипното им решаване. Досегашният директор на Областната дирекция в Кърджали е преназначен на друга длъжност в системата на МВР. Президентът не наложи последното възможно вето на сделката за F-16 Президентът Румен Радев не наложи вето върху измененията на Закона за държавния бюджет за 2019 г., с които се осигуряват средства за плащането на осем изтребителя F-16. Това се разбира от днешния брой на \"Държавен вестник\", в който законът е публикуван. В същия брой е публикуван и законът, с който Народното събрание ратифицира договора между България и САЩ за покупката на военните самолети. Така отпадат всички законови пречки за сключване на договора на обща стойност  1.256 млрд. долара  . Преди това държавния глава беше върнал на депутатите за прегласуване текста на договора, а БСП се надяваше, че ще наложи вето и на частта с финансовото му осигуряване. Арестант скочи от прозорец на полицейското управление и загина Арестант загуби живота си след като скочи от прозорец на третия етаж на едно от полицейските управления в Пловдив, съобщи пресцентърът на МВР, цитиран от БНР. Инцидентът е станал късно снощи. Мъжът е поискал да отиде до тоалетната, откъдето е скочил от незатворен прозорец. Пострадалият е откаран в болница, но по-късно е починал от травмите си.", "date": "2019.07.30", "title": "Кратки новини: Президентът не наложи последното възможно вето на сделката за F-16"}
{"url": "https://www.dnevnik.bg/sviat/2019/07/30/3944942_mozukut_na_atentatite_ot_11_septemvri_e_sklonen_da/", "text": "Смятаният за \"мозъка\" на атентатите от 11 септември 2001 г. Халед Шейх Мохамед е склонен да помогне на пострадалите от терористичните атаки в делото им срещу Саудитска Арабия,  пише  в. \"Уолстрийт джърнъл\", като се позовава на съдебни документи. Според вестника той поставя условие - да не бъде осъден на смърт от военните съдилища в Гуантанамо. Става въпрос за исковете на пострадали от атентатите в САЩ на 11 септември 2001 г., с които се твърди, че Рияд е подпомагал атентаторите от \"Ал Кайда\" и затова следва да плати милиарди долари обезщетения на жертвите, предадоха световните агенции. Миналата година Федералният южен съд в щата Ню Йорк  отхвърли искане на Рияд  (както на правителството, така и на компании и организации) тези дела да бъдат прекратени. Адвокатите на ищците искаха свидетелства от трима от петимата задържани в Гуантанамо, обвинени за атентатите. Въпреки първоначалния отказ адвокат на Халед Шейх Мохамед обяснява, че решението зависи основно от характера на съдебното производство и възможността за смъртна присъда. С други думи, при \"липса на потенциална смъртна присъда би било възможно много по-широкообхватно сътрудничество.\" Адвокат на племенника му също казва, че е имало промени в позициите на обвиняемите. Според него Мохамед се чувства \"готов и има желание\" да помогне в делото на жертвите, но има нужда първо да бъде решен въпросът за смъртното наказание. \"Уолстрийт джърнъл\" отбелязва, че преди 11 години Халед Шейх Мохамед прекъснал съдия, за да обясни, че наричаното от него дело, което може да доведе до смъртна приъда, всъщност е \"мъченическо\". \"От много време искам да умра като мъченик,\" казал той. Според източник на вестника, запознат с процеса, \"много неща са се случили за последните 10 години\" - \"обвиняемите не се интересуват колкото преди от възможността да умрат като мъченици\". В САЩ неведнъж са изказвани предположения, че властите в Саудитска Арабия са си затваряли очите пред дейността на терористичната мрежа \"Ал Кайда\" и даже може и да са имали контакти с нея, а затова и носят частична отговорност за атентатите от 11 септември, при които загинаха близо 3000 души. Рияд обаче винаги е отричал причастност към \"Ал Кайда\" и нейните действия и заплашва, че ако съдът уважи исковете на американските граждани, ще разпродаде своите активи в САЩ, възлизащи на стотици милиарди долари, за да не допусне те да бъдат запорирани.", "date": "2019.07.30", "title": "\"Мозъкът\" на атентатите от 11 септември е склонен да помогне в дело срещу Саудитска Арабия"}
{"url": "https://www.dnevnik.bg/razvlechenie/2019/07/30/3944938_irlandecut_na_skorseze_shte_otkrie_filmoviia_festival/", "text": "Дългоочакваният гангстерски филм на Мартин Скорсезе \"Ирландецът\" ще открие филмовия фестивал в Ню Йорк. Това ще бъде световната премиера на заглавието, в което си Робърт де Ниро влиза в ролята на наемния убиец Франк Шийрън, а Ал Пачино - на синдикалния лидер Джими Хофа. Джо Пеши играе мафиотския бос Ръсел Бъфалино, съобщава \"Гардиън\". \"Ирландецът\" е представен в страницата на фестивала като \"богато пресъздадена епика на американската престъпност\" и \"напрегната и сложна история, разказана с изключителна лекота\". Филмът е базиран на книгата \"Чух, че боядисваш къщи\" (I Heard You Paint Houses) на Чарлс Бранд, в която се твърди, че Шийрън е отговорен за смъртта на Хофа. Във филма се разказва за ветерана от Втората световна война Шийрън, който е използвал военния си опит, за да се изхранва като наемен убиец, изпълняващ поръчки за мафията. От гледната точка на възрастен човек той си спомня за убийствата, които са се отразили най-мното върху кариерата му. Един от тези моменти е ролята, която играе при изчезването на своя приятел Хофа - бивш синдикален лидер, свързан с мафията. Директорът на фестивала в Ню Йорк определи филма като \"дълбок, смешен, тежък, забавен, и като всички велики филми - абсолютно уникален\". \"Той напълно ме изуми. В момента, в който свърши, незабавната ми реакция беше, че искам да го гледам отново\", каза още той. В \"Ирландецът\" Скорсезе работи за девети път с Де Ниро и за четвърти - с Джо Пеши. Това обаче е първият път, в който италианецът режисира Ал Пачино. Това ще бъде и едва четвъртият филм, в който Де Ниро и Ал Пачино играят един до друг след \"Кръстникът 2\", \"Жега\" и \"Праведно убийство\".  Заглавието привлече вниманието на медиите, когато през 2017 г. беше купено от стрийминг гиганта \"Нетфликс\". Причина за това беше слабото представяне в боксофиса на предишния филм на Скорсезе - религиозната драма \"Мъчание\" с участието на Адам Драйвър и Лиъм Нийсън. Тази пролет Скорсезе избегна конфликт с фестивала в Кан, който отказва да излъчва филми на \"Нетфликс\", след като обяви, че \"Ирландецът\" не е завършен навреме, за да кандидатства за участие. Премиерата на \"Ирландецът\" ще бъде на 27 септември в Ню Йорк. По-късно през годината той ще бъде разпространен по кината и в \"Нетфликс\".", "date": "2019.07.30", "title": "\"Ирландецът\" на Скорсезе ще открие филмовия фестивал в Ню Йорк"}
{"url": "https://www.dnevnik.bg/sviat/2019/07/30/3944974_partiiata_na_erdogan_e_beliazana_ot_neshtastie_kaza/", "text": "Управляващата в Турция Партия на справедливостта и развитието (ПСР) на президента Реджеп Тайип Ердоган е изпълнена с повсеместно нещастие, заяви бившият премиер и външен министър Ахмет Давутоглу в интервю за \"Файненшъл таймс\". Той говори пред медията, след като преди три месеца  критикува управлението на Ердоган  от последните години. С тогавашната си изява Давутоглу подхрани спекулациите, че готви нов политически проект. В публикуваната днес  статия  с акценти от разговора бившият премиер, напуснал през 2016 г. след нарастващо напрежение между него и Ердоган, обяснява за британското издание, че е възможно да поведе отцепническо крило, което да стане следващата консервативна алтернатива на ПСР. Според него управляващата партия се е отклонила от основните си цели. Някога хвалена заради \"справедливостта, свободата, свободата на мисъл, свободата на изразяване\", през последните три години тези ценности, \"които уважавахме през целия си живот, биваха пренебрегвани\", твърди Давутоглу. Според него  смяната на парламентарната система  с президентска е нанесла \"щети на основните структури\" в страната. Давутоглу още усеща \"отговорността\" да опита да реформира партията отвътре, но няма \"много надежда\" за това. Алтернативи Есента се посочваше като възможен момент за начало на партията му (макар той да не поставя времеви рамки в интервюто с \"Файненшъл таймс\"). Тя същевременно не е единствената, която се очаква да се появи в консервативното пространство. Бившият министър на икономиката Али Бабаджан, който е и съосновател на ПСР,  официално напусна партията, за да създаде нова . Проучване на института PIAR от този месец сочи, че 80% от гласоподавателите на ПСР не биха подкрепили партия на Давутоглу, но повече биха били благосклонни към такава на Бабаджан (двамата бивши министри не са в добри отношения). Все пак \"Файненшъл таймс\" отбелязва, че изразяваната от подобни партийни ветерани критика е \"безпрецедентно предизвикателство\" за Ердоган,  изправен  пред икономически проблеми и  напрежение със Запада . Помолен да коментира възможността за конкурентни партии, той вече предупреди, че \"който участва в подобно предателство, ще плати висока цена\". Към Давутоглу обаче има критики от привърженици на опозицията - някогашният архитект на турската външна политика се описва от тях като обвиняван за регионалната изолация на страната по време на Арабската пролет, както и за потъпкването на човешките права и свободата на изразяване в Турция, тенденции още отпреди оставката му през 2016 г.", "date": "2019.07.30", "title": "Партията на Ердоган е белязана от нещастие, каза бившият премиер Давутоглу"}
{"url": "https://www.dnevnik.bg/razvlechenie/2019/07/30/3944997_stolichna_biblioteka_izliza_na_otkrito_prez_avgust/", "text": "През август Столичната библиотека за пети пореден път ще излезе на открито чрез летни читални в парковете на София. Събитията са част от кампанията \"Зелените пътеки към библиотеката\" за насърчаване на четенето и привличане на нови читателски публики, съобщават от библиотеката. Читателите ще могат да се възползват от мобилната библиотека \"Библиобус\", която разполага с повече от 1500 заглавия. А тези, които желаят да си вземат книги за вкъщи, ще се сдобият с безплатна читателска карта на библиотеката. По този начин от началото на кампанията 4 хил. души са станали читатели на библиотеката. Посетителите могат да се възползват от арт ателиета, срещи с български писатели, поети и музиканти и занимания за най-малките. Инициативата \"Споделени книги – Вземи, прочети, върни\" предлага на столичаните да вземат нова книга и да оставят вече прочетена в специално обособени места в парковете. Миналата година през споделените читални са преминали над 1000 заглавия. В \"Зелените пътеки към библиотеката\" се включват поетите Георги Гаврилов, Мирела Иванова, Петър Чухов, Иван Христов, Иван Ланджев, Илиана Илиева, Кристин Димитрова, Иван С. Вълев, Виолета Кунева, Теодора Тотева, Лъчезар Лозанов, Марин Бодаков и Бойко Ламбовски и музикантите Карел Маринович и певицата и поетеса Боряна Богданова. Събитията са от 10.00 до 16.00 часа на: 3 август в Южния парк и Градската градина 10 август в парка \"Заимов\" 17 август в парка \"Света Троица\" и парка \"Дружба 1\" 24 август в Борисовата градина и парка \"Младост 3\" 25 август на хижа \"Алеко\" (ПП \"Витоша\") 31 август в парка \"Гео Милев\"", "date": "2019.07.30", "title": "Столична библиотека излиза на открито през август"}
{"url": "https://www.dnevnik.bg/bulgaria/2019/07/30/3944999_glavniiat_sudeben_inspektor_ne_se_iavi_na/", "text": "Съдийската колегия на Висшия съдебен съвет (ВСС) изслуша съдия Мирослава Тодорова за изтеклите лични данни от имуществената й декларация, публикувана на сайта на Инспектората на съдебния съвет (ИВСС) преди две седмици. На днешното заседание трябваше да бъде изслушана главният съдебен инспектор Теодора Точкова, за да обясни как е допуснато изтичането на данните, но тя е в отпуск и изпрати писмо, че няма да присъства. В крайна сметка на този етап казусът бе затворен с приемането на декларация от съдийската колегия. \"Никога няма да разбера какво се е случило, съмнявам се и вие да разберете. При всички положения апелирам да изглеждаме сериозно и да подходим сериозно. С колегите разговаряме, че ако Инспекторатът на Висшия съдебен съвет (ИВСС) няма нужния функционален, институционален и организационен капацитет, трябва да се помисли дали е оправдано да има такива правомощия. Колегите се притесняват, че публикуването на данните на техните съпрузи минава една граница, която е недопустима. Ако е възможно и с грешка да бъдат оповестени и децата, тогава вече говорим за една организирана анархия.\" Това заяви съдия Мирослава Тодорова пред членовете на съдийската колегия на Висшия съдебен съвет. Тя бе поканена и изслушана по повод изтеклите преди две седмици лични данни, които  бяха публикувани в имуществената й декларация  на сайта на Инспектората на Висшия съдебен съвет (ИВСС). Само нейните данни бяха публикувани онлайн, а файлът бе озаглавен \"NЕ ЅЕ СНІЅТІІІ\". На днешното заседание  трябваше да бъде изслушана  и главният съдебен инспектор Теодора Точкова, за да обясни как е станало изтичането на личните данни на съдия Тодорова, на съпруга й и на непълнолетния им син. На предишното заседание това не можа да стане, тъй като Точкова е в отпуск до утре включително. Въпреки това още тогава съдийската колегия реши да я извика ден преди да приключи почивката й, тъй като днешното заседание е последно за сезона преди ваканцията. След дълго обсъждане дали изслушването на Точкова да бъде насрочено за днес или за наесен,   съдийската колегия реши да я покани за днес . Вчера, на 29 юли Точкова е изпратила писмо, с което съобщава, че няма да може да присъства на заседанието. \"Спомних си разговор с наказателен съдия, който е бил в дома си, а в това време се извършва кражба с взлом. Първо си е помислила, че е влизане с взлом от човек, когото е осъдила. Наказателните съдии са в риск не само за себе си, но и заради своите близки. Почувствала е облекчение, когато е разбрала, че крадецът не е бил осъден от нея.\" С тези думи председателят на Върховния касационен съд (ВКС) Лозан Панов обясни колко уязвими са наказателните съдии. \"Чувства ли се застрашена, някой дали се е свързал с нея? Полицията или съдебна охрана към Министерството на правосъдието свързали ли са се с нея?\", запита Панов и обясни, че това е причината, подари която предлага Тодорова да бъде изслушана пред съдийската колегия. Той цитира и  думите на съдия Тодорова от интервю  пред Би Ти Ви, в което казва, че вижда съвпадение и тенденция в други кодове и името на файла. Само Стефан Гроздев (парламентарната квота, номинация на ДПС) от присъстващите членове на съдийската колегия гласува против изслушването на Мирослава Тодорова.      Чисти се от 7 различни компютъра  \"Факт е, че моите данни излязоха. Успях да направя предварителна проверка – декларацията ми е била попълнена във формат, който се отваря от различни компютри, в седем различни органа на съдебната власт и данните в нея могат да бъдат изтрити. Това го казвам не за да подклаждам световната конспирация. Надявам се да има последици – колегите, както и аз самата, се надяваме следващия път да не се допуска\", каза пред членовете на ВСС Тодорова. \"Самият факт, че съм наказателен съдия, има тревожно послание, защото, ако ние самите не показваме, че не се отнасяме сериозно, това означава, че не гледаме достатъчно сериозно на собствената си дейност, на професионалната си работа и това приканва и хората да не гледат сериозно на нас. От това до правния нихилизъм крачката е само една\", смята Тодорова. \"Аз по служба причинявам институционализирано страдание на някои хора. Не може да се правим, че нищо не се е случило\", обясни още Мирослава Тодорова. По думите й подлежат на интерпретация и съвпаденията \"Да се опраска\" и \"Не се чисти\". Тодорова каза, че е обидена, защото е унизително магистратите да полагат усилия, да попълват декларации, да спазват срокове, а никой да не създаде нужната организация, за да провери дали данните са защитени. \"Наистина не разбирам как не са могли да бъдат изтрити. Как да повярвам, че не могат да бъдат изтрити, след като проверка показа, че това е възможно\", каза Тодорова и добави, че не е безразсъдна и знае на какво е подложено семейството й. Затова ще вземе мерки да го защити. Мирослава Тодорова каза, че Теодора Точкова й се обадила по телефона по повод телевизионното интервю и я попитала защо ще участва в предаването. \"Недопустимо и несериозно ми се струва никой да не ме потърси толкова дни\", коментира Тодорова. \"Вече беше оповестено, че съм била в тефтерче, в което пише \"Да се удари\", и сега има файл – \"Не се чисти\". Няма как да забравя, че съм била единственият съдия, проверен за период от 2 години по сигнал на главния прокурор. Ние имаме смисъл само ако внимаваме за защита на правата и човешкото достойнство. Иначе сме абсолютно ненужни. Видяла съм всякакви цикли, как различни хора си заминават и как историческият метаболизъм ги отхвърля от съдебната власт и тяхната професионална съдба нито е много завидна, нито е много продължителна\", каза Тодорова. Съдийската колегия с декларация: Има грубо нарушение на закона След изслушването съдийската колегия гласува единодушно и прие декларация по повод публикуването на интернет сайта на ИВСС на незаличените лични данни на Мирослава Тодорова. \"Съдийската колегия на ВСС намира за недопустимо публикуването на незаличени лични данни в имуществената декларация на Мирослава Тодорова – съдия в Софийския градски съд, на интернет сайта на Инспектората на ВСС. Независимо от причините за допуснатия от ИВСС пропуск налице е грубо нарушение на Закона за личните данни и Регламента на ЕП и на Съвета на Европа\", се казва в декларацията. \"Допуснато е посегателство срещу личната неприкосновеност на Мирослава Тодорова и на нейното семейство, както и срещу независимостта й като съдия. Съдийската колегия приема с тревога оповестяването на лични данни на магистрат и заявява своята непримиримост към подобни действия, като настоява за предприемане на съответни административни мерки за препятстване на подобни грешки в бъдеще\", пише съдийската колегия. \"ИВСС като орган, съблюдаващ интегритета на съдии, прокурори и следователи и натоварен с функции по установяване на действия, накърняващи престижа на съдебната власт или нарушаващи независимостта на магистратите, следва с повишено внимание да пази и отстоява техните права и достойнство\", подчертава в декларацията съдийската колегия.", "date": "2019.07.30", "title": "Главният съдебен инспектор не се яви на изслушването й за \"NE SE CHISTIII\" заради отпуск"}
{"url": "https://www.dnevnik.bg/sport/2019/07/30/3945023_kazusut_s_emblemite_i_aktivite_na_cska_otnovo_e_na/", "text": "Казусът с активите на фалиралото дружество ПФК ЦСКА АД отново е на кръстопът. С решение от 29 юли Върховният касационен съд (ВКС) обяви, че земи край Бяла, които бяха включени в списъка с активите, всъщност са собственост на фирма \"Камеко\" АД. Търгът беше спечелен от фирмата \"Ред енимълс\", свързана със собственика на \"ЦСКА-София\" Гриша Ганчев. На 11 октомври  тя плати около 8 млн. лева за активите , сред които най-голяма тежест имат три емблеми на ЦСКА на стойност 971 705 лева, както и няколко имота край морето и в Панчарево, оценени на 490 410 лева. Още след плащането адвокатът на \"Ред енимълс\" Станислав Трендафилов предупреди, че имотът с площ 10 декара край Бяла е бил включен незаконно в активите на ПФК ЦСКА АД, тъй като още преди това е имало възбрана върху него. Споровете за имота край Бяла се водят години преди фалита на дружеството. \"Многократно казвахме пред съдията и пред синдика, че имотът не е на ЦСКА. Има десетки молби от \"Ред енимълс\" и от футболния клуб пред съда. Има и решения на три инстанции на съда, с които това се потвърждава\", заяви Трендафилов пред \"Дневник\". Той каза, че няма обяснение защо въпреки това имотът е останал включен в списъка с активите. \"Не мога да предполагам какво ще последва. Очаквам Софийският градски съд да вземе решение\". Според Трендафилов са възможни два варианта - да се развали търгът или да се направят преизчисления и \"Ред енимълс\" да получи активите, но без земите. \"Нашето желание е да придобием активите. Парите са преведени и са в сметката на синдика\", добави адвокатът пред \"Дневник\". Синдикът на ПФК ЦСКА АД Дора Милева обяви пред \"Дневник\", че не се е запознала с решението на ВКС, и отказа коментар.      Тя беше обвинена в измама от \"ЦСКА-София\" в деня на плащането на парите. \"Сега отново сме свидетели как законите на страната се погазват. Свидетели сме как незаконно един недвижим имот е вкаран без никакво правно основание в активите на фалиралото дружество. Свидетели сме на явна измама от страна на синдик Дора Милева и съпричастно нежелание и пасивност на съдия Мария Райнкинска да реагира адекватно и коригира тази несправедливост\", написаха от футболния клуб в сайта си миналия октомври. Търгът за активите на фалиралото дружество се състоя през май 2018 г. от втория опит, след като първия пропадна заради обсадата на \"Българска армия\" от запалянковци. В търга участваха още членът на управителния съвет на \"ЦСКА 1948\" Никола Газдов, както и две фирми - \"Интегрис лаб\" ООД и \"Еко депозит сълюшънс\" ЕООД. Газдов заяви пред \"Дневник\", че развоят не е изненадващ. Той посочи, че ако се стигне до обявяване на нов търг, членовете на \"ЦСКА 1948\" ще обсъдят дали клубът да се включи. \"Предния път бяхме осигурили финансирането от инвеститор. Ако се стигне до нова процедура, обсъждането ще трябва да започне отначало\", каза Газдов.", "date": "2019.07.30", "title": "Казусът с емблемите и активите на ЦСКА отново е на кръстопът"}
{"url": "https://www.dnevnik.bg/bulgaria/2019/07/30/3945051_promeni_pri_bolnichnite_i_poveche_otpuska_predlagat/", "text": "Обезщетението за първите три дни от заболяване на работника да се изплаща от Националния осигурителен институт, а не от работодателя, както е сега. Това предвижда законопроект на партия \"Воля\", внесен в Народното събрание. Според сегашната нормативна уредба първите три дни от болничния лист се плащат от работодателя, като обезщетението е 70% от заплатата. След това обезщетението се поема от фондовете на НОИ и покрива 80% от заплатата. Вносителите пишат в мотивите, че най-често болничен се ползва за 3 дни и така потърпевши са главно работодателите. Те предлагат изменението да влезе в сила от 1 януари 2020 г., за да се предвидят пари в бюджета на НОИ за целта без да посочват каква сума според тях ще е необходима. Наскоро стана известно, че  за  първите шест месеца  на годината броят на болничните листове е по-голям, отколкото през цялата 2018 г. Премиерът Бойко Борисов заяви, че управляващите са готови да се преборят с явлението \"фалшиви болнични\" и дори заплаши с арести на лекари. Според работодателски съюзи около празнични дни броят на ползваните болнични се увеличава с 20-30%. Има различни идеи как да стане това, например с премахване на обезщетението за първите три дни или намаляване на размера му. Депутатите от \"Воля\" пишат в мотивите, че работодателите са натоварени излишно и неоснователно, защото от една страна внасят осигуровки за болест за работниците, а от друга - поемат за своя сметка обезщетяването за разлика от самоосигуряващите се, например, чиито първи три дни болнични се покриват от НОИ. Повече отпуски за майките и детски надбавки за всички С други законопроекти същите депутати предлагат майките да получават по 1 ден платен отпуск годишно за всяко от децата си, ненавършили 18 г. Предлага се също и да отпадне подоходният праг, над който семействата не получават детски надбавки или ги получават частично. Според вносителите така е по-справедливо, а всички български деца ще имат равни права.", "date": "2019.07.30", "title": "Промени при болничните и повече отпуска предлагат законопроекти"}
{"url": "https://www.dnevnik.bg/sviat/2019/07/29/3944699_revoljuciia_ili_kolaps_-_merkite_za_klimata_moje_da_ne/", "text": "Няма ли всички просто да се самоубием?\" Това беше странно заглавие за комично вечерно предаване, но се оказа, че британският комик Карл Донъли е избрал екологична тематика, проявявайки безукорен усет за подходящия момент. На фона на температурни рекорди, падащи всеки ден при горещата вълна в Европа миналата седмица, тълпа клиенти в бар в Източен Лондон изглеждаше единствено готова да оцени неговите мрачно хумористични закачки с екзистенциалната заплаха, представлявана от климатичните промени. Първата среща с радикално по-горещия свят подчерта какво е заложено на карта в решителната фаза от преговорите за прилагане на Парижкото споразумение от 2015 г., колективен опит за избягване на резки промени в климата. Докато проучване след проучване показват, че отражението върху климата - от екстремни климатични условия до топене на полярния лед и повишаване на равнището на океаните - надхвърля първоначалните предвиждания, преговарящите имат все по-малко време да се опитат да превърнат стремежите, договорени в Париж, в реални резултати. \"Толкова много е заложено на карта през следващите 18 месеца или там някъде\", каза Сю Рийд, заместник-председател по енергията и климата в Ceres, американска организация с идеална цел, която се бори да насочва компаниите и инвеститорите към по-устойчиви пътища. \"Този период е от критично значение както за държавните служители, така и за частния сектор, за да се обърне наистина кривата, показваща равнището на емисиите\", каза Рийд пред \"Ройтерс\". През октомври подкрепяният от ООН Междуправителствен съвет за климатичните промени (IPCC) предупреди, че емисиите трябва да започнат да намаляват най-късно през идната година, за да има шанс да се постигне целта на споразумението да се задържи покачването на глобалните температури до 1.5 градуса по Целзий. След като емисиите в момента, изглежда, са на път да доведат до повишаване на температурата с над 3 градуса, генералният секретар на ООН Антониу Гутериш предприе действия, за да убеди правителствата да поемат по-големи ангажименти преди срещата на върха в Ню Йорк през септември. Казвайки на световните лидери, че неуспехът да се намалят емисиите би бил \"самоубийствен\", португалският дипломат иска да създаде импулс преди новия кръг на преговори за климата, който ще се проведе през декември в Чили. Очаква се, че до момента, когато Великобритания свика голяма последваща конференция в края на 2020 г., вече ще има приведени в ход планове - поне на теория - за намаляване на глобалните емисии почти наполовина в рамките на следващото десетилетие. \"През следващата година и половина ще станем свидетели на интензивност на климатичната дипломация, безпрецедентна от подписването на Парижкото споразумение\", каза Теса Хан, международен юрист, специализиращ в климатичните промени и съуправител на Мрежата за съдебни действия във връзка с промените в климата. \"Революция или колапс\" Докато дипломатическата офанзива става все по-интензивна, последните научни изследвания не предлагат особена утеха на преговарящите. Американският климатолог Майкъл Ман вярва, че емисиите трябва да бъдат понижени още по-драстично, отколкото предполага Междуправителственият съвет за климатичните промени, защото е възможно съветът да подценява колко се е повишила температурата от прединдустриалната епоха. \"Нашата работа по този въпрос показва, че може да разполагаме с до 40 на сто по-малко въглерод за изгаряне, отколкото предполага Междуправителственият съвет за климатичните промени, ако искаме да избегнем ограничението от затопляне с 1.5 градуса\", заяви Ман, директор на Центъра за системни науки за Земята в Пенсилванския щатски университет. Ман призовава правителства да се отнасят към прехода към възобновяема енергия със същата настойчивост, както към индустриалната мобилизация на САЩ през Втората световна война. Засега нито една голяма икономика не се е вслушала. Въпреки че през юни Великобритания даде тласък на Парижкото споразумение, обещавайки до 2050 г. да постигне нулево нетно равнище на въглеродни емисии, страната, загрижена за Брекзита, е далеч от състояние на климатична война. По същия начин лансираната от Франция и Германия инициатива за приемане на подобна цел за Европейския съюз остана като бележка под линия на среща на високо равнище в Брюксел след съпротива от Полша, Чехия и Унгария. Президентът на САЩ Доналд Тръмп все още продължава да се стреми да изведе от Парижкото споразумение страната, която е на второ място в света по изхвърляните замърсители. Предвид несигурните перспективи за международно сътрудничество за стабилизиране на климата, от който зависи животът на Земята, някои започват да се готвят за разпадането на света, който някога са познавали. \"Или коренно ще променим колективния живот на хората, като се откажем от използването на изкопаеми горива, или, по-вероятно, климатичните промени ще доведат до края на глобалната капиталистическа цивилизация, основаваща се на изкопаемите горива\", написа американският автор Рой Скрантън в есе, публикувано през април в MIT Technology Review. \"Или революция, или колапс - и в двата случая хубавият живот, какъвто го познаваме, вече не е възможен.\" /БТА", "date": "2019.07.30", "title": "Революция или колапс - мерките за климата може да не са достатъчни"}
{"url": "https://www.dnevnik.bg/analizi/2019/07/30/3944593_oshte_edin_ot_dinastiiata_peevski_v_prokuraturata/", "text": "След избора на Димитър Франтишек Петров за  титулярен шеф на Специализираната прокуратура  няма да има кой знае какво значение дали Иван Гешев ще стане главен прокурор, за да продължи линията \"Цацаров\" поне там. Избраният вчера с пълно единодушие да ръководи не коя да е, а точно Специализираната прокуратура - овластената по волята на Цацаров от законодателите - да се бори с високата корупция, организираните престъпни групи и въобще с мафията, е избраник де факто на Гешев, формиран е - да не кажа отгледан - от него, за да го замести. Така както Гешев беше формиран от Цацаров - минаването през спецпрокуратурата бе задължително, за да се саморекламира избраният с акции срещу организираните престъпни групи и арестите на олигарсите. А и за да бъде тестван. Като изпълнител. Да обясня. Димитър Франтишек Петров го знаем 7 години като прокурор в Софийската градска прокуратура, и то в специализираното антикорупционно звено. Но при избора му се наложи да си припомним, че той никога не е бил назначаван от Висшия съдебен съвет в СГП с конкурс, а от 2011 г. е бил само командирован от Софийската районна в ключовата Софийска градска прокуратура. (Командироване в съдебната система означава изтегляне на магистрат, най-често от по-ниско ниво, с лично решение на шефа на една съдебна структура, за неопределено време, което на практика се ползва за отглеждане на кръг от лични послушници на изтеглящия ги началник.) А на 1 март 2018 г. Иван Гешев, тогава шеф на спецпрокуратурата, командирова Петров (изтегля го) при себе си и веднага го прави свой заместник, а след изкачването на Гешев за заместник главен прокурор Петров става и.д. шеф на Специализираната прокуратура. През 2015 г. Петров отказва да образува дело срещу Делян Пеевски за набедяване, сигналът бе подаден от един от тримата задържани и впоследствие освободени, че подготвяли убийство на депутата от ДПС и довчерашен бизнеспартньор на Цветан Василев, а сега повече от успешен бизнесмен. С отказа Петров си подпечатва атестацията на бъдещ надежден изпълнител на директивата, която междувременно бавно и неотстъпно превръщаше прокуратурата, и в частност специализираната, в бухалка срещу сочените от Гешев и Цацаров врагове на държавата, разбирай често атакуващите \"Пеевски\" (слагам кавичките, защото все-по-успешния-млад-мъж е брандът или лицето на модела, развиван от Доган/ДПС и подпомаган услужливо от ГЕРБ в последните години, за да обслужва определени хора и интереси). А след като прекрати разследването на подслушаните разговори \"Яневагейт\", които свидетелстваха за тоталния морален разврат в управлението на съдебната власт и в отношенията й с изпълнителната, Петров си извоюва изцяло доверието на върха, чиито пороци трябваше да скрие прекратяването. Та няма значение колко сигнала е имало срещу него - само в официалното становище на Етичната комисия, представено преди гласуването му на новата позиция, са отбелязани четири, имало е и дисциплинарни, и прокурорски преписки, но винаги приключвали с извод, че е чист. Много важно, че е блъскал ученик в училищната лавка, че го е хващал за шията - критерият за поста е друг. И сякаш, за да си направи гавра със себе си, етичната комисия на прокурорската колегия е написала черно на бяло: \"C пoвeдeниeтo cи извън пpoĸypaтypaтa нe e ĸoмпpoмeтиpaл пpoфecиятa нa мaгиcтpaт в oбщecтвoтo.\" И да бяха спрели до точката. Но не, заковават етичния портрет на Петров: \"Πoчтeн мaгиcтpaт, ĸoйтo cпaзвa изиcĸвaниятa зa блaгoпpиличнocт\". А той пред кадровиците казал вчера, че ще развива медийната политика. Защото \"сме длъжни да информираме обществото, за да разбере по правилния начин нашата работа\". По правилния начин... Главният прокурор пък го поздрави с \"Честито, назначен сте...\". То наистина какъв избор при един кандидат. Защото прекалено много е затънала прокуратурата в обслужване на едни интереси и отстъпление не може да си позволи. Въпрос на оцеляване (и на интересите, и на обслужващите ги), затова превземането на всички коти тръгва на абордаж и ускорено, и ни крачка назад. Пиратски. А Гешев вече очерта посоката - бой по \"враговете\". Изборът на Петров, както и този на Гешев поднася един детайл, който оттук нататък ще показва не дъното, не предела, а безпредела в падението: пълното единодушие. Подобно на единодушното номиниране на Гешев, със същото бетонно единодушие беше избран и Петров. Цялата парламентарна квота от петима членове на 11-членната прокурорска колегия се присъедини към шестимата от прокурорската квота, както при номинацията на Гешев. (Как пък поне един избраник от парламента не се замисли, че гласува за шеф на спецпрокуратурата за човек, който е блъскал ученик пред училищната лавка, та да го попита най-добросъвестно, от любопитство - какво точно се е случило, как е станал инцидентът, защо не е могъл да овладее емоцията си... Или какво означава, че прекият му тогава шеф Емилия Русинова  обяснила на родителите на детето , че прокурорът бил \"по-краен във възпитанието на децата си\" и такъв бил темпераментът му.) А съгласието на парламентарната квота (двама от ГЕРБ, един от ДПС, един от Патриотите и един от БСП) е лакмусът кой е реалният властелин в България днес и до каква степен управляващата политическа върхушка се е преплела с прокурорската. Върховете на държавното обвинение се овладяват един след друг от династия \"Пеевски\" (пак по името на модела, чийто бранд е депутатът). Да, знам че назначенията нямат преки родови връзки (за да е съвсем на място примерът ми), но обвързаностите им са по-силни и от роднински. Тази тема е проблем, който тепърва ще се стоварва върху главите на политическите сили, нека не си мислят, че са се отървали с любимото им клише за независимата съдебна власт.", "date": "2019.07.30", "title": "Още един от династията \"Пеевски\" в прокуратурата"}
{"url": "https://www.dnevnik.bg/sport/2019/07/30/3945034_superkompjutur_predreche_treta_poredna_titla_za_siti/", "text": "Манчестър сити\" ще изравни рекорда по поредни титли във Висшата лига, след като суперкомпютър предрече триумф за \"гражданите\" в трети пореден сезон. Десет дни преди началото на новия сезон в Англия една от телевизиите, които предават мачовете, BT Sport, публикува \"Сценария на сезона 2019/20\". Проучването е базирано на изследване на суперкомпютър и специалисти на Opta, \"Гугъл\" и Squawka. Компютърът предвижда трета титла за \"гражданите\", водени от Пеп Гуардиола, с което те да изравнят постижението на градския съперник \"Юнайтед\" в периода 2006-09. Според данните \"Сити\" ще спечели 94 точки, които обаче ще се окажат достатъчни за нова титла. При титлата през сезон 2017-18 \"гражданите\" спечелиха рекордните 100 точки, а през миналия сезон 98. Според компютъра подгласник на \"Сити\" отново ще бъде \"Ливърпул\", но този път тимът на Юрген Клоп няма да може да окаже такъв отпор и ще завърши с 88 точки. \"Сценарият на сезона\" обаче предвижда, че червените ще станат едва втория тим в историята, който не губи домакински мач в рамките на три поредни сезона.   Данните от суперкомпютъра, анализирането на програмата и съставите, предричат, че в топ 4 ще влязат още \"Тотнъм\" и \"Челси\", които ще разменят позициите си от миналия сезон. \"Арсенал\" ще остане пети, а \"Манчестър юнайтед\" отново шести. \"Червените дяволи\" обаче ще запишат отрицателен рекорд с 12 загуби през сезона. Два от новаците в Лигата \"Норич\" и \"Шефийлд юнайтед\" няма да успеят да запазят местата си в елита, като компютърът прогнозира 19-о място за \"канарчетата\" и последно 20-о за \"остриетата\". Сред изпадащите ще бъде и \"Нюкасъл\", който ще напусне Висшата лига заради по-лоша голова разлика от \"Бърнли\". Пълното проучване може да намерите  тук . Компютърът предлага и други интересни данни, като това, че \"Челси\" ще бъде лидер по Коледа, но ще стане осмият отбор, който не успява да задържи първата позиция и в края на сезона. В битката за \"Златната обувка\" за голмайстор в Лигата компютърът дава предимство на Мохамед Салах, който ще отбележи 29 гола. Египестката звезда на \"Ливърпул\" ще изпревари Хари Кейн (24), Серхио Агуеро и Пиер-Емерик Обамеянг (по 23). При вратарите компютърът прогнозира 21 сухи мрежи за \"Манчестър сити\" и 20 за \"Ливърпул\", с което Едерсон и Алисон да станат първите в историята с 20 или повече сухи мрежи в рамките на поредни сезони. Компютърът прави и интересна прогноза за това, че Серхио Агуеро ще счупи рекорда на Алън Шиърър, реализирайки 13-и хеттрик във Висшата лига. Сезонът във Висшата лига започва следващия уикенд, а на 4 август в спор за \"Къмюнити шийлд\" се изправят \"Манчестър сити\", който спечели  трите домашни отличия , и \"Ливърпул\". Първият мач за сезона е на 9 август между  \"Ливърпул\" и \"Норич\" , а дербито на първия кръг е \"Манчестър юнайтед\" срещу \"Челси\".", "date": "2019.07.30", "title": "Суперкомпютър предрече трета поредна титла за \"Сити\" във Висшата лига"}
{"url": "https://www.dnevnik.bg/gradska_sreda/2019/07/30/3944982_proceduri_baviat_puskaneto_na_fontana_na_ploshtad/", "text": "Фонтанът на площад \"Славейков\" трябва да бъде пуснат скоро, обявиха от Столична община на 24 април. Тогава беше пусната вода и съоръжението беше тествано пред кмета Йорданка Фандъкова. В края на юли фонтанът все още е сух. \"Готов е вече, но тече процедуратата по въвеждането му в експлоатация\", съобщиха днес от общината за \"Дневник\". Същото казаха и на 22 юли с допълнението, че в момента текат 72-часови проби и вероятно до седмица ще заработи. Още не е. Първоначалният проект на студио \"А.Д.А.\" на арх. Иво Пантелеев, спечелил конкурса за реконструкция на площад \"Славейков\", е предлагал фонтанът да бъде премахнат, вероятно заради негативните асоциации в обществото след инцидента през май 2005 г. Тогава млад мъж загина от токов удар след като натопи ръце във водата на фонтана. \"Изолацията на прожекторите във водата е изгоряла, както и на кабелите и оттам е протичал ток\", обясни причината тогавашният градски прокурор на София Бойко Найденов. Започнаха съдебни дела срещу собственика на съоръжението - \"Пазари \"Теменуга\", чийто директор беше наказан с глоба от 1000 лева. Опасният фонтан беше скрит под дървен похлупак за близо 14 години. Сега същото съоръжение, изцяло реставрирано и с нова електрическа инсталация, отново е на площада. Там е имало фонтан, изработен във Виена, още от началото на ХХ век. Сегашният е негова точна реплика.", "date": "2019.07.30", "title": "Процедури бавят пускането на фонтана на площад \"Славейков\""}
{"url": "https://www.dnevnik.bg/bulgaria/2019/07/30/3945066_koletite_preminavashti_prez_mitnica_shte_se_obrabotvat/", "text": "Колетите, които трябва да преминат през митница, ще се обработват занапред централизирано в нов разменно-сортировъчен център в софийския квартал \"Нова Враждебна\", съобщиха от \"Български пощи\". Досега получаването на пощенски пратки, преминали през митницата, ставаше от централната софийска улица \"Веслец\"  № 84. Преместването на пощенската станция е във връзка с подготовката на дружеството за изпълнение на Пакета за електронна търговия на Европейския съюз и използваните в процеса ИТ системи, се казва в съобщението. Реализирането на новия проект ще даде възможност да се унифицира процесът, както и да се гарантира равен достъп до услугите, свързани с митническото оформяне на пратки на разумна цена за всички потребители, както в големите градове, така и в отдалечени райони в страната, се казва в съобщението. Клиентите ще получават информация с есемес на посочен от тях мобилен номер в деня на получаване пратката в България.  От \"Български пощи\" уточняват, че за да не се разкарват, клиентите могат да ползват от услугата  \"Митническо представителство\" . За да я заявят, е необходимо да изпратят документи по електронна поща, факс или да ги подадат във всяка пощенска станция в страната. Така ще си спестят транспортни разходи, а пратките ще се обработват и доставят по-бързо. Дружеството уточнява, че не променя цената за обработката на пощенските пратки, подлежащи на митническо оформяне и я оценява като атрактивна и конкурентна. Не се отменя възможността гражданите лично или чрез упълномощено лице да освобождават пратки, като съпътстващите пратката документи ще се получават в пощенската станция по адрес на доставяне. В тези случай декларирането се извършва със стандартна митническа декларация, данните за която се подават по електронен път. ", "date": "2019.07.30", "title": "Колетите, преминаващи през митница, ще се обработват в единен център"}
{"url": "https://www.dnevnik.bg/analizi/2019/07/30/3944931_kude_e_boiko_danukoplatcite_go_tursiat_da_go_biiat/", "text": "                         Петнайсети юли - анонимен мейл информира медиите, че е  хакнат сървър на Министерството на финансите  и в интернет е изтекло огромно количество лична информация на граждани и фирми от НАП, която е конфиденциална. Това е най-големият теч на лични данни в България и единодушно е определено от специалисти като катастрофа с неизмерими щети. Скандалът гръмва със страшна сила. В този ден премиерът се покрива. На амбразурата са извадени финансовият министър Владислав Горанов и вътрешният министър Младен Маринов. Двамата си противоречат, докато обясняват ситуацията, с която, личи си, изобщо не са наясно. В социалните мрежи и форумите гражданите масово настояват за оставки. Няма кой да ги поиска официално, защото Нито реално, нито виртуално - във \"Фейсбук\", откъдето иначе не пропуска да си прави пиар денонощно, карайки джипката. Появява се на 17 юли на заседанието на Министерския съвет и дръпва невнятна реч как заловеният 20-годишен младеж, заподозрян за хакерството,  е уникален мозък и доказателство  колко е дръпнало образованието. Посланието е към неинформираните за пълния разпад в училището и университетите - да си мислят колко много са направили трите правителства на Борисов под мъдрото му ръководство. Следващите няколко дни премиерът диша свободно и се къпе в народната любов във \"Фейсбук\": Реже лента в \"София тех парк\" и се появява на снимачната площадка на сериал. Държи нравоучителна реч на посланиците. Качва се на граничен катер и не спира да се хвали как дърпала икономиката и колко пари имало за доходи и техника - обещава нови кораби.      Цъфва на откриване на ремонтирана пожарна в Аспарухово и обещава по-високи заплати и техника на пожарникарите. Прави си пиар из варненските паркове, снима се с фенки под път и над път, като внимателно избягва мястото и темата за пропадналото при първия дъжд елипсовидно кръстовище. Даже пуска лични снимки във \"Фейсбук\" - от кръщенето на внучетата си, и предизвиква умиление сред почитателките си. от теча на лични данни, който се оказва все по-чудовищен, тъй като става ясно, че милиони пароли, ЕГН-та и номера на лични карти и адреси се търкалят из интернет на разположение на измамниците. Шефката на НАП си кара отпуската, финансовият министър наглее, че данъкоплатците доброволно си били дали личните данни на данъчните и като искали електронни услуги - това е положението. Премиерът пак се покрива. Централите на Ахмед Доган и Христо Ковачки отново са класирани да получават пари (над 50 млн. лева) от държавата идната зима, без да работят, срещу предоставянето на думи на т. нар. студен резерв. Доган, дето щеше да убива Борисов. От Министерския съвет - мълчание. Излизат имотните декларации и става ясно, че мнозина чиновници получават щедри заплати от данъкоплатците - някои (като държавния банкер Стоян Мавродиев) дори вземат пет пъти повече от премиера. И това е преглътнато. Африканската чума по свинете за няколко дни обхваща цяла Северна България и става кристално ясно, че година и половина управляващите са бездействали и не са взели никакви предохранителни мерки. И в този сектор оставки няма, а министрите се тръшкат, че имало катастрофа. Дори в телевизионните новини съобщават, че България може да се раздели със свиневъдството... Не щеш ли - изниква на годишната конференция на Асоциацията на българските училища в чужбина, където ни лук ял, ни лук мирисал обещава пари. Помолен да коментира думите на Нинова от Бузлуджа, която призовава народа да се изправи срещу ГЕРБ, Борисов заявява на журналистите: \"Вие досега къде бяхте?! Учителите и директорите в чужбина колко време чакаха за снимки с мен и колко хора благодариха за направеното от правителството?\" И съвет - на Нинова да й изпращат тези кадри вместо коментар.       Във \"Фейсбук\" е качено едночасово видео със салтанатите, с които е честван премиерът, и много снимки на прегърнати учителки. Следва видео с низвергнатия от него пловдивски кмет Иван Тотев, който го развежда по центъра, за да му показва ремонти и римски руини, докато министърът на културата в последната минута спира събарянето на тютюнев склад наблизо. Видео обаче има само от площада, но не и от разправията за рушенето на паметника на културата.      Следващите два дни премиерът отново се потапя. През това време в общественото пространство се вихри буря заради поредния главен прокурор, тип \"ти си го избра\". Граждани негодуват, юристи обявяват за предрешен избора на кандидата Иван Гешев - прочул се по делата за КТБ и Иванчева. Премиерът се прави, че зачита разделението на властите за разлика от номинирания. Мълчи. В деня, в който в центъра на София се провежда най-големият протест от 2014 г. насам, премиерът провежда среща с президента на Международната федерация по борба. И толкова. Нито дума за безотговорното поведение на министъра на правосъдието, който бетонира сделката на задкулисието за избора на главен прокурор. Или за най-голямата криза в българското животновъдство... И това е преглед само на последните две седмици. Къде е Бойко? Още ли е премиер? Защо се държи като президент? Контролира ли си министрите? Наясно ли е какви са отговорностите му според обществения договор? Ще си ги изпълнява ли, или ще си ходи?", "date": "2019.07.30", "title": "Къде е Бойко? Данъкоплатците го \"търсят да го бият\" *"}
{"url": "https://www.dnevnik.bg/photos/2019/07/30/3945068_snimka_na_denia_da_razhladish_hipopotam/", "text": "Служителите в зоопарка в Прага предлагат различни възможности за разхлаждане на обитателите.", "date": "2019.07.30", "title": "Снимка на деня: Да разхладиш хипопотам"}
{"url": "https://www.dnevnik.bg/zdrave/2019/07/30/3945077_superbakterii_rezistentni_kum_nai-modernite/", "text": "Супербактерии\", резистентни към най-модерните антибиотици, могат да бъдат открити и се разпространяват в болниците в Европа, показва общоевропейско проучване. Разпространението на резистентната Klebsiella pneumoniae е \"изключително тревожно\", а тези бактерии са устойчиви дори на карбапенемите - групата антибиотици, които се използват, когато инфекцията не може да се лекува с нищо друго. Това заявяват изследователи от института \"Сангър\", съобщава Би Би Си. Още по-притеснително е, че според учените тази резистентност може да се пренесе и към други видове бактерии заради уникалния начин, по който бактериите се размножават. Klebsiella pneumoniae може да живее напълно естествено в червата, без да създава проблеми на здравите хора. При хора с нарушено здраве обаче тя може да доведе до инфекция на белите дробове, причинявайки пневмония, да порази кръвта и мозъка, водейки до менингит и др. инфекции с висока смъртност. \"Вече е притеснително, че наблюдаваме 2000 смъртни случая от 2015 г. и ако не се предприемат действия, това число ще продължи да нараства\", предупреждава д-р София Дейвид от института \"Сангър\" пред Би Би Си. Още по-притеснително е, че бактерията може да продължи да се разпространява или да предава своята антибиотична резистентност върху други видове бактерии. При размножителния процес между две бактерии те обменят помежду си и генетична информация, наречена плазмид. Проучването открива, че резистентността на Klebsiella pneumoniae е заложена именно в плазмидите и следователно може да се предаде и на други бактерии. Според учените проблемът трябва да се реши с добра болнична хигиена, която включва ранна идентификация и изолиране на пациенти, пренасящи тези бактерии. \"Можем не само да забавим разпространението на тези патогени, но и да ги контролираме успешно\", каза проф. Хайо Грундман от университета във Фрайбург.", "date": "2019.07.30", "title": "\"Супербактерии\", резистентни към най-модерните антибиотици, се разпространяват в болници в Европа"}
{"url": "https://www.dnevnik.bg/biznes/2019/07/30/3945078_kipurski_sud_postanovi_da_zapochne_likvidaciia_na/", "text": "Кипърският съд постанови решение за откриване на производство по ликвидация на \"Olympic Insurance Co. Ltd\". До преди година дружеството извършваше дейност и в България чрез свой клон, съобщи Комисията за финансов надзор. Дружеството спря да работи на 17 август 2018 г. като около 200 хил. потребители в България се оказаха без валидни застраховки \"Гражданска отговорност\". По тогавашна оценка на КФН дългът на \"Олимпик\" към клиенти в България бе 9.350 млн. лв. Сега КФН съобщава, че съдът е назначил двама постоянни ликвидатори като това са досегашният неин временен ликвидатор Павлос Накузи, както и официален представител на Република Кипър. Тепърва предстои надзорният орган върху застраховането на Кипър да обяви какви ще са конкретните последици, произтичащи от това производство. КФН уверява, че своевременно ще публикува точна и изчерпателна информация във връзка с откриването на производството за ликвидация на страницата си:  www.fsc.bg  . Актуална информация може да бъде получена и чрез информационния център на Комисията: 0800 40 444 (безплатен телефонен номер). КФН уверява също, че ще следи постоянно развитието на ситуацията и ще оповестява публично всяка важна информация, свързана на първо място с интереса на българските потребители и кредитори на дружеството. Тя ще информира обществеността в България и за действията, които властите в Кипър и ликвидаторите ще предприемат. Българският регулатор ще изисква и съдействие от ангажираните институции на българите, които имат вземания от \"Олимпик\". Допълнително КФН даде отговори на някои въпроси, които засягат българските кредитори на кипърското дружество: В съответствие с Директива 2009/138/ЕО (Платежоспособност II) и приложимото законодателство на Кипър се очаква да бъдат предприети следните действия: 1. Веднага след образуване на производството по ликвидация ликвидаторите да уведомят, индивидуално и писмено, всички известни кредитори на \"Olympic Insurance Co. Ltd\", в т.ч. и кредиторите, чието обичайно пребиваване, местоживеене или централно управление е в България. На кредиторите със застрахователни вземания (по предявени претенции или платени застрахователни премии), ликвидаторите следва да посочат в уведомлението следните елементи: сроковете, които следва да се спазват, санкциите, предвидени при неспазване на тези срокове, органа или институцията, оправомощени да получат предявяването на вземане, или забележките относно вземанията, както и действието на производството за ликвидация по отношение на застрахователните договори и датата, на която се преустановява действието на застрахователните договори, както и правата, и задълженията на застрахования по договора. 2. Очаква се ликвидаторите да представят на кредиторите на дружеството формуляр за предявяване на вземането (формулярът може да бъде предявен от българските кредитори на застрахователя на български език). Вземанията на всички кредитори следва да се третират без дискриминация. Всеки кредитор на застрахователното дружество, в т.ч. тези, чието обичайно пребиваване, местоживеене или централно управление е в България, има право да предяви вземанията си, или да представи писмено съображенията си по отношение на вземанията си, в съответствие с указанията, предоставени от ликвидатора. В случай, че вземането на кредитора, вече е било предявено към \"Застрахователна компания Олимпик - клон България\" КЧТ, ЕИК 200737120 или към \"Olympic Insurance Co. Ltd\", Република Кипър, не е необходимо да се предприемат допълнителни действия. Нужно е да се изчака за индивидуалната и писмена обратна връзка от назначените ликвидатори по предявеното вземане. В случай че вземането на кредитора още не е предявено, то трябва да бъде предявено към масата на несъстоятелността на \"Olympic Insurance Co. Ltd\". Предстои ликвидаторите да дадат указанията как това може да се случи. Следва именно те да оповестят и реда за предявяване на вземанията, както и да укажат на заинтересованите лица какви действия да предприемат в тази връзка. Процедурите, свързани с ликвидацията на застрахователното дружество и удовлетворяване на вземанията, включително, свързани с изплащане на обезщетенията по застрахователните договори се очаква да отнемат време.  за удовлетворяване на вземанията не може да бъде поставен към днешна дата, тъй като той зависи изцяло от действията на ликвидаторите и е напълно в техните правомощия. Назначените ликвидатори следва да уточнят активите на застрахователя и тяхната достатъчност, да установят предявените вземания на кредиторите, да преценят тяхната основателност и да определят размера им, и едва след като са приключени всички процедури в производството по ликвидация, в съответствие с приложимото право на Кипър, да пристъпят към удовлетворяване на кредиторите, съобразно масата на несъстоятелността.", "date": "2019.07.30", "title": "Кипърски съд постанови да започне ликвидация на застрахователя \"Олимпик\" (допълнена)"}
{"url": "https://www.dnevnik.bg/evropa/2019/07/30/3945097_velikobritaniia_e_otkazala_pravoto_da_ostanat_na/", "text": "Великобритания е отказала на стотици бивши роби правото да останат в страната, както и достъп до подкрепа или услуги за грижи, макар властите да са потвърдили, че те са били жертви на трафик, показват данни на правителството, цитирани от \"Ройтерс\". Между 2015 и 2017 г. вътрешното министерство не е позволило на 752 души, или около четирима на всеки 10 човека, да останат, след като е установено, че са били жертви на трафик. Всички те са били от държави извън Европа, като Виетнам и Нигерия, според доклада на британския Червен кръст и благотворителните организации, подкрепящи оцелели след робство, Hestia и Ashiana. \"Съвременното робство е широко разпространено в нашите общества и необходимостта от дългосрочна подкрепа е от изключително значение, за да се гарантира, че жертвите могат да възстановят живота си\", каза Абигдал Ампофо, директор в Hestia. \"Без тази подкрепа знаем, че много жертви биват връщани към робство и цикълът на злоупотреба продължава.\" Хората, които твърдят, че са били жертви, могат да получават грижи, докато правителството разглежда случая им, което може да отнеме от седмици до години. От февруари тези, за които е потвърдено, че са жертви, получават 90 дена допълнителна подкрепа в сравнение с предишните 45, заяви правителството. Те обаче нямат право на достъп до допълнителна помощ след това, нито пък получават автоматично правото да останат в страната, което ги поставя в риск да останат без дом и да бъдат отново експлоатирани, предупреждават активисти. Благотворителните организации призоваха правителството да удължи периода за подкрепа до 12 месеца и да позволи на спасилите се да останат в страната за най-малко 30 месеца.", "date": "2019.07.30", "title": "Великобритания е отказала правото да останат на стотици жертви на трафик"}
{"url": "https://www.dnevnik.bg/analizi/2019/07/30/3945063_zashto_v_durjavata_na_kpkonpi_niama_razdelenie_na/", "text": "                         Защо хорариумът на Академията на МВР има отношение към разделението на властите? Защото очевидно обучението по конституционно право в това учебно заведение не е достатъчно, ако се съди по изявленията на изявените му алумни, между които и претендентът за главен прокурор. И тогава и той щеше да знае, че не е прилично да се говори така (дори да си го мислиш). И че чл. 8 на Конституцията на РБ установява три власти, чието сътрудничество – ако се съди по ролята, която са й отредили същата Конституция и Законът за съдебната власт (главно, но неизчерпателно) - не е работа на прокуратурата. За сметка на това тя следва да следи много внимателно за границите на разделение на властите, защото при размиването на тези граници се осъществяват престъпленията срещу държавата, нейните органи и дейността им (вж. Наказателния кодекс – специална част). Но очевидно хорариумът не стига. Споделям справедливото възмущение на гражданството от изявлението на кандидата за главен прокурор, но ми се струва, че то се разчита погрешно. Всички по-скоро мислят, че това изявление ще бъде част от символ-веруюто на бъдещия главен прокурор и вероятно ще определя сърцевината на наказателната политика на страната ни.  В България вече няма разделение на властите. Той просто го съобщи, за да няма илюзии. Разделението на властите приключи някъде от 01.01.2010 г., когато законодателната власт бе лишена от собствено съдържание и превърната в придатък към изпълнителната власт. За илюстрация, тогавашният председател на Народното събрание заяви на всеослушание по някакъв повод, че те - Народното събрание и народните представители - ще изпълнят задачата на премиера да приемат такъв и такъв закон. Приблизително по същото време бе оповестено политическото решение \"законите да се пишат от прокурорите\". Пак тогава възникна идеята за създаване на тандем \"прокуратура – Комисия за отнемане на имущество\" и за възкресяване на основанията и методите за конфискация, които са прилагани през 1946-1948 г. при установяване на диктатурата на пролетариата и решаване на политическия въпрос \"кой-кого\" за унищожаване на политическия противник – буржоазията. Тандем на два репресивни органа, които да си \"подават топката\" без всякакъв съдебен контрол върху актовете им (или при контрол, който е толкова отложен, че съществуването му се обезсмисля). Пак тогава бе изобретено (разбирай: отупано от праха от 1946 г.) новото правно понятие \"незаконно придобито имущество\", което няма законово определение, но има орган по експроприацията му – КПКОНПИ (специализирана администрация към изпълнителната власт). И така до днес, когато всички въпроси от вътрешно-управленски характер в държавата се решават на плоскостта на и със инструментариума \"на прокурор и конфискация\". между които този за разделението на властите. И не само чрез трайното присъствие в законодателната практика и прокарването на всичките им хрумки (независимо от състоятелността им) по най-бързата писта на Народното събрание. В този дух са и всички действия на прокуратурата, които \"арбитрират\", съпровождат или подкрепят определени дейности на администрацията, които са далеч и встрани от конституционната функция на прокуратура. В тази посока е от най-съществено значение решаващото мнение на главния прокурор във всички правни и не само правни аспекти на обществената действителност и демонстративното единомислие и единодействие с изпълнителната власт (независимо от принадлежността им към различни власти). Тук е любопитно да припомним на публиката непрекъснатото изтъкване на заслугите на прокуратурата да пълнене на бюджета като резултат от борбата на държавата с контрабандата – останала е само държавно одобрената контрабанда. В какво се изразява и в какво по закон може да се изразява тази \"помощ\" на прокуратурата за дейността на изпълнителната власт, какви са нейните правни основания, съдържание и средства, на този етап, публиката не е удостоена с честта да знае. Доминантното положение на прокуратурата и на главния прокурор в съдебната власт е толкова видимо, че не изисква допълнителен коментар. Може само да се маркира, че глупостите, които се изприказваха за еднаквото положение на \"тримата големи\" и равнопостановеността на главния прокурор с председателите на ВКС и ВАС бяха дотук. Само си припомнете Или колко пъти предложения на председателите са били блокирани от поведението на прокурорската колегия или на прокурорската квота както в настоящия ВСС, така и в предишния, преди конституционното му разделяне на две колегии. Настоящата криза на правовата държава в България (спомнете си истерията на КПКОНПИ и прокуратурата във връзка с решението на Общото събрание на гражданската колегия на ВКС за възможноста невинен човек да бъде осъден за незаконно придобито имущество и пожарникарските действия на Народното събрание за изменение на закона от края на 2018 г.) показва проницателността на Жак Шевалие. Още в далечната вече 1996 г. той констатира*, че говоренето за \"правова държава\" не бива да се смесва с практиките. На Изток и на Юг позоваването на правовата държава често е чисто формално, поради това, че не са въведени механизми   Е, при нас липсват и двете. И разделението на властите също. Само части от съда са като острови в океана, неизвестно до кога.", "date": "2019.07.30", "title": "Защо в държавата на КПКОНПИ няма разделение на властите, или за хорариума на Академията на МВР"}
{"url": "https://www.dnevnik.bg/bulgaria/2019/07/30/3945104_sobstvenikut_na_tad_group_ostava_v_aresta_chuvstva_se/", "text": "Специализираната прокуратура  предяви обвинение  за подбудителство към кибертероризъм на собственика на TAD Group Иван Тодоров, който  бе задържан тази сутрин на летище София . Той остава в ареста за 72 часа, а утре прокуратурата най-вероятно ще поиска постоянното му задържане под стража. \"Иван Тодоров се чувства натопен. Точно това ми каза – чувства се натопен и предаден от българското правосъдие\", разказа пред \"Дневник\" адвокатът на Тодоров Георги Стефанов малко след като излезе от Националната следствена служба, където бе с Тодоров. \"Най-вероятно става дума за конкурентна фирма, но след като прокуратурата се поддава на такъв тип влияния, самата прокуратура е тази, която го предава – тя трябва да спазва закона, а не го прави\", обясни Стефанов. По думите му, няма основание да се иска постоянното задържане под стража на клиента му. Другите двама служители на фирмата, обвинени по случая – търговският директор Георги Янков и първоначално задържаният служител Кристиян Бойков, са със същото обвинение. И тримата не са осъждани. Бойков е с мярка за неотклонение \"подписка\", а Янков е освободен под парична гаранция от 20 000 лв. \"Предявиха му обвинението, но няма конкретно изпълнително деяние - не е описано с какви действия е осъществено съответното престъпление, в което го обвиняват. Той какви обяснения може да даде? Първо му предявяват обвинение, което не е описано, а след това искат да даде обяснения. Питат го дали се признава за виновен за действия, които не са описани\", разказа Стефанов. По думите на юриста Иван Тодоров не е длъжен да съдейства на разследващите, в случай че е обвиняем. \"Ако беше свидетел, можеше да съдейства. Но сега не дължи никакви усилия – като обвиняем трябва да се защитава. Може да дава обяснения, може и да не дава обяснения\", подчерта Стефанов. Той не очаква разследващите да съберат още нови доказателства до петък, когато изтичат 72-та часа задържане под стража. По-късно днес от прокуратурата съобщиха, че още утре около обяд ще внесат искане за постоянен арест в съда. \"Доказателствата, които ни представиха, са експертни справки, правени от оперативни работници, в които пише, че има някакъв файл някъде си. Няма яснота нито къде е намерен, нито на кой компютър е бил. Цялото дело е около 30 страници\", разказа Георги Стефанов. На въпрос как за толкова кратко време разследващите са успели да декриптират служебните компютри, на които се твърди, че са открити източените данни от Националната агенция за приходите (НАП), юристът каза, че със сигурност те не са декриптирани. \"Това е абсурд. Ако има 12-цифров код с малки и големи букви, както и цифри, това означава 400 000 години дейност. Ако се ангажира дейност на повече машини, може този срок да се скъси до 50 000 години. Но всичко това са празни приказки\", коментира адвокатът. По думите му поведението на прокуратурата по случая е абсолютно непредвидимо. \"Сега  в САЩ и Канада изтекоха лични данни на 100 млн. души . Казвам го съвсем на шега – може и за това да го обвинят, защото е бил в Канада. Но вече не е смешно, нещата започват да стават доста гротескни\", коментира адвокатът. На излизане от сградата на Националната следствена служба адвокат Ина Лулчева, която също защитава Иван Тодоров, нарече \"възмутително\" задържането на клиента й за 72 часа и твърдението, че е необходимо налагането на най-тежката мярка на човек, който е оказал пълно съдействие. \"В този случай да се твърди, че има опасност от укриване, е злоупотреба със закона и с правомощия\", каза Лулчева, цитирана от \"Нова телевизия\". Тя обясни, че единственият мотив на прокуратурата да поиска задържането на собственика на TAD Group е, че имало опасност да се укрие. Лулчева каза, че Тодоров я е уверил, че неговата фирма никога не се е занимавала с дейност, която цели \"да всява страх и смут в населението\" и че не му е известно някой да е извършвал незаконна дейност. Лулчева каза още, че дружеството е съдействало на следствието и отдавна е предоставило изисканите документи. Тя коментира още, че и нейните данни са изтекли вследствие на хакерската атака, но подчерта, че големият проблем не е в това, че \"някакво момче е хакнало системата на НАП, а в това, че държавата не е изпълнила ангажимента си да запази данните на хората в тайна\". В  телефонно интервю от Канада  миналата седмица Тодоров обяви, че не се укрива и че сам ще потърси органите на реда, като се прибере в България. Тъй като не бе открит на известните на властите му адреси, за него бе издадена европейска заповед за арест. Това е и причината да бъде задържан още при пристигането му тази сутрин.", "date": "2019.07.30", "title": "Собственикът на TAD Group остава в ареста, чувства се натопен и предаден"}
{"url": "https://www.dnevnik.bg/sviat/2019/07/30/3945095_eritreecut_blusnal_dete_pred_vlak_vuv_frankfurt_jivee/", "text": "Германските власти и общество все още опитват да си изяснят инцидента, при който дете бе блъснато пред пристигащ високоскоростен влак във Франкфурт, а основният заподозрян е имигрант от Еритрея, пишат германски медии и \"Ройтерс\". Осемгодишното момче загина, а майката, също блъсната, успя да се спаси и оцеля. Първоначалните съобщения гласят, че не е известно да има връзка между предполагаемия извършител и жертвите. Той побягнал, но бил спрян от намиращи се наоколо свидетели. Става дума за около 40-годишен мъж, който според полицията опитал да блъсне още един човек - 78-годишна жена - но тя се разминала само с нараняване на рамото. След публикаците за произхода на заподозрения вътрешният министър Хорст Зеехофер осъди \"ужасяващото деяние\", но предупреди, че обществеността засега е по-добре да се въздържа от заключения. Заради политически чувствителния въпрос с произхода в последните години (откакто Германия прие над милион мигранти от Близкия изток и Африка) той обяви, че ще прекъсне почивката си, за да обсъди въпроси на сигурността с други представители на властите. Какво е известно Женен баща на три деца, досега живял в района на Цюрих, Швейцария - това са част от подробностите, съобщени от полицията в последните 24 часа, пише \"Франкфуртер алгемайне цайтунг\". Швейцарската полиция е потвърдила, че той има разрешение за пребиваване. Това предполага, че той трябва да е прекарал в страната период между пет и десет години, преди да го получи. Веднъж получил го, той има право да остане неограничено време в страната. Не е известно защо е решил да пътува точно до Франкфурт за престъплението, което се предполага, че е извършил. Германската полиция обяснява, че е пристигнал с влак от Базел във Франкфурт \"преди няколко дни\". Няма информация и за предишни негови престъпни прояви, нито доказателство, че е употребявал алкохол или наркотици и се е намирал под въздействието им в момента на предполагаемото деяние. Говорител на германската полиция казва, че засега най-логичното обяснение е свързано с \"психично заболяване\", предстои и психиатрична експертиза. Междувременно властите обсъждат проблемите на сигурността на жп гарите и начини тя да бъде повишена, за да се избегнат подобни инциденти, пише ДПА.", "date": "2019.07.30", "title": "Еритреецът, блъснал дете пред влак във Франкфурт, живее в Швейцария от години"}
{"url": "https://www.dnevnik.bg/sviat/2019/07/30/3945070_rusnacite_koito_ne_iskat_putin_na_vlast_sled_2024_g_sa/", "text": "Трийсет и осем процента от руснаците не искат президентът Владимир Путин да управлява още един мандат след 2024 г, когато изтича вторият му последователен. Това съобщи днес най-голямата независима социологическа агенция в Русия \"Левада център\", цитирана от  \"Ведомости\" . Това не е най-слабият резултат в отговора на въпроса, но бележи ръст от 11 пункта спрямо миналата година, когато е бил 27% (с почти една трета по-малко). През октомври 2012 (годината, в която той започна трети мандат) и октомври 2013 г. този дял е бил съответно 40 и 45%. \"Ще станем свидетели на негативна тенденция по отношение на президента\", каза директорът на агенцията Лев Гудков пред в. \"Ведомости\". Той уточнява, че най-критични към Путин са хората на възраст между 25 и 30 години, по-добре осигурени финансово и по-образовани, които \"след известно време ще задават тона\". Сега обаче социалното недоволство не е като през 2011-2013, по време на \"пика на антипутинските настроения\". Социалната база на тези вълнения е \"много по-широка\" днес, тъй кото включва не само \"творческата класа\", а и по-бедни групи от населението, смята той. Безалтернативност и инерция Все пак близо 54 на сто от респондентите на \"Левада\" искат Путин да остане в Кремъл. Преди две години обаче такъв отговор дават две трети (67%) от респондентите. Едва 8% са се затруднили с отговора - рекорд, тъй като досега посочилите го са варирали между 14 и 26 на сто. Рекорд е достигнат в дела на руснаците, които смятат, че хората се доверяват на Путин, тъй като не виждат на кого иначе биха могли - 43% (при 29% през 2016 г.). Отговорът \"хората се надяват, че Путин по-нататък ще успее да се справи с проблемите на страната\", е отбелязал отрицателен рекорд - 29% (при 39% през 2016 г.). Властта на Путин е до голяма степен \"инерционна\", основана на импулса от минали постижения и липсата на алтернативи, каза Гудков. \"Днес всичко зависи от липсата на алтернатива. Но отношението е предимно отрицателно, защото липсата на алтернатива се поддържа със сила\", добави Гудков. Повече от 1000 души бяха задържани на опозиционен протест в центъра на Москва този уикенд. Демонстрацията бе белязана от най-големия брой арести при протести в Русия за последното десетилетие, според неправителствената организация \"ОВД-Инфо\".", "date": "2019.07.30", "title": "Руснаците, които не искат Путин на власт след 2024 г., са се увеличили рязко"}
{"url": "https://www.dnevnik.bg/bulgaria/2019/07/30/3945132_do_kraia_na_2020_g_bulgariia_shte_razpolaga_s_morski/", "text": "До края на 2020 г. трябва да е готов морският пространствен план, обхващащ българските териториални води в Черно море. Това заяви регионалният зам.-министър Деница Николова, цитирана от пресцентъра на ведомството. Планът е първа стъпка и основополагащ документ за изпълнение на морската политика на страната. Разработването на плана е възложено на \"Националния център за териториално развитие\" ЕАД. След приемането му България има срок да го предаде на Европейската комисия до 31 март 2021 г. съгласно действащите европейски регламенти и действащото европейско и национално законодателство. \"Морският пространствен план ще позволи да се възползваме максимално пълноценно от ресурсите, които има Черно море\", подчерта Николова. Тя допълни, че стратегическият подход на плана е да въздейства към морската територия, обвързвайки я със сухоземната територия и цялостното развитие на страната. Изпълнителният директор на \"Национален център за териториално развитие\" ЕАД Веселина Троева каза от своя страна, че планът ще действа от 2021 до 2035 г. Ще обхваща вътрешните морски води, териториалните морски води и прилежаща зона, шелфа, изключителната икономическа зона и крайбрежните морски води. Тематичният обхват включва всички дейности, които се изпълняват, мобилността, ползването на ресурси в акваторията – корабоплаване, пристанища и зони за риболов, културно наследство и подводна територия, линейни обекти на техническата инфраструктура, защитени зони, местата за туризъм, водни спортове и яхтени пристанища, мултифункционални зони и защитените зони по \"Натура 2000\", военните пристанища и полигони и др.", "date": "2019.07.30", "title": "До края на 2020 г. България ще разполага с морски пространствен план"}
{"url": "https://www.dnevnik.bg/sport/2019/07/30/3944983_manchestur_junaited_shte_izplashta_dulgove_158_godini/", "text": "Фенове на \"Манчестър юнайтед\" са изпратили отворено писмо до собствениците на клуба от семейство Глейзър, разтревожени заради финансовата политика на 20-кратните шампиони на Англия. Те са изразили притеснението си, че клубът ще трябва да изплаща дълг около придобиването на \"Юнайтед\" от американската фамилия в продължение на 158 години. Според феновете, които са се нарекли \"Милиони разтревожени фенове на \"Манчестър юнайтед\", едва 44 милиона паунда от огромните задължение от 660 милиона са платени до момента. Фамилия Глейзър придоби клуба преди 14 години. Феновете на \"червените дяволи\" отправят пет въпроса, които са свързани с управлението на клуба и постиганите резултати напоследък. Една от важните точки в писмото е изпълнителният директор Ед Удуърд, както и неговото възнаграждение. Наскоро той получи 60% увеличение на годишната заплата, която от 2.604 млн. паунда вече е 4.182 милиона. \"Имайки предвид пълния провал във футболно отношение в шестте години, откакто той е вицепрезидент и изпълнителен директор, на какво се базира това увеличение\", питат феновете. Писмото продължава с повдигане на въпроса за назначаване на спортен директор. Удуърд лично се беше заел с него, но към момента \"Юнайтед\" няма назначен човек на подобна длъжност. \"Каква ще бъде ролята на този човек. И дали изобщо ще има някаква власт при взимането на решения\", се казва още в писмото. Запалянковците на \"Юнайтед\" повдигат въпроса и около акции на клуба на Нюйоркската стокова борса от 2012 г. След повишаването на цената на акциите това е довело до дивиденти на стойност 452 милиона паунда за седем години. \"Неясно е за феновете къде са отишли тези пари. Може ли да се дадат подробности колко от тях и дали определена сума е била реинвестирана в клуба\", завършва писмото на \"Милионите разтревожени фенове\". До момента от \"Юнайтед\" не са коментирали темата. През миналия сезон \"Манчестър юнайтед\" завърши на шесто място във Висшата лига и не успя да спечели нито един трофей. Тимът не е печелил титлата в Англия от 2013 г., когато беше последният сезон начело на сър Алекс Фъргюсън.", "date": "2019.07.30", "title": "\"Манчестър юнайтед\" ще изплаща дългове 158 години заради фамилия Глейзър"}
{"url": "https://www.dnevnik.bg/sviat/2019/07/30/3945130_rumunskiiat_vutreshen_ministur_podade_ostavka_zaradi/", "text": "Румънският министър на вътрешните работи Николае Мога съобщи, че е подал оставка след скандалното убийство на момиче, което три пъти съобщило на спешния телефон 112, че е отвлечено. Това става след разговор с премиера Виорика Данчила и само 6 дни след като той положи клетва на поста, посочва \"Асошиейтед прес\". Румънците са скандализирани от бавната реакция на полицията - цели 19 часа след първото позвъняване. Когато най-после влезли в къщата в южния град Каракала, те открили тленните останки на две момичета. Все още се правят ДНК тестове за доказване на самоличността им, но се смята, че са на отвлеченото 15-годишно момиче, което съобщило, че е бито и изнасилено, и на изчезнало през април 18-годишно момиче от близко село. Арестуваният 65-годишен мъж призна за двете убийства и за това, че е запалил телата. Стотици румънци протестираха първо в Каракала, а после хиляди се събраха и в Букурещ. Мога казва, че оставката му \"трябва да подейства като ново начало на вътрешното министерство\". В петък бе уволнен началникът на националната полиция Йоан Буда и ръководителите на районната и местната полиция в окръг Олт. Президентът Клаус Йоханис свика извънредно заседание на Върховния съвет за национална отбрана, за да обсъди действията на органите на реда.     ", "date": "2019.07.30", "title": "Румънският вътрешен министър подаде оставка заради убийството на две момичета"}
{"url": "https://www.dnevnik.bg/sviat/2019/07/30/3945139_sasht_poiskaha_germaniia_franciia_i_velikobritaniia_da/", "text": "САЩ официално поискаха от Германия заедно с Франция и Великобритания да участва в гарантирането на сигурността на търговията в Ормузкия проток, съобщи днес американското посолство в Берлин, цитирано от ДПА и БТА. \"Официално поискахме Германия да се присъедини към Франция и Обединеното кралство, за да помогне за опазване на сигурността в Ормузкия проток и да се бори срещу иранската агресия\", каза говорителката на посолството Тамара Стърнбърг-Грелър. \"Членовете на германското правителство ясно казаха, че свободата на корабоплаване трябва да бъде защитена\", каза говорителят. \"Въпросът ни е кой да я защити.\" Задържането като ответна мярка от Иран  на кораба под британски флаг \"Стена Имперо\"  и на плаващия под панамски флаг \"МТ Риах\" в Ормузкия проток - стратегически морски маршрут между Иран и Оман, накара Великобритания да предложи изпращането военноморска мисия за гарантиране на сигурността в региона. След инцидента със задържането на британския танкер Лондон поиска да бъде създадена европейска мисия за сигурността на корабоплаването в района (възможност, каквато Берлин допускаше, че може да подкрепи). Това обаче бе преди премиерът Борис Джонсън да встъпи в длъжност. Новото британско правителство има друга идея - водена от Европа мисия с поддръжката на Съединените щати. Тази идея не среща одобрение в Берлин, поне не и в коалицията, тъй като социалдемократите отхвърлят политиката на президента Доналд Тръмп за \"максимален натиск\" срещу Иран. Това означава, че мисия заедно със Съединените щати би била проблематична и би създала дори опасения, че Германия може да се окаже въвлечена във въоръжен конфликт между Техеран и Вашингтон, пише \"Франкфуртер алгемайне цайтунг\".", "date": "2019.07.30", "title": "САЩ поискаха Германия, Франция и Великобритания да участват в мисия в Ормузкия проток"}
{"url": "https://www.dnevnik.bg/kultura/2019/07/30/3945062_zid_beshe_otkrit_pri_remonta_na_ulica_malko_turnovo_v/", "text": "Зид, чийто произход все още не е известен, беше открит днес при ремонта на улица \"Малко Търново\" в София. Информацията дойде от публикувана снимка в групата във \"Фейсбук\" \"Забелязано в София\". Когато \"Дневник\" пристигна на улицата, находката беше покрита с найлон. Пред \"Дневник\" от Археологическия институт с музей към БАН заявиха, че сега чуват за случая. \"Дневник\" не успя да открие за коментар строителната фирма BLD, която извършва ремонта. От Столичната община заявиха, че утре (31 юли) в 12.00 зам.-кметът по културата доц. Тодор Чобанов ще присъства на място, за да изрази позицията на общината.  Ремонтът на най-малката улица в София, чиято дължина е едва 60 метра, започна през средата на месец май. Тогава главният архитект на София  Здравко Здравков не фиксира краен срок за обновлението й , което е с публично-частно партньорство между строителната компания BLD, която финансира и изпълнява реновацията, архитектурно студио \"Серафимов\" и Столичната община. Той обаче отбеляза, че очакванията са улицата да е обновена през есента. По-късно през деня Чобанов заяви, че находката е античен зид. ", "date": "2019.07.30", "title": "Зид беше открит при ремонта на улица \"Малко Търново\" в София (допълнена)"}
{"url": "https://www.dnevnik.bg/politika/2019/07/30/3945176_prezidentut_pusna_otmianata_na_mashinnoto_glasuvane_na/", "text": "Президентът Румен Радев пусна спешните промени в Изборния кодекс, с които се отменя възможността за машинно гласуване на местните избори на 27 октомври т.г. Указът за обнародване на измененията е подписан днес от държавния глава, потвърдиха от \"Дондуков\" 2 за \"Дневник\". Миналата седмица парламентът окончателно прие спешните промени в Изборния кодекс, с които се отменят сегашните разпоредби, с които по инициатива на ДПС на местните избори на 27 октомври т.г. трябваше да има възможност за машинно гласуване в 6 хиляди секции. Под натиска на движението обаче  управляващите се отказаха от първоначалната си идея да отменят машинното гласуване и за парламентарните избори , макар че на тях се гласува в многомандатни избирателни райони, а анализ на Централната избирателна комисия (ЦИК) показа, че машинното гласуване е скъпо, а отчитането на резултатите - сложно, особено при няколко вида вот. Очаква се Изборният кодекс да бъде променен отново след местните избори т.г., когато ДПС ще иска машинно гласуване и на този вид избор, както и машинно преброяване на хартиените бюлетини.", "date": "2019.07.30", "title": "Президентът пусна отмяната на машинното гласуване на местните избори"}
{"url": "https://www.dnevnik.bg/sport/2019/07/30/3945173_ronaldo_juventus_shte_specheli_shampionskata_liga_do/", "text": "Звездата на \"Ювентус\" Кристиано Роналдо смята, че отборът ще спечели Шампионската лига до две години. Португалският нападател изтъкна, че стигането до европейския връх е трудно и зависи от много фактори. На въпрос дали това може да е годината на \"Ювентус\" той отвърна: \"Винаги е годината на \"Ювентус\", на \"Реал\", на \"Барселона\". Шампионската лига я печели само един. Ще дам примера с \"Барселона\" - колко пари вложиха в последните пет години за футболисти и не спечелиха Шампионската лига. Не стават така нещата.\" \"Ювентус\" се подсили много добре и е отбор, който ще се бори да спечели, както винаги, но ще зависи от много фактори - групите, момента, контузиите, късмета. Винаги казвам, че не трябва да се вманиачаваме от Шампионската лига. \"Ювентус\" ще я спечели - ако не стане тази година, дано да стане, то ще е следващата. В рамките на две години заради начина на работа. Има всички предпоставки да може да спечели\", заяви Роналдо в интервю за \"Марка\", след като получи награда от испанския всекидневник. Португалецът останал впечатлен от отличните взаимоотношения в \"Ювентус\". Роналдо посочи, че си е тръгнал от \"Реал\" преди година, защото е искал допълнително вдъхновение. \"Смятам, че все още мога да предложа много на себе си, на привържениците, на \"Юве\". Чувствам се мотивиран и ми харесва това, което правя. Разбира се, най-много ми харесва да печеля купи. Миналата година благодарение на Бог спечелих три, така че годината беше прекрасна.\"", "date": "2019.07.30", "title": "Роналдо: \"Ювентус\" ще спечели Шампионската лига до две години"}
{"url": "https://www.dnevnik.bg/razvlechenie/2019/07/30/3945158_livanski_festival_otmeni_koncert_na_grupa_poradi/", "text": "Ливанският фестивал \"Библос\" отмени концерт на местната група Mashrou’ Leila, който трябваше да се състои през следващата седмица, след многобройни изявления на религиозни водачи, които обвиниха групата в богохулство, предаде \"Ройтерс\". Членовете на групата, чийто вокалист не крие, че е гей, заявиха, че това е част от негативна кампания в страната, чиято цел е да унищожи свободата на изразяване. В последните седмици музикантите, които са имали концерти по целия свят, са получили много заплахи чрез социалните мрежи.  В изявление от страна на фестивала, който е един от най-големите в страната, управителният му съвет казва, че е бил принуден да отмени участието на групата, за да предотврати кръвопролития и да осигури безопасността.", "date": "2019.07.30", "title": "Ливански фестивал отмени концерт на група поради натиск от религиозни водачи"}
{"url": "https://www.dnevnik.bg/bulgaria/2019/07/30/3945178_dimitur_frantishek_petrov_zapisut_alo_banov_sum_ne_e/", "text": "Разследването срещу министъра на културата Боил Банов, че опитвал да спаси строителя на ларгото от плащане на неустойки заради забавяне, най-вероятно няма да доведе до съд. Това се разбира от интервюто на новия титулярен шеф на Специализираната прокуратура Димитър Франтишек Петров за  в. \"24 часа\" , дадено часове след избора му в понеделник, в което той прави изявление върху висящото производство, поднасяйки новина, която може да оневини министъра дори ако въпросният телефонен разговор да се е състоял. Запитан за хода на разследването, добило популярност като \"Ало, Банов съм\", по сигнала, подаден от депутата от БСП, сега евродепутат, Елена Йончева, която предаде на разследващите и оригиналния запис - по нейните думи - на телефонния разговор на министър Боил Банов, прокурор Петров отваря скоба и обяснява: \"... Намира се телефон с оригиналния запис на събитие, което се е случило преди 4 години, когато такъв телефон не е бил произведен. Това малко буди съмнение как този \"оригинален\" запис се е появил в този телефон, който не е бил създаден в момента на записване на разговора?\" - казва Петров и добавя най-важното: \"Нека да обясня, че в момента, в който даден запис бъде прехвърлен на друг носител, вече не може да се каже, че е оригинален.\" Практиката показва, че не едно и две досъдебни производства досега са били прекратявани на основание, че разследваният запис не е оригинален, според критериите на прокуратурата. От думите на прокурора се предполага, че Елена Йончева е прехвърлила оригиналния запис на друг телефон. Прокурорът не твърди обаче по никакъв начин, че записът е манипулиран. Така изявлението на Петров по висящото производство разбулва предстоящата съдба на разследването \"Ало, Банов съм\": че е вероятно то да бъде прекратено заради неоригинален запис, който е основното доказателство. Новият шеф на спецпрокуратурата отговаря и на въпроси за големия брой върнати от спецсъда дела. Една от причините е според него, че специализираните прокурори не подхождат по-смело към определени текстове от НК, тъй като им липсвала увереност, смята Петров. А им липсва, тъй като повечето от тях идвали от районните нива и им трябва време да се научат да работят по дела подсъдни на окръжна прокуратура, тоест за по-тежки престъпления като организираните престъпни групи. Имало сигнали да се увеличи възнаграждението на магистратите от специализираните структури - и прокуратура, и съд. Това щяло да мотивира магистрати с опит да кандидатстват, а също работещите там да имат спокойствие, че трудът им е добре заплатен заради голямото натоварване и риска, който поемали, обяснява новият им шеф.", "date": "2019.07.30", "title": "Новият шеф на Спецпрокуратурата: Записът \"Ало, Банов съм\" не е оригинален"}
{"url": "https://www.dnevnik.bg/biznes/2019/07/30/3945193_purva_industrialna_ferma_v_oblast_silistra_e_zasegnata/", "text": "Българската агенция по безопасност на храните (БАБХ) констатира ново огнище на африканска чума по свинете (АЧС) в индустриална ферма в село Попина, община Ситово, област Силистра, съобщиха от Министерство на земеделието. Положителните проби са били лабораторно потвърдени днес от Националната референтна лаборатория в Националния диагностичен научноизследователски ветеринарномедицински институт в София. В засегнатия свинекомплекс се отглеждат 17 хил. животни. Това е четвъртият случай на потвърдено огнище със заболяването АЧС в индустриална ферма и първи за областта. Предприети са мерките за контрол и ликвидиране на заболяването съгласно правилата на европейското и националното законодателство и Плана за спешни действия при контрол на АЧС. Предстои принудителното убиване по хуманен начин и обезвреждането на всички заразени и контактни свине в засегнатия обект, както и на свинете в рисковата зона с неясен здравен статус и произход при спазване на нормативните изисквания. БАБХ потвърди и едно ново огнище на африканска чума при домашни свине в област Русе, град Бяла, в лични стопанства, в които се отглеждат 9 нерегистрирани свине. Населеното място попада в 10 км надзорната зона, създадена около потвърденото на 16 юли 2019 г. огнище в регистрирана фамилна ферма тип А в село Пет кладенци, община Бяла. Установен е и нов случай на африканска чума при 6 диви свине в община Свищов, област Велико Търново. В Попина и Бяла са създадени зони на рестрикция (3 км предпазна и 10 км надзорна зони). Предстои принудителното умъртвяване по хуманен начин и обезвреждането на домашни свине в 3 км предпазна зона при спазване на изискванията на Наредба №22 за намаляване до минимум страданията на животните по време на клане или умъртвяване. Аналогично на вече предприетите мерки при предходните констатирани огнища, в създадените зони на ограничение в засегнатите области се провежда засилен клиничен и лабораторен надзор. Предприетите мерки са въведени чрез заповеди на изпълнителния директор на БАБХ,  публикувани на сайта на агенцията .", "date": "2019.07.30", "title": "Първа индустриална ферма в област Силистра е засегната от чумата по свинете"}
{"url": "https://www.dnevnik.bg/politika/2019/07/30/3945188_prezidentut_sezira_konstitucionniia_sud_zaradi/", "text": "Посочените рискове са пренесени и в изборния процес и застрашават устоите на демокрацията, посочва още веднъж Румен Радев.", "date": "2019.07.30", "title": "Президентът сезира Конституционния съд заради финансирането на партиите от бизнеса"}
{"url": "https://www.dnevnik.bg/sport/2019/07/30/3945190_fifa_vurna_dumata_korupciia_v_etichniia_si_kodeks/", "text": "Международната футболна федерация (ФИФА) върна думата \"корупция\" в етичния си кодекс за 2019 г., съобщава insidethegames.biz. Сайтът припомня, че терминът беше отпаднал от предишното издание на кодекса. Това съвпадна с времето, в което организацията опитваше да се очисти след тежкия корупционен скандал, довел до арести, доживотни забрани и серия промени. Глава 27 на Етичния кодекс вече е озаглавена \"Подкупи и корупция\". В глава 28 се появява и думата \"злоупотреба\", насочена към неправомерното разходване на средства. Генералният секретар на ФИФА Фатма Самура обяснява в писмо до членовете на организацията, че целта е да се избегнат всякакви недоразумения около позицията на ФИФА срещу неетичното поведение във футбола. Федерацията допълва, че са направени и други важни промени в кодекса.", "date": "2019.07.30", "title": "ФИФА върна думата \"корупция\" в етичния си кодекс"}
{"url": "https://www.dnevnik.bg/sviat/2019/07/30/3945148_irancite_vse_po-trudno_namirat_lekarstva_zaradi/", "text": "Таха Шакури още намира отдалечени кътчета, в които да играе в поддържана с благотворителност детска болница в Техеран, без да знае, че неговите лекари остават без лекарство за химиотерапия, нужно за лечението на чернодробния рак на осемгодишното момче. Докато иранската икономика рухва, след като САЩ се изтеглиха от ядреното споразумение и засилиха санкциите срещу Техеран, цените на вносните лекарства скочиха, а националната валута се срина с около 70 процента към долара. Обикновените иранци намират по-трудно дори лекарства, произвеждани в Иран - тяхната цена е недостъпна за мнозина в държава, където средната месечна заплата се равнява на около 450 долара. Иранската здравна система не може да се справя и мнозина обвиняват кампанията за \"максимален натиск\" на президента Доналд Тръмп за смайващите цени и дефицита. Санкциите засегнаха обикновените иранци, предизвиквайки скок до небето на цените за всичко - от важни суровини и потребителски стоки до жилища, докато същевременно надвисва и призракът на война със САЩ. Майката на Таха - Лая Тагизадех, казва, че болницата осигурява безплатно лекарствата на сина й - докато еднократна процедура иначе би струвала 1380 долара в частна болница. Тя добавя, че семейството е дълбоко благодарно на лекарите и болничния персонал. \"Нямаше да се справим без подкрепата им\", казва 30-годишната жена. \"Съпругът ми е обикновен работник в магазин за хранителни стоки, а това е болест, чието лечение е много скъпо\". От 32 хил. за 1 долар по времето на ядреното споразумение през 2015 г. между Техеран и световните сили иранският риал се срина до около 120 хил. за долар сега и засегна силно цените на вносните лекарства. Ядрената сделка беше повишила очакванията на много иранци за по-добър живот, свободен от примката на международните санкции. Забележителното споразумение отмени международните санкции в замяна на ограничения в иранската ядрена програма, но сега сделката е почти напълно изпразнена от съдържание и са въведени нови и по-строги санкции. Докато САЩ от санкциите, ограниченията върху търговията разколебаха много банки и фирми по света да правят бизнес с Иран, опасявайки се от наказателни мерки от Вашингтон. Страната е изолирана от световната банкова система. Миналата седмица министърът на здравеопазването Саид Намаки каза, че бюджетните ограничения заради намаляването на износа на суров петрол са засегнали драстично неговото ведомство. Американските санкции са насочени срещу всички иранци, каза той. \"Американските твърдения, че лекарствата и медицинската техника са освободени от санкции, са голяма и очевидна лъжа\", каза Намаки. \"Най-загрижени сме, че каналите към външния свят са затворени\", каза д-р Арасб Ахмадян, ръководител на детската болница \"Махак\", управлявана чрез дарения от благотворителност, която осигурява грижи за около 32 хил. деца под 16-годишна възраст в цял Иран. Банковите санкции блокираха трансакциите и това не позволява дарения от чужбина, каза той. Паричните преводи просто са неуспешни, включително онези, одобрени от американското финансово министерство. \"Наистина губим надежда\", каза Ахмадян. \"Лекарствата трябва да може да се купуват, финансирането трябва да е налично, а кредитните линии трябва да са ясно определени в банковата система\". Официални данни сочат, че Иран произвежда около 95 процента от основните лекарства, от които се нуждае, и дори изнася част от продукцията си в съседни държави. Но когато става дума за по-сложно лечение, за медицинска техника и лекарства за болести, които са редки или лечението им е скъпо, Иран е силно зависим от внос. И въпреки че държавата осигурява здравеопазване за всички, много лечения, нужни в сложни случаи, просто не са налични. Мнозина предпочитат да отидат в частни болници, ако могат, и да избегнат дългите списъци на чакащи в държавните. Всяка сутрин се образуват дълги опашки в аптека \"13-Абан\" (\"3 ноември\" - национален празник, свързан с ислямската революция, бел. прев.) на централната улица \"Каримихан\", където хората идват да търсят редки лекарства за свои болни близки. 53-годишният Хамид Реза Мохамади за съпругата и дъщеря си, страдащи от мускулна дистрофия. \"Преди 2-3 месеца можеше лесно да ми изпълнят рецептата във всяка аптека\", каза Мохамади, размишлявайки колко бързо са се влошили нещата. Аптекарят Пейман Кейванфар казва, че много иранци, чиято покупателна способност е сведена до нула, не могат да си позволят вносни лекарства и търсят произведени в страната им заместители. \"Има рязко покачване на цените на лекарствата, в някои случаи до три-четири пъти\", каза той. Тези, които още имат пари в брой, се обръщат към черния пазар. Махмуд Ализадех - 23-годишен студент, бързаше към ползващата се със съмнителна репутация улица \"Насер-Хосроу\" в южен Техеран, където разбрал, че има от лекарството на майка му за множествена склероза. \"Тя е само на 45 години, твърде рано е да я гледам така тежко парализирана\", каза той. На улицата той плаща три пъти повече за лекарството в сравнение с това, което е плащал през май 2018 г. \"Не зная на кого наложи санкции Тръмп, освен това, че наказва терминално болните хора тук\". Мнозина пътуват от селските райони до по-големи градове, за да търсят лекарства за любими хора. Хосеинголи Барати - 48-годишен баща на три деца, е дошъл в Техеран от град Гонбад Кавус, на около 550 километра на североизток, за да търси лекарства за страдащата си от левкемия съпруга. Той казва, че досега е похарчил 7700 долара за болестта ѝ. \"Напрежението е огромно\", каза той. \"Продадох всичко, което имах и взех назаем пари от близки и приятели.\" /БТА", "date": "2019.07.30", "title": "Иранците все по-трудно намират лекарства заради санкциите на САЩ"}
{"url": "https://www.dnevnik.bg/evropa/2019/07/30/3945105_pensioneri_no_rabotiat_kakvi_sa_pravilata_v_germaniia/", "text": "                         Германия неслучайно се нарича страна на пенсионерите. Към момента в нея живеят около 17.5 милиона души на възраст над 65 - това е приблизително една пета от населението. Понастоящем всеки средностатистически служител след приключване на професионалния си път получава пенсия в размер на 48 процента от брутната заплата. Според германския пенсионен фонд хората, които са работили най-малко 35 години и които са плащали осигурителни вноски през това време, при пенсиониране получават средно 1219 евро на месец. Каква пенсия получават В действителност има значителна разлика в пенсиите в различните региони на страната. Така например най-високата пенсия за старост - средно 1467 евро на месец - получават мъжете, живеещи във федерална провинция Северен Рейн-Вестфалия, а най-ниската - средно 961 евро - взимат жените, живеещи в Долна Саксония. Това обаче са средни величини. Според данни на германското министерство на труда и социалната политика на практика почти всяка втора пенсия за старост е по-малка от 800 евро на месец. Да живееш с такива пари в Германия е трудно, затова пенсионерите често търсят допълнителна работа. Доколко е позволено това и влияе ли допълнителната заплата върху размера на пенсионните плащания? Къде работят и какво получават Според Федералната статистическа служба в края на 2017 г. делът на работещите пенсионери в Германия на възраст между 65 и 69 години е бил 16.1% - почти двойно повече, отколкото преди десет години. Броят на работещите пенсионери сред жените е значително по-нисък (12.3%), отколкото при мъжете (20.2%). Повечето от германските пенсионери работят в сферата на продажбите на автомобили и в автосервизи, в здравеопазването и социалните услуги, производството, техническите и икономическите услуги, строителната индустрия, в сферата на педагогиката и образованието. В Германия всеки, който излезе в пенсия за старост, може да работи без ограничения. Работещите пенсионери са задължени обаче да плащат данък върху доходите. Необлагаемият минимален доход на човек през 2019 г. в Германия е 9168 евро. От заплатата се приспадат вноските за задължителното здравно осигуряване, като по очевидни причини отпадат вноските за осигуряване за безработица и пенсионните вноски. Само онези, които работят на минимална заплата от 450 евро на месец, са освободени от данъци и осигуровки. Както всички данъкоплатци, пенсионерите имат право да включат в данъчната си декларация разходите, свързани с получаването на допълнителния доход. Това могат да бъдат например пътни разходи, вноски във фонд за задължително здравно осигуряване, гражданска застраховка, църковни такси, дарения. Кога е възможно предсрочно пенсиониране В Германия възрастта за пенсиониране зависи от годината на раждане на лицето. Родените преди 1947 г. се пенсионират на 65-годишна възраст. За хора, родени между 1947 и 1964 г., към пенсионната възраст от 65 години, се добавя още един месец за всяка година. Например родените през 1956 г. ще се пенсионират на 65 години и 10 месеца, а тези, родени през 1958 г. - на 66 години. Тази граница постепенно се увеличава, като през 2029 г. тя ще достигне 67 години. Възможно е и по-ранното пенсиониране - след 63 години. В този случай трудовият стаж трябва да бъде най-малко 35 години. Много германци се възползват от тази възможност, но за пенсия в пълен размер могат да кандидатстват само онези, които имат най-малко 45 години трудов стаж. Във всеки случай желаещите да се пенсионират, преди да са достигнали законоустановената пенсионна възраст, също имат право да работят допълнително, но само \"миниджоб\", т.е. срещу минималната работна заплата в размер на не повече от 450 евро на месец. Независимо от това два пъти годишно пенсионираните служители могат да получават двойна заплата - такива допълнителни премии са обикновено платен отпуск (Urlaubsgeld) и коледен бонус (Weihnachtsgeld). Горната граница на приходите не трябва да надвишава 6300 евро. При по-високи допълнителни доходи ранната пенсия (Frührente) бива намалена или дори отменена, докато лицето не достигне законоустановената пенсионна възраст. Само тогава пенсионерът може да печели толкова, колкото иска. С какви данъци се облага пенсията В Германия можете да се пенсионирате и по здравословни причини. Тук не съществуват възрастови ограничения. Пенсионерите от тази категория също имат право на допълнителни доходи, но те не трябва да надвишават 450 евро бруто на месец. Тези, които имат по-висока заплата, рискуват да изгубят държавната си пенсия. От 2005 г. насам в Германия съществува т.нар. пенсионен данък. Размерът му зависи от годината на пенсиониране. За лице, пенсионирано през 2005 г. или по-рано, делът на облагаемата пенсия е само 50%. До 2020 г. делът на облагаемата сума се увеличава всяка година с 2%, а след това - с 1% годишно. Например, ако се пенсионирате през 2018 г., 76% от пенсията ви ще подлежи на данъчно облагане. Пенсиите на тези, които се пенсионират през 2040 г. и по-късно, ще бъдат изцяло обложени с данък. Задължението за подаване на данъчна декларация отпада, ако размерът на доходите не надвишава основния необлагаем минимум (Grundfreibetrag). През 2019 г. той е 9168 евро.", "date": "2019.07.30", "title": "Пенсионери, но работят: какви са правилата в Германия?"}
{"url": "https://www.dnevnik.bg/photos/2019/07/30/3945022_fotogaleriia_svetovnite_snimki_na_denia_-_30_juli_2019/", "text": "Член на италианската гражданска защита наблюдава Етна, най-активния вулкан в Европа, Сицилия, Италия.", "date": "2019.07.30", "title": "Фотогалерия: Световните снимки на деня - 30 юли 2019 г."}
{"url": "https://www.dnevnik.bg/video/gospodari_na_efira/2019/07/30/3945129_ivan_geshev_-_predizvesteniiat_vlastelin_video/", "text": "Господари на ефира\"  коментира в свой стил  изказването на номинирания за главен прокурор Иван Гешев в интервюто му за БНТ, че  не е  привърженик на твърдото разделение на властите .", "date": "2019.07.30", "title": "Иван Гешев - предизвестеният властелин (видео)"}
{"url": "https://www.dnevnik.bg/sport/2019/07/30/3945195_sudut_v_braziliia_zaporira_57_imota_na_ronaldinyo_za/", "text": "Съдът в Южна Бразилия запорира 57 имота на футболната звезда Роналдиньо заради различни провинения. Бившият бразилски национал не е платил глоби за увреждане на околната среда, а освен това има и натрупани дългове. Според \"Фоля де Сао Пауло\" Роналдиньо дължи на хазната над 2.5 милиона долара глоби за екологични нарушения. Бившият футболист е построил незаконно пристанище към къщата си на езерото в Порто Алегре. Кредитори пък са предприели действия да си върнат други дългове в размер на около 2 милиона долара, които Роналдиньо не е погасил. Заради това документите на бразилеца са отнети и той не може да напуска родината си. Магистратите в Порто Алегре отказаха коментар пред \"Ройтерс\", тъй като случаят попада в казусите на съдебната тайна. Адвокатът на Роналдиньо отхвърли обвиненията и отрече, че сметките на неговия клиент са запорирани. Той отказа да влиза в детайли, тъй като уважава съдебната тайна. Роналдиньо, който е на 39 години, се отказа от футбола през 2015 г. Той е световен шампион с Бразилия от 2002 г. и носител на \"Златната топка\" през 2005 г.", "date": "2019.07.30", "title": "Съдът в Бразилия запорира 57 имота на Роналдиньо за екологични глоби и дългове"}
{"url": "https://www.dnevnik.bg/bulgaria/2019/07/30/3945218_voennite_se_nadiavat_do_kraia_na_godinata_da_se/", "text": "Договорите с избраните фирми за доставка на 150 бронирани машини на пехотата и 2 модулни патрубни кораба могат да бъдат сключени до края на годината, каза днес пред БНТ зам-началникът на отбраната Емил Ефтимов. Коментарът му дойде в деня, в който  падна и последната пречка , пред влизането в сила на  договорите за нови самолети F-16. Според Ефтимов е наваксано забавянето и по другите два проекта за модернизация на армията. \"Имаме уверение на правителството, че инвестициите, които са предвидени за останалите два проекта за модернизация на въоръжените сили, ще се случат. Беше обявено, че предвидените средства за тази година няма да бъдат изхарчени, което, така или иначе, не е от голямо значение, тъй като и в двата проекта са предвидени гъвкави схеми на плащане, надявам се, че до края на годината ще има развитие и по двата\", каза Ефтимов пред БНТ. За покупката на бронираните машини са предвидени близо 1.5 млрд. лв, а за корабите около 820 млн. лева.", "date": "2019.07.30", "title": "Военните се надяват до края на годината да се сключат и договорите за бронираните машини и корабите"}
{"url": "https://www.dnevnik.bg/sviat/2019/07/30/3945232_rusiia_niama_da_uchastva_v_razgovorite_za_venecuela_v/", "text": "Русия няма да участва в разговорите на международно ниво в Лима, посветени на кризата във Венецуела, съобщи руското министерство на външните работи. Разговорите са насрочени за 6 август, предаде БТА. Русия е отклонила поканата заради редица съображения, сред които и това, че не са били поканени представители на правителството на Николас Мадуро. Перу покани Китай, Русия, Чили, САЩ и още десетки други страни да участват в срещата в Лима. Същевременно Хуан Гуайдо, председателят на парламента на Венецуела, който преди 6 месеца се самопровъзгласи са временен държавен глава на страната, каза, че властите на Норвегия в скоро време ще съобщят за нов кръг на преговори между неговите поддръжници и представители на Мадуро, предаде ТАСС. Гуайдо проведе и среща с посланика на Германия във Венецуела 10 дни след като дипломатът се върна в страната, след като беше изгонен от правителството на Мадуро и обявен за персона нон града през март, предаде ДПА. Посланик Даниел Кринер бе обвинен от правителството на Мадуро, че меси във вътрешните дела на страната. На 1 юли обаче венецуелският заместник външен министър Иван Хил каза в Берлин, че Кринер вече не е персона нон грата и може да поднови задълженията си във Венецуела. Кринер беше днес сред дипломатите, чакащи Гуайдо да пристигне на летището в Каракас след обиколка в южноамерикански държави. Дипломатите бяха дошли, за да попречат на евентуален арест на Гуайдо. След срещата с посланика Гуайдо изрази благодарност в Туитър за подкрепата от страна на германското правителство и каза, че режимът на Мадуро е изолиран, а опозицията продължава да напредва в международен план.", "date": "2019.07.30", "title": "Русия няма да участва в разговорите за Венецуела в Лима"}
{"url": "https://www.dnevnik.bg/sviat/2019/07/30/3945238_trump_zakleimi_robstvoto_v_sasht/", "text": "Президентът на САЩ Доналд Тръмп, остро критикуван в страната заради словесните му нападки срещу депутати в Конгреса от малцинствата, заклейми днес робството в Америка. Той направи това в град Джеймстаун, в щата Вирджиния, където бе отбелязана 400-годишнината от първото законодателно събрание в щата, предаде \"Ройтерс\", цитирана от БТА. След като посети местна църква и разгледа макет на селище от 1619 г., Тръмп произнесе реч, в която отдаде почит на предците, създали първото правителство на днешната територия на САЩ. В същото време той призна, че тези хора са започнали и вноса на роби през 1619 г. в същия регион. \"Това бе началото на варварска търговия с човешки животи, отбеляза президентът. \"Днес ние не забравяме всяка свещена душа, изстрадала ужасите на робството\", допълни той. Тръмп отдаде почит и на приноса на афро-американците в американската история, две седмици след злъчните си нападки срещу 4-те цветнокожи жени - членове на Камарата на представителите от Демократическата партия, и срещу чернокожия конгресмен Илайджа Къмингс - всички те остри критици на президента. Словото на Тръмп бе прекъснато за кратко от активиста демократ от Вирджиния Ибрахим Самира, който се започна да вика и издигна плакат с надпис: \"Връщай се в корумпирания си дом. Депортирай омразата. Позволи на моето семейство да се събере, както и на всички онези, страдащи от системната дискриминация\"", "date": "2019.07.30", "title": "Тръмп заклейми робството в САЩ"}
{"url": "https://www.dnevnik.bg/bulgaria/2019/07/30/3945211_citat_na_denia_shte_produljim_tempoto_na_geshev_s/", "text": "                         Това заявява  новоизбраният шеф на Спецпрокуратурата  Димитър Франтишек Петров пред вестник \"24 часа\", запитан дали ще запази сегашното темпо - на \"шумни акции срещу известни особи\". Той уверява, че работят изключително добре с ДАНС, ГДБОП, КПКОНПИ, МВР и че обвинителният акт срещу Баневи бил вече внесен в съда. \"Темпото се запазва не само до момента на задържането на лицата, а и след това до внасянето на делата им в съда\", казва Петров. Запитан дали ще ревизира наследството на Иван Гешев, новият шеф казва, че няма какво да се ревизира, а ще стъпи на постигнатото защото държи на приемствеността. През годините, работейки с Гешев, той успял да формира у себе си увереността, че може да се справи. Петров казва, че според него бившият му шеф трябва да стане новият главен прокурор.", "date": "2019.07.30", "title": "Цитат на деня: Ще продължим темпото на Гешев, с тенденция да го увеличим"}
