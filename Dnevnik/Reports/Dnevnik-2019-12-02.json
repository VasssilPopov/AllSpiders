{"url": "https://www.dnevnik.bg/sport/2019/12/02/4000052_andi_ruis_iska_da_ostavi_sleda_s_dominaciia_v_boksa/", "text": "Световният шампион в тежка категория Анди Руис иска да наложи доминация в бокса. Американският боксьор от мексикански произход заяви, че е амбициран да остави наследство в спорта, като пътят му започва от реванша за три от титлите в категорията срещу Антъни Джошуа.  Мачът между двамата ще се проведе в събота (7 декември) в Дирия, Саудитска Арабия. Руис очаква двубоят да бъде по-труден от първата им среща, като той вярва, че напрежението е в полето на Джошуа. \"Трябва да видим на какво ниво е, защото цялото напрежение ще бъде върху него. При мен няма напрежение, защо аз следвах мечтата си и я сбъднах. Разбира се, че искам повече, искам това да е наследството на Анди Руис\", каза 30-годишният боксьор. В началото на юни  Руис поднесе сензация , след като нокаутира Джошуа в седмия рунд и спечели титлите на Международната боксова федерация (IBF), Световната боксова асоциация (WBA) и Световната боксова организация (WBO). Американецът от мексикански произход нанесе първа загуба на британеца при професионалистите. Наскоро Джошуа заяви, че си е взел поука от поражението и обеща  боксова вечер, за която хората да разказват на внуците си . \"Един удар може да промени битката и това се случи на 1 юни. Вероятно ще ми бъде по-трудно от първия път. Трябва да покажа уменията и таланта си\", допълни Руис.", "date": "2019.12.02", "title": "Анди Руис иска да остави следа с доминация в бокса"}
{"url": "https://www.dnevnik.bg/gradska_sreda/2019/12/02/4000055_proekt_s_mnogo_ozeleniavane_specheli_vtoriia_konkurs/", "text": "Голямата награда на паралелния конкурс за площад \"Св.Неделя\", организиран от Съюза на архитектите в България, получи проекта на колектив, начело с арх. Венета Кавалджиева. В него участват и урбанистът Теодора Павлова, арх. Лилия Кънева и кандидат архитектите (студенти) Жана Василева и Васил Долджев. Публиката, която имаше възможност да разгледа всичките 21 прокти, участващи в конкурса, също посочи на първо място този проект. Журито с председател проф. арх. Борислав Борисов отличи и работата на екипа на арх. Чавдар Йотов, арх.Светла Йотова и арх.Мария Маркова, както и още два проекта – на канд.арх. Пламен Пеев и на канд.арх. Йоанна Бойчева.      Целта на този конкурс бе да разшири обхвата на заданието спрямо международния, организиран от Столичната община. Тук организаторите от САБ търсеха \"широка професионална консултация за бъдещето на площад \"Св.Неделя\" и на центъра на София, както и изявяване на градоустройствените проблеми на пространството без инвестиционно ориентиран характер\". Именно такъв упрек бе отправен от САБ към официалния, международен конкурс за площад \"Св.Неделя\" - че е прекалено ориентиран към бърза реализация. Затова още в заданието му се казва - \"за противопоставяне на провеждането на архитектурни конкурси въз основа единствено на Закона за обществените поръчки и на такива, които игнорират широкото професионално участие на всички български архитекти\". Спечелилият проект на екипа на арх.Кавалджиева се характеризира преди всичко с богато озеленяване на площада от южната му страна, към Съдебната палата и бул. \"Витошка\". Предложена е и екстравагантната идея за надлез по подобие на Моста на влюбените при НДК, за да се гледат отгоре археологическите находки на антична Сердика. Автомобилите са изцяло прогонени от площада, но трамваят остава.      Премираните проекти на паралелния конкурс на САБ имат желанието да доразвият и обогатят градоустройствените решения за този централен площад, сочен като най-стария в София. Затова председателят на САБ проф. Тодор Булев е изпратил писмо до кмета Йорданка Фандъкова, в което предлага сътрудничество \"за благото на Столичния град\". Той е убеден, че ще е от полза общинарите да се запознаят с проектите на българските архитекти за пространството около храма \"Св.Неделя\" преди да започне реализацията на италианския, на студио Фуксас, спечелил международния конкурс.", "date": "2019.12.02", "title": "Проект с много озеленяване спечели алтернативния конкурс за площад \"Св. Неделя\""}
{"url": "https://www.dnevnik.bg/sviat/2019/12/02/4000064_putin_podpisa_zakon_za_ruski_softuer_na_telefonite_i/", "text": "Руският президент Владимир Путин подписа закон, с който се налага изискването всички продавани в страната смартфони, компютри и умни телевизори да имат предварително инсталиран \"руски софтуер\". Законът  влиза в сила от 1 юли догодина. \"Ройтерс\" отбелязва, че някои търговци на дребно са се обявили против него и се оплакват, че никой не се е консултирал с тях. Според  \"Ведомости\"  и търговци, и производители на електроника виждат в текста (чиито автори са депутати от всички парламентарни групи) нарушение на принципи, заложени в международни договори, а прилагането му ще доведе до монополизация в руската ИТ индустрия. Той бе представен като начин да се помогне на руските ИТ компании в конкуренция с чуждите и да спести на потребителите нуждата да свалят руски софтуер за новите устройства. Очаква се правителството да изготви списък с руски приложения, които трябва да бъдат предварително инсталирани. Според експерти в списъка за предварително инсталиране могат да се появят приложението за публични услуги \"Госуслуги\", приложения на  \"Яндекс\" , \"Спутник\" и други (сред чат приложенята могат да се окажат ICQ и \"ТамТам\"). Електронното издание \"Медуза\"  пише , че макар подробности как точно ще се прилага законът да са неясни и в него формулировките да са само \"общи\", той най-вероятно е насочен срещу американския гигант \"Епъл\", който подхожда с неохота към предварителната инсталация на чужд софтуер. Мярката, на която някои потребители гледат с насмешка, е част от усилията на Москва за повече \"суверенитет\" в онлайн пространството. В началото на ноември  влезе в сила закон за \"суверенен\" интернет , по-рано тази година се появиха допълнителни регулации за фалшиви новини и обиди в кибепространството, а под ударите им попадната и авторитетни медии.", "date": "2019.12.02", "title": "Путин подписа закон за \"руски софтуер\" на телефоните и компютрите"}
{"url": "https://www.dnevnik.bg/sviat/2019/12/02/4000067_nad_100_dushi_sa_ubiti_za_dva_dni_v_idlib_vzriv_v/", "text": "Над 100 бойци са били убити при ожесточените сражения в северозападната сирийска провинция Идлиб между правителствените сили, от една страна, и бунтовнически и джихадистки групировки, от друга, през последните два дни, предаде \"Франс прес\", като се позова на неправителствена мониторингова организация. Сирийският център за наблюдение на правата на човека съобщи, че правителствените сили са дали 54 жертви, а техните противници - 47, при боевете в югоизточната част на Идлиб. Петнайсет цивилни са били убити при въздушни удари в провинцията днес, съобщи още центърът. Тринайсет от тях са загинали при бомбардировка от правителствените сили на пазар в град Маарат ан Нуман, на няколко десетки километра от района на боевете. 18 цивилни били ранени при атаката. Един цивилен бил убит при въздушен удар, нанесен от правителствените сили в град Саракеб. Друг загинал при руска въздушна атака в източната част на Идлиб. \"Това са най-ожесточените сражения в провинция Идлиб след влизането в сила на споразумението за прекратяване на огъня\" преди три месеца, каза вчера пред \"Франс прес\" директорът на центъра Рами Абдел Рахман. Той обясни, че правителствените сили са предприели контраатака в югоизточната част на провинция Идлиб, където бунтовници и джихадисти са превзели в събота четири села. Те са си върнали контрола над въпросните селища вчера, но боевете продължават. Примирието не се спазва Почти цял Идлиб  е под контрола на бунтовници , сред които доминира джихадистката групировка \"Хайят тахрир аш Шам\", която включва бившия клон на терористичната мрежа \"Ал Каида\" в Сирия. Заедно със съседни части от провинциите Алепо, Хама и Латакия Идлиб формира последния голям район в Сирия, който не е под контрола на правителството, отбелязва \"Франс прес\". Между април и края на август сирийската армия обстрелваше зоната заедно с руската военна авиация. През този период бяха убити близо 1000 цивилни, а над 400 хил. души бяха принудени да напуснат дома си. Въпреки обявеното на 31 август прекратяване на огъня боевете и бомбардировките продължиха, първо спорадично, а през последните седмици набраха сила. На 22 октомври сирийският президент Башар ал Асад направи първото си посещение в Идлиб от началото на войната в страната през 2011 г. Той каза, че битката за провинцията е ключова за слагане на край на конфликта. Над 370 хил. души бяха убити от началото на войната, а милиони станаха бежанци, отбелязва още Франс прес. Сирийският президент обсъди днес обстановката в страната, включително в провинция Идлиб, със специалния представител на руския си колега Владимир Путин за Сирия Александър Лаврентиев, предаде ТАСС. Трима руски военни бяха ранени в Сирия днес при експлозия на самоделно взривно устройство, докато патрулирали в района на границата с Турция близо до град Кобане, предаде \"Франс прес\", като се позова на руското министерство на отбраната. Те са пострадали леко, а автомобилът им е понесъл щети. Руски и турски сили патрулират съвместно от 1 ноември в Северна Сирия, за да гарантират изтеглянето от района на кюрдската милиция Сили за защита на народа в съответствие със споразумението, договорено на 22 октомври в Сочи между руския президент и турския му колега Реджеп Тайип Ердоган, припомня \"Франс прес\".", "date": "2019.12.02", "title": "Над 100 души са убити за два дни в Идлиб, взрив в Северна Сирия рани руски военни"}
{"url": "https://www.dnevnik.bg/zelen/2019/12/02/4000076_evrodeputatite_se_otkazaha_da_slediat_stroitelstvoto/", "text": "Комисията по петиции на Европейския парламент реши тази вечер да закрие петиция срещу строежа на магистрала \"Струма\", съобщи БТА. Председателят на парламентарната комисия Долорес Монсерат (ЕНП) отбеляза, че наблюдението на евродепутатите повече не се налага, защото Европейската комисия би одобрила проект за строеж, само ако отговаря на изискванията за опазването на околната среда. Вносители на петицията са гражданинът Димитър Василев и коалицията \"За да остане природа в България\". Пред парламентарната комисия вносителите на петицията обясниха, че от 20 години хора с имоти край Кресненското дефиле настояват оттам да не минава магистрала, информира БТА. По техните думи проектът, предложен от България, предвижда запазването на пътя през дефилето, \"през най-плодородната земя\" в района. Според тях \"нищо не пречи\" и двете посоки на бъдещата магистрала да преминават извън дефилето. Представител на Европейската комисия уточни, че българският проект е бил подложен на оценка и са поставени въпроси, на които се очаква отговор от властите у нас. По неговите думи ЕК е дала да се разбере, че ще одобри проекта, само ако отговаря на всички технически показатели и на изискванията за опазването на природата.", "date": "2019.12.02", "title": "Евродепутатите се отказаха да следят строителството на \"Струма\""}
{"url": "https://www.dnevnik.bg/sviat/2019/12/02/4000073_rusiia_pusna_purviia_ot_tri_golemi_planirani/", "text": "Русия, която е най-големият износител в света на природен газ, и нейният гигант Газпром пускат в експлоатация един след друг през идните седмици три големи газопровода, които стигат до Китай, Германия и Турция, информира АФП. \"Силата на Сибир\" През над 2000 километра борови гори и замръзнала земя първият участък от този титаничен газопровод, който се открива днес, свързва газовите находища в Източен Сибир с китайската граница в района на Амур. Китайският участък се очаква да бъде завършен през 2022-2023 година и по тръбата да се транспортират 38 милиарда кубични метра газ годишно до Шанхай, за да се утоли ненаситният апетит за енергоизточници на китайския гигант, който е най-големият вносител на въглеводороди в света. \"Северен поток-2\"  Европа продължава да бъде приоритетът на руския газов гигант въпреки напрежението през последните години, отбелязва АФП. Проектът за газопровода \"Северен поток-2\", който стана обект на критики в ЕС и трябва да стигне до Германия, планира да доставя синьо гориво на Северна и Западна Европа, минавайки през Балтийско море, заобикаляйки Украйна. Капацитетът му е 55 милиарда кубични метра газ годишно, какъвто е и на по-големия му брат \"Северен поток-1\". Тръбата, която струва 9.5 млрд. евро, се финансира наполовина от \"Газпром\" и наполовина от европейците: германските \"Винтерсхал\" (Wintershall) и \"Унипер\" (Uniper), англо-холандската \"Шел\" (Shell), френската \"Анжи\" (Engie) и австрийската О Ем Ви (OMV). Газопроводът, който е построен над 80 процента, трябваше да бъде пуснат преди края на 2019 година, но тъй като разрешението на Дания да мине през нейните води бе дадено в края на октомври, новата дата за старта му все още не е уточнена. \"Газпром\" се надява това да стане скоро, но приключването на тръбата ще зависи от метеорологичните условия през зимата. Договорът, обвързващ Русия и Украйна за транзитиране на газ към Европа, изтича в края на 2019 година. \"Турски поток\"  Южната част на Европа и Турция не се изплъзват от погледа на Русия: газопроводът \"Турски поток\", който също заобикаля Украйна, трябва да бъде пуснат през януари тържествено от руския президент Владимир Путин и турския му колега Реджеп Тайип Ердоган. С капацитет от 31.5 млрд. кубични метра той преминава по трасе от 930 км през Черно море, като предшественика си \"Син поток\". Една от двете тръби на \"Турски поток\" е предназначена за Турция, а другата - за югоизточна Европа. Изграждането му става при по-благоприятни условия, отколкото на северния и източния му събрат. Протоколът за намерение за изграждането на \"Турски поток\" бе подписан между \"Газпром\" и \"Боташ\" (Botas) през 2014 година, но след това руско-турските отношения рязко се влошиха, след като Анкара свали руски бомбардировач през 2015 година. При все това Путин и Ердоган подписаха договора през 2016 година. Днес проектът е символ на сближаването между Русия и Турция, още повече че сега Анкара има сложни отношения с ЕС и НАТО, отбелязва АФП. /БТА", "date": "2019.12.02", "title": "Русия пусна първия от три големи планирани газопровода"}
{"url": "https://www.dnevnik.bg/bulgaria/2019/12/02/4000091_dvama_sa_uvolneni_i_dvama_sa_nakazani_zaradi_iztichane/", "text": "Двама служители на Инспектората към Висшия съдебен съвет (ИВСС) са уволнени, а други двама са наказани със \"забележка\" след като институцията публикува личните данни на съдия Мирослава Тодорова и семейството ѝ. Останалите служители в ИВСС са преминали обучение за защита на личните данни, съобщи сайтът за новини на правна тематика  news.lex.bg .Изданието е получило отговор от инспектората след запитване по Закона за достъп до обществена информация. Единният граждански номер, адресът, номерът на личната карта и номерът на телефона на съдия Тодорова, както и данни за съпруга й и детето й бяха публикувани през юли заедно с данните от имуществената й декларация във файл с име \"NE SE CHISTIIIIIIIIIIIIIIIIII\". Главният инспектор Точкова не се яви пред съдебния съвет на изслушването по темата, отказвайки да прекрати отпуска си и първоначално случаят беше определен като случайно събитие и изключение. От отговора до news.lex.bg сега се разбира, че вътрешната проверка в ИВСС вече е извършена. Освен наказанията за четиримата са предприети са и други мерки - служителите са преминали допълнително обучение на тема \"Функции по защита на личните данни на Инспектората към ВСС\". Определен е още един експерт с юридическо образование, който да изпълнява функциите на длъжностно лице по защита на личните данни. Утвърдени са вътрешни правила за заличаване на личните данни в декларациите и публикуването им в регистъра на сайта на ИВСС. Освен това е направен и анализ на риска при обработването на лични данни в дейността на инспектората.", "date": "2019.12.02", "title": "Двама са уволнени и двама са наказани заради изтичане на лични данни на съдия"}
{"url": "https://www.dnevnik.bg/photos/2019/12/02/4000045_fotogaleriia_svetovnite_snimki_na_denia_-_2_dekemvri/", "text": "Служители на силите за сигурност задържат демонстрант на протест срещу правителството на Чили в столицата Сантяго.", "date": "2019.12.02", "title": "Фотогалерия: Световните снимки на деня - 2 декември"}
{"url": "https://www.dnevnik.bg/sport/2019/12/02/4000089_mesi_si_vurna_zlatnata_topka_i_stana_1_za_shesti_put/", "text": "Лионел Меси беше награден за шести път със \"Златната топка\" и си върна трона на №1 в световния футбол. Аржентинецът става първият футболист, който печели анкетата шест пъти, повеждайки отново пред големия си съперник Кристиано Роналдо. Меси получи най-ценния приз на церемония в парижкия театър \"Шатле\". Той изпревари Върджил ван Дайк от \"Ливърпул\", Роналдо и Садио Мане. Последният път, в който аржентинецът вдигна най-ценното индивидуално отличие беше през 2015 г. Той триумфира четири поредни пъти между 2009 и 2012 г. Освен това Меси пет пъти е втори в анкетата, а преди година дори не попадна в тройката, класирайки се пети. Носителят на отличието от 2018 г. Лука Модрич не попадна сред 30-те призьори на \"Франс футбол\". За десета поредна година наградата отива във футболист, който играе в испанската Ла Лига. Последният път, в който играч извън Испания триумфира беше 2008 г., когато Роналдо играеше за \"Манчестър юнайтед\". В състезателната 2018-19 година, за която се връчва наградата Меси завърши с 51 гола и 22 асистенции в 50 срещи. Аржентинецът стана играчът с най-много попадения и голови подавания в Европа. Той получи  наградата Best , както и \"Златната обувка\".   \"Чувствам се горд от това, щастлив съм и много благодарен\", бяха първите думи на Меси при получаването на отличието. \"Първо трябва да благодаря на всички, които са гласували за мен, на моите съотборници, година след година те ми помагат\". Петкратният носител на отличието и голям съперник на Меси Кристиано Роналдо не присъства на церемонията за втора поредна година. Втори се нареди централният защитник на \"Ливърпул\" Върджил ван Дайк. Холандецът е първият бранител от 13 години насам, който влиза в призовата тройка. Той беше избран за №1 от УЕФА след силните си изяви. \"Годината беше невероятна за мен, но величията трябва да се уважават. Има някои играчи, които са наистина свръхестествени. Бях близо, но имаше някой, който е малко по-добър. Горд съм от постигнатото, защото никога не съм очаквал да бъда сред призьорите за \"Златната топка\". Това ме кара да работя още по-здраво, защото искам да съм тук и след година\", каза Ван Дайк.      Наградата \"Копа\" за най-добър млад футболист спечели защитникът Матайс де Лихт. Той беше в основата на силното представяне на \"Аякс\" в Шампионската лига преди да премине в \"Ювентус\" през лятото. За най-добър сред вратарите беше избран Алисон Бекер от \"Ливърпул\", който получи трофея \"Лев Яшин\". Освен Шампионската лига с мърсисайдци бразилецът спечели и Копа Америка. Алисон изпревари Марк-Андре тер Стеген от \"Барселона\" и сънародникът си Едерсон. За втори път беше връчена и \"Златна топка\" за жени. Тя отиде в американката Меган Рапиноу, която беше с основна заслуга за световната титла на САЩ. Тя не присъстваше на церемонията. Зад Рапиноу се наредиха Луси Бронз от Англия и капитанът на САЩ Алекс Морган.", "date": "2019.12.02", "title": "Меси си върна \"Златната топка\" и стана №1 за шести път"}
{"url": "https://www.dnevnik.bg/analizi/2019/12/02/3999560_danucite_v_sofiia_sushto_trugvat_nagore/", "text": "                         Преди 10 дни ИПИ публикува своя  Алтернативен бюджет  за 2019 г. В рамките на представянето ясно заявихме, че ни очаква вълна от повишения на местните данъци, което се превърна и в основен акцент от събитието за много медии. Към днешна дата идеите за увеличение на местните данъци вече са факт, като най-големите общини – София и Пловдив, също се включиха в надпреварата. Безспорно най-големият фокус попада върху Столична община, тъй като увеличението е първо от поне 10 години (виж данните за данъците  тук ) и обичайно медийното внимание се фокусира върху столицата. Традиционно у нас местните данъци следват плътно политическия цикъл. Данъци се вдигат в първата и втората година от мандата, след което идва затишие до провеждането на местните избори (виж историята на местните данъци  тук ). Местните налози имат специфичен характер – не са автоматични отчисления (като при подоходния данък или ДДС например), а реално се вадят пари от джоба и се плаща в общината, което ги прави изключително непопулярни. През 2017 и 2018 г. например бяха вдигнати осигурителните вноски за пенсия с по 1 процентен пункт, което на годишна база изземва повече от всяко повишение в местните налози, но реакция почти нямаше. При общините е по-сложно – всяко повишение води до силно негативна реакция, което означава, че никой не би го направил точно преди изборите. Прегледът на ИПИ на данъчната политика на местно ниво през годините показва, че в години след избори се наблюдават по 60-70 примера за повишения на данъци на местно ниво. Най-вероятно подобна ще е картината и сега – през 2020 и 2021 г. поне половината общини ще предприемат някакви стъпки за увеличение на местните налози. Забележете, че в тази сметка изключваме такса смет, която също ще върви нагоре. Тази вълна от по-високи местни данъци в известен смисъл ще отговори на призива на финансовия министър – общините да използват по-активно данъчните си правомощия, но в същото време няма да промени драматично структурата на общинските бюджети. Зависимостта от държавния бюджет и европейските средства, от една страна, и липсата на адекватен ресурс за публични инвестиции, от друга, ще остане. Темата за фискалната децентрализация – преотстъпването на 1/5 от приходите от подоходното облагане на физически лица към общините (виж  тук ), не само няма да изчезне, а ще е все повече на дневен ред. Само с имуществени данъци няма как да се постигне финансова самостоятелност – 10 годишни усилия за вдигане на ставки и повишаване на събираемостта категорично го доказват. Всеки, който следи внимателно процесите в столичната община, знае, че покачването на местните данъци беше на ръба да се случи още миналата година. Причината да не се случи тогава беше изцяло обвързана с изборите – ако сега гледаме резултатите, то евентуално покачване преди година като нищо щеше да обърне вота в столицата. Предложението сега се фокусира върху възмездното придобиване на имущество и върху облагането на превозните средства. Двете теми обаче не са идентични и по-добре да се коментират отделно. Едно от предизвикателствата пред столичната община е как да финансира инвестиционната си програма, особено в новите квартали, където липсва адекватна инфраструктура. И, по възможност, това да се случи като по-голяма тежест падне именно върху тези нови квартали. Има два начина това да се случи през данъците – единият е през промени в данъчната основа на имущественият данък, другият е през повишена ставка на данъка върху сделките. Ако не можеш да направиш първото, опираш до второто. Това се случва и в София. Данъкът върху недвижимото имущество в София стъпва на крайно усложнена формула за данъчна оценка на имота, в основата на която стои зонирането на столицата. В зависимост от зоната, в която попада жилището ви, коефициентът за местоположение варира от 28,1 до 93,6 на квадратен метър – това е над 3 пъти разлика в данъчната основа за различните квартали. Текущите границите на зоните в София са определени през 1998 г. Тези зони безспорно са отдавна остарели както заради промяната в динамиката на някои от традиционните квартали, така и заради развитието на новите квартали, които преди 30 години са имали съвсем различен облик. Големият проблем в облагането на имотите в столицата е именно в данъчната основа и конкретно в зонирането. Промяната обаче е политически трудна. Последното предложение за подобна реформа беше на Минко Герджиков през 2011 г. (виж  тук ). Предложението за ново зониране тогава предизвика скандал и доведе до неговата оставка. Подобно решение е трудно, но има и друго. Очакването на общините (не само на София) е, че скоро ще има законодателни промени, които да променят формулата за данъчната оценка на имотите и/или направо да обвържат данъка с пазарната оценка. Това би решило проблема на столицата с районирането, и особено спрямо новите престижни квартали, без да се влиза в голям скандал. Чакането обаче може да се превърне и в капан – отлагаш решение заради очаквани законодателни промени, които обаче също може винаги да се отлагат. Докато при облагането на сделките откровено говорим за повишение на данъчната тежест, то при облагането на превозните средства ситуацията е малко по-различна. Промените в закона в края на миналата година промениха облагането на автомобилите – данъкът вече се формира по съвсем друг начин, в т.ч. с появата на екологичен компонент. Този екологичен компонент би трябвало да натовари повече тези с ниска екологична категория и да облекчи тези с висока категория. В София, както и в повечето общини в страната, обаче за текущата 2019 г. останаха минималните по закон нива на екологичната компонента. Те варират от 0,40 до 1,10, което означава, че, с изключение на категориите евро 1 и 2, които получават коефициент 1,10 и евро 3 (коефициент от 1), всички други получават отстъпка от данъка. През 2018 г. голяма част от автомобилите в София плащат по-нисък данък спрямо предходните години. Това се вижда и от  отчета за полугодието  на общината – 6,5 млн. лв. по-малко са събрани от данък върху превозните средства за първите 6 месеца на 2018 г., като до края на годината разликата ще достигне около 10 млн. лв. Предложението сега се възползва от възможностите на закона и завишава облагането на автомобилите с ниска категория (с максималния по закон коефициент 1,40), премахва отстъпката за автомобилите с евро 4 (вместо 0,80 става 1,00) и запазва отстъпките за автомобили евро 5 и 6. И докато тези промени бяха очаквани – законът беше променен най-вече заради столичната община и беше ясно, че столицата ще се възползва максимално от диференцираните ставки, то малко по-изненадваща е промяната в облагането и спрямо мощността, като са засегнати всички над 74 kW. Така, единствените незасегнати от по-високото облагане ще бъдат автомобилите до 74 kW, които имат евро 5 или 6. Ако сравним спрямо 2017 г., то ако автомобил има евро 5 или 6, дори и по-мощните най-вероятно няма да плащат по-висок данък. Голямата тежест в случая ще падне основно върху автомобили, които са с евро 1 и 2 и с голяма мощност. Всичко казано дотук се опитва да обясни общата рамка и конкретно картината в София. По-високите данъци няма как да са добра новина за данъкоплатците, но на много места бяха очаквани. Без фискална децентрализация и с калпава данъчна основа за имотите, всички общини имат стимул да бутат данъка върху сделките нагоре – не е случайно, че това е единственият данък, при който общините масово отиват на максималната ставка (3 на сто). Ефектът от по-високия данък върху сделките в София ще е около 20 млн. лв. допълнителен приход. В случая, поне е добра идеята половината от събраните средства да се харчат от районните кметове – така ще има известно съревнование кой и как се справя с публичния ресурс. Столичната община, в случая, е готова да предприеме известни стъпки за децентрализация в посока районни кметове, остава и държавата да направи такива по оста централен бюджет – общински власти.", "date": "2019.12.02", "title": "Данъците в София също тръгват нагоре"}
{"url": "https://www.dnevnik.bg/analizi/2019/12/02/3999307_zloupotrebi_s_parite_za_zdraveopazvane/", "text": "                         От няколко години публичните разходи за здравеопазване в България растат с по 400–500 милиона лева на година, но това нито прави нацията по-здрава, нито осигурява по-качествени здравни услуги. Без каквито и да било реформи в здравеопазването структурата на разходите се запазва една и съща – лъвският пай отива за болнична помощ и лекарства. За здравеопазване през 2018 г. бяха предвидени 4.712 милиарда лева, с половин милиард повече спрямо пред­ходната година. 82% от тази сума се пада на НЗОК. За 2019 г. разходите за здравеопазване са увеличени с нови 550 милиона лева и така надхвърлят 5.2 милиарда, като делът на разходите, осъществени през здравната каса с нейния бюджет от 4.35 милиарда лева, е около 84%. Ръстът е и заради преминаването през 2018 г. на Фонда за лечение на деца в чужбина и Комисията за лечение в чужбина към НЗОК. Като цяло обаче перата, които гълтат най-големи разходи, са болничната помощ и лекарствата. Именно при медикаментите е най-големият ръст – с 12% през 2018 г. спрямо 2017 г. и трайно над 1 милиард от разходите за здравеопазване. Ако публичните средства в една система растат с над половин до един милиард лева на всеки четири-пет години, какво би следвало да заключим: a) системата изисква по-големи разходи поради по-големи нужди; б) публичното благо струва скъпо; Сега заменете думата \"система\" със \"здравеопазване\" и \"публично благо\" със \"здравето на нацията\". Кой отговор бихте избрали в контекста на следните няколко факта: България е страната с най-ниска продължителност на живота в ЕС – 74.8 години, изчислена за периода 2016–2018 г.; България е страната с най-висока смъртност в ЕС, нивото на детска смъртност в България е два пъти по-високо от средното за ЕС – 6.5 на 1000 живородени, докато за ЕС е 3.6 на 1000 живородени. Тази негативна статистика може да бъде продължена с липсата на каквато и да е публична информация как расте заболеваемостта от рак през годините, колко ниска е преживяемостта – известно е, че е ниска, но колко, и докога няма да се вземат мерки за ефективна профилактика, за да се диагностицира онкозаболяването в ранен стадий. Има един циничен отговор – че клиничните пътеки за лечение на онкозаболявания са сред най-високо платените наред с тези в инвазивната кардиология. Ако пренебрегнем този отговор, има други неоспорими факти: растящият непрекъснато брой на хоспитализациите и на доплащането от джоба на пациента – близо 4 милиарда, почти колкото бюджета на НЗОК за 2018 г. България е рекордьор и по този показател – пациентите доплащат 50% от общите разходи, някои осигурени плащат и сто процента, а в Европа този показател е средно 15–20%. Излиза, че парите за здравеопазване отиват за... здравеопазване, по сполучливото определение на икономиста Димитър Събев, без да допринесат за по-доброто здраве на българската нация. Разходите на здравната каса са нараснали почти двойно (1.7 пъти), спрямо 2009 г., когато са били около 2.473 милиарда лева, а за 2019 г. те са 4.3 милиарда лева. Здравните вноски на работещите за 2019 година са разчетени на малко над 2.8 милиарда лева, останалите средства осигурява държавата, плащайки за деца, пенсионери и др. категории – задължение, което произтича от закон. През 2009 г. болниците са 306, през 2019 – 360, а частните са над една трета от тях. Всички те са търговски дружества и се финансират на база преминали пациенти и клинични пътеки от едно и също място – НЗОК, чийто бюджет се формира от здравните вноски на население, в което се увеличава делът на пенсионерите (за които плаща държавата) и на работещите бедни. Но макар и търговски дружества, частните болници не са длъжни да приемат спешности, както държавните и общинските, което създава неравнопоставеност и увеличава разходите в обществения сектор. Пред БНР д-р Мими Виткова, бивш здравен министър и председател на Асоциацията на лицензираните посредници за доброволно здравно осигуряване, посочи, че българската здравна система е единствена в света, която е прост аритметичен сбор от търговски субекти. \"Такава здравна система в света няма. Дори в най-комерсиалната, каквато е американската, редица болници не са търговски дружества, а собственост на фондации и асоциации и работят нон профит\", заяви д-р Виткова. По думите й върви подмяна на общественото здравеопазване с частно, \"което е неприемливо за една бедна страна като България\". Все така най-бедната в ЕС. Протестиращите близо година медицински сестри също настояват болниците да не са търговски дружества – поне държавните и общинските. Освен това заради модела на финансиране се стига до прием на фиктивни пациенти или на такива, които не се нуждаят от болнично лечение и скъпи изследвания. Така се стига до петцифрени заплати за лекарите, като разкрития от Нова телевизия случай на медик с възнаграждение от 57 000 лева месечно заради поголовно поставяне на стентове. Управителите на търговските дружества, каквито са директорите на болниците, така и не увеличиха заплатите на медицинските сестри с допълнителните средства, осигурени от изпълнителната власт. Парите, с които бяха увеличени някои клинични пътеки заради протестите на сестрите, търговските дружества изхарчиха за плащания на консумативи, ток и др., но не и за заплати на медицинските специалисти. Колективните трудови договори, за които толкова обисе спазват. Според онзи от 2018 г. заплатите на медицинските специалисти вече трябваше да са 950 лева още от 1 януари 2019 г. Но не са. Очевидно е необходима регламентирана с нормативен акт методика относно заплащането. Иначе ще се наложи да се затворят лечебни заведения заради колективни оставки, каквито хвърлиха сестрите в някои болници. В системата, в която всички са недоволни – и пациенти, и лекари, и сестри, и санитари, се оказва, че здравеопазването може и да е доходоносен бизнес. Както и енергийните мощности за \"зелена енергия\", той също зависи от благосклонността на властта, която разрешаваше още и още болници, които да издържа, така както допусна и бума на ВЕИ, чиято електроенергия НЕК изкупуваше в продължение на четири години по високи преференциални цени. Добър бизнес е предимно за частни болници и за собственици на аптеки и производители на лекарства. Причината е, че лъвският пай – 75–80%, отива за плащания към болнични заведения и за лекарства. В редица развити страни този дял е значително по-малък, почти наполовина, а фокусът пада върху доболничната помощ. Но лобистки интереси не позволяват да се промени моделът на разпределение на средствата в България, следователно системата работи да има повече болни за болниците, вместо да се грижи за профилактика и превенция на заболяванията. За 2020 г. в проектобюджета на НЗОК са предвидени с 400 милиона лева повече, което означава, че ще достигне близо 4.7 милиарда лева. Но и тази огромна сума ще потъне, без да се подобри здравето на нацията. В бюджета на НЗОК за 2018 г., на обща стойност 3 859 978 000 лева, само за плащания за болнична помощ бяха предвидени 1.8 милиарда лева. Може да се разбере, като се сравни тази сума със заложените през 2014 г. за болниците почти наполовина средства, или 988 милиона лева. Впрочем въпросните милиард и осемстотин милиона могат да се окажат и повече, тъй като отчетът за изпълнението на бюджета на НЗОК за 2018 г. все още не е внесен в парламента, макар да наближава краят на 2019 г. Близо 14% от тези 1.8 милиарда лева се падат на две търговски вериги в здравеопазването – лечебните заведения, свързани с бизнесмена Михаил Тиков и фамилията му, и тези от групата \"Аджибадем\", където освен турския собственик има и български миноритарен акционер – братята Иван и Лука Ангелови от компанията \"Градус\", както и Международната финансова корпорация, част от Световната банка. По информация на \"Капитал\" м.г. само здравната каса е платила за болнично лечение в трите софийски болници на групата – \"Токуда\", \"Аджибадем Сити клиник кардиологичен център\" и \"Аджибадем Сити клиник онкологичен център\", общо 100 млн. лева. Като се прибавят и приходите от болниците в Бургас и Монтана, както и клиничните пътеки и процедури в медицинския център във Варна, НЗОК е изплатила на групата общо 115 млн. лева само за болнична помощ през 2018 г. Данни, получени от НЗОК по Закона за достъп до обществена информация, показват, че за 2018 г. на болниците, свързани с Михаил Тиков и фамилията му, само от здравната каса са платени 130 462 609 лева. Става въ­прос за най-голямата верига болнични заведения – УМБАЛ \"Софиямед\", УМБАЛ \"Пълмед\", МБАЛ \"Бургасмед\", пазар- джишката болница \"Здраве\", МБАЛ \"Проф. Димитър Ранев\" – Пещера, и МБАЛ \"Здраве\" – Велинград. Освен това още около 7.1 милиона лева публичен ресурс от НЗОК са изплатени и на аптечни мрежи и ДКЦ, свързани с фами- лията Тикови. От години свързват Тиков с депутата от ДПС Делян Пеевски, което той отрича, казвайки, че бизнесът му няма нищо общо с политик или друг бизнесмен. Просто успял, започвайки от една аптека в Пещера през 1992 г. заради манкирането на управляващите по проблемите на медицинските сестри, благодарение на което всички болници получиха в средата на 2019 г. суми над предвидените по бюджет. За да не сърди никого във времена на избори (сестрите не влизат в тези управленски сметки) и да не нарушава ничии интереси, властта деблокира 50 млн. лева от резерва на НЗОК, за да увеличи клиничните пътеки. Така парите стигнаха до всичките 360 болници – държавни, общински, частни. Българският лекарски съюз (БЛС) и неговият председател д-р Иван Маджаров, управлявал \"Пълмед\" от веригата на Тиков, не подкрепяха идеята средствата да бъдат отпуснати от Министерството на здравеопазването, тъй като щяха да отидат само към държавните и общински болници. Независимо че те приемат всякакви случаи, включително и на здравно неосигурени граждани, което не може да се случи в частните лечебни заведения. Докато българската система на здравеопазване функционира по сегашния модел, който ощетява пациента, не осигурява достъпни медицински грижи, тъй като специалисти и болнични заведения са неравномерно разпределени, недоволството ще расте и ще нагнетява напрежение и в обществото, и вътре в самата система. Необходима е радикална промяна. А наливането на още и още публичен ресурс просто ще бъде изконсумирано от интереси, които нямат нищо общо със здравето на българските граждани.", "date": "2019.12.02", "title": "Злоупотреби с парите за здравеопазване"}
{"url": "https://www.dnevnik.bg/sviat/2019/12/02/3999505_vseki_chetvurti_mlad_bulgarin_misli_da_emigrira_zaradi/", "text": "Почти един от всеки четирима млади (15-29 години) българи (24%) отговаря с \"ще трябва да се преместя в по-студена държава\" на въпроса \"Мислите ли, че в бъдеще ще трябва да предприемете някое от следните действия заради промените в климата?\". Но когато надхвърлят 30-годишна възраст, така мислят само 10%. Не всички се оплакват от високи температури - всеки пети (20%) сред младите българи обаче казва, че заради климатичните промени може да се премести в по-топла държава и също толкова (21%) - в по-топла част от България. Когато се вземат данните за цялото население, промените в климата по принцип са доста далеч от основните тревоги в България - на осмо място след редица проблеми, свързани с ниските доходи, лошото здравеопазване, безработицата и т.н. (виж данните в дъното на статията) Младите българи може да показват тревога за климата, но и не вярват, че тяхното лично поведение може да промени нещо. Така отговарят 68% в групата 15-29 години, а съществена промяна няма (60%) и в следващата група (30-64 години) на активните българи. Данните са от едно от най-мащабните социологически проучвания в ЕС през последните години и разпространено от Европейската инвестиционна банка. То обхваща 30 хиляди души, като в повечето страни, включително в България, броят на анкетираните е около 1000.      Проучването е публикувано в самото навечерие на започващите днес в Мадрид световни преговори за климата. Те част от 25-та Конференция на ООН за климатичните промени (следващата ще е в Глазгоу догодина), която е първата, откакто САЩ реално започнаха оттегляне от Парижкото споразумение от 2015 г. В последните седмици различни световни организации предупредиха, че изхвърлянето на парникови газове е достигнало нови рекорди през 2018 г. и че водещи държави, сред които и някои от най-големите замърсители, имат такива планове за субсидиране добива на изкопаеми горива, че целите за ограничаване на глобалното затопляне изглеждат непостижими. Европейската инвестиционна банка, която е част от структурите на ЕС, обяви този месец, че почти прекратява финансирането на проекти за изкопаеми горива. В допитването по поръчка на ЕИБ като цяло българите демонстрират доверие към тезата, че човешката дейност основно е отговорна за промените в климата. Те потвърждават, че усещат отражението във всекидневието си и са убедени, че същото ще важи и за децата им. Но също така не са фаталисти - почти две трети вярват, че все още може да се направи нещо тенденцията за глобално затопляне да се обърне.      Ето някои от отговорите на всички възрастови групи българи на ключови въпроси от допитването, като прави впечатление, че жените са по-убедени в климатичните промени: Икономически и финансови - 86% Достъп до здравни грижи и услуги -50% Покупателна способност - 49% Безработица - 39% Масова миграция - 37% Политическа нестабилност - 34% Има значение - 60% Има малко или никакво значение - 40% Да - 93% Не - 7% Да, определено - 50% Да, вероятно - 43% Вероятно не - 5% Да се преместя в по-студена част от страната или друга държава - 19% Да се преместя в по-топла част от страната или друга държава - 19% Да се преместя в друг район - 26% Да се преместя в друга държава - 22% Не мисля, че ще трябва да е преместя - 68% Да, влияе на миграцията - 81% Да, това вече се случва - 14% Да, но това може да се случи в бъдеще - 66% Не, такова нещо няма да се случи - 19%          ", "date": "2019.12.02", "title": "Всеки четвърти млад българин мисли да емигрира заради промени в климата"}
{"url": "https://www.dnevnik.bg/sport/2019/12/02/3998882_dni_na_predizvikatelstvata_shte_predstavi_14_filma_ot/", "text": "Фестивалът на екстремните спортове \"Дни на предизвикателствата\" ще предложи богат и разнообразен подбор от филми. Любителите на активностите сред природата ще могат да се насладят на 14 продукции, свързани с алпинизма, катеренето, парапланеризма, бягането, ветроходството, ските и сноуборда. Събитието ще се проведе от 2 до 5 декември във Френския културен институт и Университета по архитектура, строителство и геодезия. И тази година фестивалът ще представи приключения от различни точки на света, красотата на природата и начините за нейното опазване, като водеща тема е биоразнообразието. Сред филмите в програмата е проектът на  българския парапланерист  Веселин Овчаров  - \"Acro Cross: Страст за летене\", реализиран през 2019 г. в небето над Стара планина. Калоян Пенчев също ще представи документални кадри от  бягането си по време по европейския туристически маршрут Е4. Феновете на катеренето ще видят истории от поредицата Reel Rock Tour и China Jam, носител на 21 награди за планинарско кино. INSIDE ще даде философски поглед към живота на странстващия по високите етажи на света Кристоф Дюмаре - гид и алпинист, който има изкачвания в Алпите и по света. Световният рекордьор във височинния парапланеризъм Антоан Жирар ще престави филмите си \"Полетът на кондора\" и \"Изгубен в Каракорум\". Французинът е първият човек, прелетял с парапланер над Броуд Пик (8157 м) . SHELTER и NARCIS ще заредят зрителите със снежна емоция, а за любителите на водните активности ще бъде показат филмът Dream Ocean. Сред гостите, които са потвърдили участието си, са още Еврард Вендербаум - документалист, алпинист и изследовател на дивата природа на Мадагаскар, Гренландия и Индонезия и ултрамаратонецът Дион Леонард. Българското присъствие ще бъде отбелязано от  Владимир Павлов , който се спусна със сноуборд от осемхилядника Манаслу. Билетите за събитието се продават  онлайн , като тридневните пропуски струват 30 лева. В дните на събитието на място ще могат да се закупят и еднодневни билети на цена 12 лв.", "date": "2019.12.02", "title": "\"Дни на предизвикателствата\" ще представи 14 филма от екстремните спортове"}
{"url": "https://www.dnevnik.bg/sviat/2019/12/02/3999063_nato_shte_iska_ot_mudrecite_pomosht_sreshtu_mozuchnata/", "text": "Очаква се НАТО да поиска група \"мъдреци\" да помогне за реформиране на алианса, след като американският президент постави под съмнение неговото значение, а френският президент Еманюел Макрон заяви, че алиансът умирал. На срещата на върха в Лондон на 4 декември, на която ще се отбележи 70-ата годишнина на НАТО, лидерите на 29-те страни членки ще се опитат да демонстрират единство, но са изправени пред въпроса за бъдещето на водения от САЩ алианс. Европейските съюзници на Вашингтон и Канада не са сигурни какво да очакват от Тръмп, след като на срещата на върха на пакта през юли 2018 г. той разкритикува Германия и заговори за напускането му, преди да го похвали и да си припише заслугите за обещаните реформи. След това Макрон също даде израз на неудовлетворението си от това, което френски дипломати наричат липса на координация в НАТО на политическо ниво и неуспех да се справи с темите табу. По думите на Макрон пактът \"се намира в мозъчна смърт\". Това бе казано след изтеглянето на американските войски от Сирия, подтикнало Турция да предприеме операция срещу кюрдските милиции в Северна Сирия, които смята за терористи, въпреки че именно те помогнаха на Вашингтон да разгроми \"Ислямска държава\" (ИД). Съюзниците на Анкара в НАТО се опасяват, че операцията ще подкопае усилията в борбата с екстремистите от ИД. В отговор на опасенията за бъдещето на пакта срещата на върха вероятно ще приеме френско-германското предложение за сформиране на група от авторитетни имена под ръководството на генералния секретар на НАТО Йенс Столтенберг, казаха дипломати. \"Съветът на мъдреците\" когато пактът трябва да проведе следващата си среща на върха, като подготвят почвата за реформи. \"Опитваме се да канализираме токовия удар (от коментарите на Макрон), за да структурираме политически дебат\", каза високопоставен френски дипломат, участващ в дискусиите. Целта е да се осигури \"нов баланс в трансатлантическия алианс\", в който, и Европа го признава, Вашингтон поема твърде голямо бреме, каза дипломатът. Групата вероятно ще бъде малка. В нея ще влизат и по-възрастни държавници и личности, които могат да предложат по-радикални идеи. Като жест към Тръмп се очаква на срещата да се постигне сделка съюзниците на САЩ да поемат повече от текущите разходи на пакта и от 2021 г. да се намали размерът на годишната вноска на Вашингтон за финансиране на централата и персонала на НАТО. Лидерите са готови също да удовлетворят искането на САЩ европейските съюзници да имат в пакта повече батальони, кораби и самолети, които да са в бойна готовност, като средство за възпиране срещу потенциална атака на Русия. Какво ще каже Тръмп \"Разбира се, никой на знае какво ще каже Тръмп\", заяви високопоставен европейски дипломат в НАТО и добави: \"Но сега не знаем и какво ще кажат Макрон или (турският президент Тайип) Ердоган.\" Еднодневната среща на върха, която ще се състои в луксозен голф клуб, ще бъде необичайно кратка, за да няма големи възможности за дипломатически спорове, макар че Великобритания, която се готви да напусне ЕС, гори от желание да организира едно образцово събитие. НАТО бе създадена през 1949 г., за да се противопостави на заплахата от комунистическия Съветски съюз, но откри нови цели след анексията на Крим от Русия през 2014 г. Сега пактът е подложен на натиск да помогне за решаване на някои от най-заплетените кризи в света, освен това Вашингтон настоява алиансът да определи позицията си към Китай, който се превръща във все по-голяма военна сила. \"Напрежението в системата е голямо\", каза норвежкият подполковник Стайн Грьонгста пред \"Ройтерс\" по време на тренировка на норвежки войници, които ще помагат в обучението на местните правителствени войски в Ирак под егидата на НАТО. \"За армията е трудно едновременно да осигурява отбрана на територията, обучение и международни операции\", каза той. Това е чувствителен въпрос за Германия, която е най-голямата икономика в Европа, но трябва да разчита на остаряло въоръжение и възнамерява да изпълни целта на НАТО за минималните отбранителни разходи едва през 2031 г. \"Но въпросът все още е дали политиците са готови да похарчат толкова много пари\", каза пред \"Ройтерс\" източник от германската армия.", "date": "2019.12.02", "title": "НАТО ще иска от \"мъдреците\" помощ срещу \"мозъчната смърт\""}
{"url": "https://www.dnevnik.bg/sport/2019/12/02/3999613_mesi_ronaldo_ili_van_daik_zlatnata_topka_ochakva_svoia/", "text": "С церемония в Париж тази вечер ще стане ясен победителят в 64-ата анкета за \"Златната топка\". Фаворити за най-ценното индивидуално отличие във футбола през 2019 г. са Лионел Меси, Кристиано Роналдо и Върджил ван Дайк. През миналата година  наградата отиде у хърватина Лука Модрич , който сложи край на доминацията на Меси и Роналдо. Между 2008 и 2017 г. неизменно един от двамата печелеше приза. Според експерите Меси има голям шанс да получи приза за шести път и отново да изпревари Роналдо в класацията. През годината звездата на \"Барселона\" спечели само един трофей с каталунците (титлата в Испания), но продължи да играе на много високо ниво. Той завърши като голмайстор в Испания, даде най-много асистенции и изведе каталунците до полуфинал в Шампионската лига, където тимът загуби от \"Ливърпул\" след драма. През септември Меси спечели  наградата Best , която се връчва от ФИФА и често е ясен знак кой е фаворит за \"Златната топка\". Аржентинецът получи и \"Златната обувка\" за голмайстор №1 на Европа.   Защитникът на \"Ливърпул\" Върджил ван Дайк също има големи шансове за отличието, като до ноември дори беше фаворит на букмейкърите. Холандецът беше с основна роля за спечелването на Шампионската лига от \"Ливърпул\", като беше избран и за най-добър футболист от УЕФА. Последният защитник, който е печелил \"Златната топка\", е Фабио Канаваро през 2006 г. През годината Кристиано Роналдо спечели титлата в Италия с \"Ювентус\", както и Лигата на нациите с родината си Португалия, но беляза отстъпление от високото ниво от предходните сезони. Според букмейкърите шансовете му за шеста \"Златна топка\" са 25 към едно. Сред аутсайдерите за приза са нападателите на \"Ливърпул\" Мохамед Салах и Садио Мане. Ден преди церемонията в Интернет изтекоха снимки с резултатите, според които Меси печели с 64 точки пред Ван Дайк, а Роналдо дори не попада в призовата тройка. Някои побързаха да обявят това за фалшива новина, а организаторите от \"Франс футбол\" отказаха да коментират. При дамите категоричен фаворит е американката  Меган Рапиноу . Тя помогна на САЩ да спечелят световната титла и беше избрана за №1 в турнира.", "date": "2019.12.02", "title": "Меси, Роналдо или Ван Дайк: \"Златната топка\" очаква своя нов притежател"}
{"url": "https://www.dnevnik.bg/photos/2019/12/02/3999541_fotogaleriia_sega_sme_v_nato_no_sum_slujil_i_pri_tato/", "text": "Дневник\" публикува подбор сред най-духовитите комикси от миналата седмица. Данните са към 21 часа в неделя. Автор: nsa17624486", "date": "2019.12.02", "title": "Фотогалерия: \"Сега сме в НАТО, но съм служил и при Тато\" и още комикси от седмицата"}
{"url": "https://www.dnevnik.bg/regioni/2019/12/02/3999629_jiteli_na_ardino_izlizat_na_tridneven_protest_s_iskane/", "text": "Жители на Ардино излизат от днес на тридневни протести. Те обявиха пред Би Ти Ви, че са недоволни от състоянието на пътя до Кърджали и заради това ще го блокират. Според тях пътната отсечка се нуждае от спешен ремонт. През годините е правен частичен ремонт, но все още по него има дупки. Пътят е единствената връзка между Кърджали и Ардино. От пътната агенция уточниха, че през последните години в частичен ремонт са инвестирани близо 2.5 млн. лева. За цялостен ремонт на пътя са необходими над 9.3 милиона лева.", "date": "2019.12.02", "title": "Жители на Ардино излизат на тридневен протест с искане да се ремонтира пътят до Кърджали"}
{"url": "https://www.dnevnik.bg/sviat/2019/12/02/3999631_pojar_unishtoji_kushti_v_koloritniia_halshtat/", "text": "Голям пожар унищожи част от идиличното австрийско градче Халщат и туристите бяха помолени временно да избягват района, докато аварийните екипи разчистят разрушенията. Временно бе спрян и трафикът на коли и пешеходци към града. Поне 4 сгради са пострадали сериозно. Пожарът е започнал в събота в дървена хижа и се е разпространил в две съседни жилищни сгради на защитения от ЮНЕСКО град. \"Понеже застрояването в Халщат е много плътно, прилежащите къщи са пострадали\", казва пред в. \"Кронен цайтунг\" доброволецът пожарникар Йоханес Пихлер. Един негов колега е пострадал при гасенето, но жителите са били евакуирани успешно. Общо 8 пожарни коли и 109 огнеборци и доброволци са се отзовали след сигнала, подаден в 3.30 сутринта. Халщат е едно от най-популярните сред туристите места в страната. Всяка година тук идват над 1 млн. души и напоследък мнозинството са от Азия. В деня на пожара градът е бил посетен от близо 10 000 души. В планината над града е най-старата в света мина за каменна сол, но славата на мястото идва от идиличния вид на красивите къщи и красивата гледка. Постоянните жители на Халщат са по-малко от 800.", "date": "2019.12.02", "title": "Пожар унищожи къщи в колоритния Халщат"}
{"url": "https://www.dnevnik.bg/sport/2019/12/02/3999626_fotogaleriia_sportnite_geroi_ot_uikenda/", "text": "Звездата на Португалия Коимбра стреля със задна ножица срещу Италия във финала на световното първенство по плажен футбол. Португалците се наложиха с 6:4 в емоционален финал и взеха третата си световна титла.", "date": "2019.12.02", "title": "Фотогалерия: Спортните герои от уикенда"}
{"url": "https://www.dnevnik.bg/evropa/2019/12/02/3999632_koaliciiata_na_merkel_e_v_risk_sled_izbora_na_novi/", "text": "Норберт Валтер-Борянс и Саския Ескен спечелиха  вота за лидерството  на Германската социалдемократическа партия (ГСДП), което застрашава бъдещето на коалицията на канцлера Ангела Меркел, предаде ДПА.  Валтер-Борянс е бивш финансов министър на провинция Северен Рейн-Вестфалия от 2010 до 2017 година, а Ескен е депутат от Бундестага. И двамата са открити противници на управляващата коалиция между ГСДП и консервативния блок на канцлера Ангела Меркел. Те заявяват, че искат предоговаряне на коалиционното споразумение, за да се отдели по-голямо внимание на социалната справедливост и инвестициите.  Очаква се годишният конгрес на ГСДП, който ще се проведе идния петък в Берлин, да одобри новия лидерски екип.  Ляво ориентираните Валтер-Борянс и Ескен получиха гласовете на 53 процента от партийните членове, допълва \"Ройтерс\".  Съперниците им, финансовият министър Олаф Шолц и съпартийката му Клара Гайвиц, получиха около 45 процента от гласовете.  Социалдемократите са без избран лидер от оставката на Андреа Налес преди близо шест месеца, припомня \"Асошиейтед прес\". Партията реши да постави въпроса на гласуване сред 426 000-те си членове.  Новите председатели на ГСДП не са широко известни имена.  Партията излъчи трима сред осмината канцлери на Германия след Втората световна война, но е младши коалиционен партньор в три от четирите правителства на Ангела Меркел от 2005 година. Миналата година социалдемократите се присъединиха неохотно към коалицията, управляваща в момента, след като Меркел не успя да сформира алтернативно обединение от партии.  Ангела Меркел заяви, че това ще бъде последният й мандат. Следващите парламентарни избори в Германия трябва да се проведат през есента на 2021 година, но мнозина се съмняват, че коалицията ще се запази дотогава. Какво предстои Валтер-Борянс и Ескен отложиха решението дали да запазят коалицията с християндемократическия блок на канцлера, предаде ДПА. Те обвързаха подкрепата си за запазване на управляващата коалиция със съгласието на християндемократите да предоговорят пакта.  В неделя обаче ГСДП обяви, че новите лидери няма да вземат решение по този въпрос до четвъртък. В петък на партийния конгрес на социалдемократите темата ще бъде поставена пред делегатите.  Валтер-Борянс и Ескен искат блокът ХДС/ХСС да се съгласи правителството да повиши минималната заплата, да направи големи инвестиции в инфраструктурата и да предприеме мерки за защита на климата.  Някога пример за социалдемократите по целия свят, ГСДП понесе тежки удари през последните години. Подкрепата за партията силно намаля, тъй като много от гласоподавателите й се пренасочиха към крайната левица или десница, отбелязва ДПА. ", "date": "2019.12.02", "title": "Коалицията на Меркел е в риск след избора на нови лидери на социалдемократите"}
{"url": "https://www.dnevnik.bg/bulgaria/2019/12/02/3999638_neno_dimov_predlaga_vodite_za_piteini_nujdi_da_ne_se/", "text": "Министърът на околната среда и водите Нено Димов заяви преди Би Ти Ви, че трябва да се направят законодателни промени, с които да се забрани водите за питейни нужди да се използват и за промишлени цели. По думите му има няколко язовира в страната, които се използват и по двете направления. Един от тях е \"Студена\", а изключително ниските му нива доведоха до режим на водата в Перник. Използването на води от язовира за промишлени нужди беше ограничено след  въвеждането на режима на 18 ноември . Оттогава в града вода има по пет часа сутрин и пет вечер. Като причина първоначално беше сочена сушата, но се оказа, че факторите са няколко, сред които и лошо управление на ресурсите и инфраструктурата. Всичко известно по темата вижте  тук. В края на миналата седмица министерството съобщи, че се  ограничава използването на вода  за промишлени нужди от важните за питейно-битово водоснабдяване язовири, чийто наличен обем е под 50%. Такива в момента са язовирите \"Дяково\", \"Асеновец\" и \"Ястребино\". През уикенда пък се разбра, че вода от язовира е била отклонявана за нуждите на Радомир. При оглед на \"Врелото\" - един от водоизточниците, захранващи \"Студена\", беше установено, че водата постъпва във водовземна шахта, като малка част от нея се отвежда към язовира. От шахтата посредством тръба водата отива в помпена станция \"Крапец\" и водоснабдява град Радомир. Нено Димов уточни, че отклоняването на водата е неправомерно и не е съгласувано с министерството. Той добави, че тази схема на подаване на вода към Радомир е позволена единствено в условията на аварийна ситуация. Никой от местната управа в града обаче не е съобщил за спешна нужда от вода. Екоминистърът каза още, че към днешна дата не може да каже дали ще има виновни за водната криза в Перник. Според източници на \"Дневник\" заради водната криза в града областният управител Ирена Соколова се очаква да бъде отстранена. По неофициална информация в петък премиерът Бойко Борисов е поискал оставката ѝ. Решението за смяната се очаква да бъде взето на заседанието на правителството тази седмица, а вероятен наследник на Соколова е бившият кмет на пернишкото кметство \"Изток\" Емил Костадинов.", "date": "2019.12.02", "title": "Нено Димов предлага питейните води да не се използват за промишлени цели"}
{"url": "https://www.dnevnik.bg/evropa/2019/12/02/3999634_hiliadi_poliaci_protestiraha_v_podkrepa_na_sudiite_v/", "text": "Хиляди хора излязоха по улиците в много части на Полша вчера, за да изразят солидарност със съдийската колегия на страната, след като един съдия бе отстранен от длъжност заради критики срещу реформите на правосъдната система, инициирани от управляващата партия, предаде \"Ройтерс\".  След идването си на власт през 2015 г. партията \"Право и справедливост\" (ПиС) е  в остър сблъсък с Европейския съюз  заради  тези реформи , които според критици подкопават независимостта на съдилищата.  Отстраняването на съдия Павел Юшчишин по-рано този месец отново изведе темата за върховенството на закона на преден план, отбелязва \"Ройтерс\".  \"Вярвам, че в края на краищата правото и честността ще възтържествуват\", каза Юшчишин пред протестиращите, събрали се пред министерството на правосъдието във Варшава. \"Призовавам колегите съдии: не се оставяйте да бъдете сплашвани, бъдете независими, бъдете смели, ние сме силни\", допълни той. Юшчишин - делегиран съдия в областния съд в Олщин, Източна Полша, бе внезапно отстранен, след като постави под въпрос назначаването на съдия от новия орган, създаден по правилата, въведени от ПиС. В четвъртък дисциплинарен служител, назначен от министъра на правосъдието, заведе дело срещу него и в петък той бе отстранен от длъжност.  Протести имаше в най-малко 105 големи и малки градове, твърдят организаторите. Телевизията показа кадри от протестите, на които се развяваха знамена на Полша и на ЕС. Издигаха се плакати, като \"Без върховенство на закона няма справедливост\". Сред тези, които отправиха призива за протест, бе полската писателка нобелистка Олга Токарчук. Варшавската полиция отказа да каже колко са били протестиращите в столицата. ", "date": "2019.12.02", "title": "Хиляди поляци протестираха в подкрепа на съдиите в страната"}
{"url": "https://www.dnevnik.bg/biznes/companii/2019/11/29/3998856_jivotut_sred_prirodata_e_investiciiata_na_budeshteto/", "text": "Има малко неща на този свят, които са по-релаксиращи от връщането към природата. Миризмата на свеж, чист въздух, звукът на пеещите птици и красивите гледки към градските светлини на хоризонта, докато все още можете да видите звездите в небето, са само няколко от причините, поради които все повече хора живеят в покрайнините на градовете, далеч от техния център. Животът близо до природата неминуемо ще започне да ви променя по начини, немислими преди. Нека вземем за пример язовир Искър и неговата околност, намиращи се в непосредствена близост до столицата. Те спират дъха не само на местните, но и на находчивите купувачи на жилища в района, които оценяват високо живота близо до природата.      Замисляли ли сте се какви са предимствата на изграждането на мечтания дом толкова близо до природата? Редица проучвания показват, че хората, които избират живота по-близо до природата, са много по-склонни да се движат повече и да тренират ежедневно, което ги прави по-активни и по-здрави. Красивият пейзаж сякаш моли да го опознаете отблизо, така, че няма нищо чудно сутрешната или среднощна разходка да ви се сторят неустоими. Ако сте привикнали към мигащите светлини по време на трафика в големите градове откъснете се от тях и погледнете нагоре, към звездите! Животът сред природата ви гарантира място на първи ред за ежегодните метеоритни дъждове. Да не забравяме и, че околността на язовир Искър е богата на разнообразие от флора и фауна. Най-красивите видове пребивават в красивите гори, далеч от суматохата на големия град.      Когато наистина искате да се откъснете от шума на града, нищо не може да надмине уюта на тихия дом, близо до природата. Спокойствието, което ви заобикаля, ще ви помогне да се насладите на красивия пейзаж и на свободата, но и ще подпомогне вашето здраве. Редица проучвания сочат, че живеещите в по-зелени райони, имат 13% по-голям шанс да преборят тежки болести, 30% по-малко са случаите на депресия и 34% по-ниска е степента на смъртност от респираторни заболявания. Не случайно обръщаме внимание на язовир Искър и заобикалящите го пейзажи. През 2020 г. предстои в района да започне началният етап от строителството на  OKOL Lake Park . Това е най-новият мащабен комплекс от типа \"Golf & Residential Community\", който ще бъде разположен върху масив с обща площ около 3 000 дка в землището на с. Горни Окол, общ. Самоков, на 30 км от София.      Основен инвеститор в проекта е  \"Маркан Холдинг\"АД . Инвестиционният портфейл на компанията обхваща строителна дейност, хотелиерски и ресторантьорски услуги, образователни услуги, иновативни паркинг системи и други. Групата Маркан притежава над 25-годишен опит в създаването, развитието, управлението и продажбата на различни дружества, като съсредоточава сериозен експертен и мениджърски опит в проектирането, строителството, проектовото развитие и управлението на недвижими имоти. Броят на реализираните собствени инвестиционни проекти на компанията в България постоянно расте, като общата им стойност към момента е около 130 млн. лева. Такава е и тенденцията по отношение на нарастването на капитала на дружеството, увеличил се с 10% през последните 4 години. Следвайки визията за разработване на проекти на световно ниво,  \"Маркан Холдинг\" АД  работи по реализирането на проекта  OKOL Lake Park  в партньорство с водещи международни компании и специалисти.", "date": "2019.12.02", "title": "Животът сред природата е инвестицията на бъдещето"}
{"url": "https://www.dnevnik.bg/na_put/2019/12/02/3999486_iskreno_i_neprinudeno_barut_kudeto_shte_vi_tegliat_edna/", "text": "В Санкт Петербуг през уикенда отгвори врати бар, където е доста вероятно да ви \"теглят една\". Начинанието е част от нова модна линия в Русия за \"по-неформално общуване\". Идеята е сервитьорите да нагрубяват и дори псуват клиентите, с една дума - \"да се държат, както желаят\". Тук ще ти теглят една, е мотото на заведението, видимо от сайта му в интернет. Според създателите идеята е клиенти и персонал да общуват \"искрено и непринудено\" \"Вилица в окото\" или \"Хак в задника\" са някои от наименованията на коктейлите, предлагани в  УЕ!Бар .", "date": "2019.12.02", "title": "Барът, където ще ви теглят една искрено и непринудено"}
{"url": "https://www.dnevnik.bg/sport/2019/12/02/3999636_ljubomir_ganev_lazarov_moje_da_ostane_pocheten/", "text": "Дългогодишният председател на Българската федерация по волейбол (БФВ) Данчо Лазаров може да остане в управлението й като почетен президент. Това обяви  кандидатът за президент Любомир Ганев , който беше издигнат от водещите клубове в страната. Ганев, който оглави опозицията, добави, че няма конфликт с Лазаров. \"Няма какво да се лъжем, има какво да се подобри във федерацията. Смяната не е планирана, щом толкова клубове застанаха зад промяна. В последната година доста неща успяха да катализират този процес. Хората казаха, че не искат нещата да стават така с еднолични решения, има управителен съвет само проформа\", каза Ганев пред Би Ти Ви. Пожизнената длъжност  беше създадена през 2018 г ., а тогава Ганев обясни пред \"Дневник\", че \"постът не е предназначен за някого конкретно\". \"Нямам никакви проблеми с него (Лазаров), даже преди 10 дни проведохме разговор. Той знае какво е било моето мнение. Не мисля, че г-н Лазаров ще излезе на открита кандидатура, по-скоро ще намери начин да се оттегли. Ние имаме една точка в устава за почетен председател, която дава огромни правомощия. На практика имаш втори президент на федерацията.\" Според Ганев настоящият президент може да издигне членовете на УС Деко Григоров или Боре Кьосев за кандидати. \"Те все още не са преминали на страната на опозицията.\" \"Клубовете искат да има промени и в тази част. Няма нищо общо да има почетен председател, но той да не бъде със същите правомощия като председателя. Да може да бъде канен на всички мероприятия, но да не може да подписва документи. Не отричам неговите успехи, но виждате, че клубовете искат промяна\", каза още Ганев.", "date": "2019.12.02", "title": "Любомир Ганев: Лазаров може да остане почетен президент"}
{"url": "https://www.dnevnik.bg/evropa/2019/12/02/3999644_snimka_na_denia_novite_lideri_na_es/", "text": "Встъпването в длъжност   под председателството на Урсула фон дер Лайен бе отбелязано с тържествена церемония в Музея на европейската история в Брюксел. На церемонията присъстваха новите ръководители на еврокомисията, на Европейския парламент Давид Сасоли, на Европейския съвет   и ръководителят на Европейската централна банка (ЕЦБ) Кристин Лагард, предаде БТА.", "date": "2019.12.02", "title": "Снимка на деня: Новите лидери на ЕС"}
{"url": "https://www.dnevnik.bg/politika/2019/12/02/3999647_siderov_shte_testva_kolko_dobur_e_noviiat_glaven/", "text": "Лидерът на \"Атака\" Волен Сидеров, който доскоро беше депутат, а след местните избори стана общински съветник в София, заяви пред БНТ, че има данни за \"крупни далавери във военното министерство\". По думите му чрез различни сделки във ведомството потъвали милиони левове, а \"армията е недохранена и недооблечена\". Заради това била нужна и смяна на министъра на отбраната Красимир Каракачанов. \"Ще подредя всички сигнали до мен в един списък и ще го дам на новия главен прокурор, който казват, че е много добър. Да го видим колко е добър. Каракачанов отдавна е за сваляне и за разследване\", каза още Сидеров. Той добави, че решението Валери Симеонов да стане зам.-председател на парламента е на ГЕРБ, и го определи като \"неадекватно\". Лидерът на \"Атака\" уточни, че подкрепя протестите на майки на деца с увреждания срещу Симеонов, като допълни, че той \"не трябва да е въобще на видим пост в политиката\". Столичният общински съветник заяви, че е твърдо против идеята за вдигане на местните данъци, като дори ще се опита да организира протест срещу предложението за покачване на налога за стари автомобили. Според него \"цялата работа е да се приберат едни пари от хората\".", "date": "2019.12.02", "title": "Сидеров ще тества колко добър е новият главен прокурор със сигнал срещу Каракачанов"}
{"url": "https://www.dnevnik.bg/evropa/2019/12/02/3998848_ursula_fon_der_laien_pred_dnevnik_za_makron_trump_i/", "text": "                         Въпреки това миналата седмица евродепутатите одобриха нея и екипа ѝ с мнозинство, по-голямо от това за Жан-Клод Юнкер (повече четете  тук ). Фон дер Лайен си поставя  амбициозни цели , а борбата с климатичните промени е в центъра на програмата ѝ. В разговор с \"Дневник\" и още осем международни медии (Der Spiegel, Le Figaro, Il Sole 24 Ore, Het Financieele Dagblad, Rzeczpospolita, L’Écho, Público, Dagens Nyheter) ден след решаващия вот в Европейския парламент тя представя възгледите си за върховенството на закона, финансите на ЕС, НАТО. И разказва защо ще спи в сградата на Европейската комисия*. - Най-важното нещо е да се покаже на европейците, че ние изпълняваме обещанията си, че Европа води до промяна и че Европа значи, че обединяваме всичките си сили на 28 държави членки и че, правейки го, можем да постигнем много повече, отколкото би могла всяка отделна държава членка. - За всички нас, не само за Европейската комисия, но и за всички държави членки, е от ключово значение да сме готови възможно най-скоро, защото трябва да започнем програмите от следващия период. Никога не трябва да забравяме, че МФФ, която имаме сега, която приключва, беше подходяща за изминалите седем години. И когато създадохме тази стара МФФ, Русия не беше анексирала Крим, не знаехме думата ДАЕШ например, не можеше да се предвиди дестабилизацията на Африка, да не говорим за околната среда, климатичните промени. Тази тема не беше толкова високо в дневния ред. И едва започвахме да разбираме какво може да бъде дигитализацията. Следващата МФФ е за седемте предстоящи години. Затова трябва да има различна структура. Не може просто да се продължи със структурата на старата МФФ, защото светът се е променил. И в наш общ интерес е да позволим на ЕС да инвестира в големи теми, като например Европейската зелена сделка или дигитализацията, което е за доброто на всички държави членки. И това трябва да се отрази в структурата и на МФФ. - Гледам на това като на здравословна конкуренция за най-добрите идеи за Европа между тези страни. Познавам френско-германската връзка от 15 години и тя е оживена, тя е необходима, тя дава енергия на нашия дебат. Но за мен като председател на Европейската комисия е от първостепенно значение да изслушвам и всички останали. Това е красотата на ЕС, това многообразие и изкуството да си успешен в ЕС се състои в това да сме способни да обединим тези идеи и енергии в един общ път напред. - На първо място, винаги трябва да имаме предвид, че има дълбоко приятелство и силна трансатлантическа връзка между ЕС и САЩ, основани на многобройни приятелства, бизнес контакти, общи проекти, студенти от двете страни. Мога да продължа още много. Факт е, че имаме проблеми с американското правителство, но никога няма да забравим от коя страна на масата седим.      Китай ни предизвиква всеки ден, но ние ще трябва да намерим правилния баланс по въпросите, по които имаме много различни възгледи, например киберсигурноста, интегритета или защитата на данни, не само за хората, но за бизнеса и компаниите. И от друга страна, трябва да намерим общ интерес, за който да можем да работим конструктивно заедно. Един пример е борбата с климатичните промени или защитата на тази планета и природата. Добре е, че Китай се ангажира със собствена система за продажба на емисии. И комисията трябва да разбере кои са били положителнте неща и къде допускаме грешки, които трябва да избягваме. Да намерим, настрани от темите, които трябва да адресираме, от човешките права до дигиталните теми, трябва да намерим също и области, в които да работим заедно. - Комисията събра всичката информация от 28-те държави членки, възгледите за това. И до края на годината ще развием общ подход не само за \"Хуауей\", но и по въпроса за други стандарти за сигурност, които очакваме да бъдат гарантирани, ако имаме чуждестранни инвеститори или чуждестранни технологии. - От една и съща страна. Имаме силна, специална, основана на доверие приятелска връзка със САЩ. Ние споделяме еднакви ценности. Никога няма да забравим дългия положителен път, по който вървяхме заедно от Втората световна война. Никога няма да забравим, че в под закрилата на САЩ ние успяхме да развием нашата стабилна, сигурна, успешна икономика. Но сега сме в момент, когато като Европейски съюз трябва да пристъпим напред, да намерим наш собствен европейски начин. И мисля, че това е възможно, като бъдем партньори на високо равнище. Това е моето виждане по въпроса. - Върховенството на закона е една от основополагащите ценности на ЕС и не се допускат никакви компромиси с него. Независимо от това за кой говорим. Това е причината, поради която ще започнем редовен процес за докладване за всяка държава членка за състоянието на върховенството на закона, за да сме сигурни, че засяга всички нас. Това е нашият основополагащ принцип, същината на това да вдъхваме доверие сред нашите граждани, между държавите членки и в международните отношения. Така че никакви компромиси по този въпрос. Това, което усещам, е че в Централна и Източна Европа има нужда гражданите да бъдат включени в по-голяма степен в нашите общи европейски въпроси. Това беше една от причините, поради която пътувах до централно- и източноевропейските страни. Очаквам комисарите и зам.-председателите, които са от този регион. Защото искам този съюз да преодолее разделенията между Централна и Източна Европа и Западна. - Не, не мисля, защото е прекалено примамващо да се отдадем да \"зелени заблуди\". Европейската зелена сделка е нашата стратегия за растеж. Ако я изпълним правилно, ще инвестираме силно в наука и изследвания, в нови технологии. Ако я изпълним правилно, ще открием, че има много ползи от зеленото финансиране. Трябва да сме много постоянни в изпълнението на конкретни резултати, на мерките за намаляване на въглероден диоксид и технологиите в производството и в ежедневието. Но това е постижимо в рамките на Пакта за стабилност и растеж. Има взаимна зависимост между здравите публични финанси и достатъчното възможности за инвестиции в Пакта за стабилност и растеж. Но ако интегрираме това, което ще направим в ЕК по Европейската зелена сделка, има много възможности за инвестиции в правилната посока.      - Мисля, че, гледайки назад, това беше много положителен и необходим процес. Преди пет месеца това беше труден старт, няма съмнение, защото не се познавахме. И съм признателна и наистина щастлива и благодарна за това голямо мнозинство, мисля, че беше 65%, вчера за комисията, което показва, че сме постигнали голям напредък в изграждането на доверие и в това да бъдем конкретни по различните теми, в поставянето на масата на общ дневен ред за следващите пет години. И има много желание и ентусиазъм, но също и увереност от страна на парламента. Две трети мнозинство, които казват, хайде, давайте, да работим заедно. Разбира се, знам, че в бъдеще по различните проекти ще има различни мнозинства. Но цялостният ангажимент към общия дневен ред, който развихме през изминалите пет месеца в рамките на изслушванията с комисарите, това е механизмът, който избрахме, беше много конструктивен, гледайки назад, конструктивен и необходим процес. - С който и държавен или правителствен ръководител да се срещна, това, разбира се, ще има значение, защото аз съм това, което съм. Tова е свързано с дълбоките ми убеждения, с моята личност. Вече имах шанса да бъда в срещи с президента, но мисля, че като всяка среща с държавен или правителствен ръководител ще се подготвя задълбочено по темите, които ще обсъждаме, и мисля, че това е добре, защото имаме комплексен дневен ред със САЩ. Ще бъде добре някои комисари, например Фил Хоган, да започнат да подготвят конструктивен и позитивен дневен ред, който след това можем да обсъдим в детайли. Така че това ще отнеме известно време преди пътуването ни. - Не, към момента не. - Мисля, че обясних за това. - Механизмът за сътрудничество и проверка получи частична зелена светлина. Надявам се, че следващата стъпка от съвета ще бъде добавена. Разбира се, прилагането на стъпките, които са били предприети, и запазването им, това е процедурен подход. Това се вписва много добре в механизма, който ще въведем за всяка държава членка, който ще следи за прилагането на върховенството на закона и ежедневните процедури, свързани с върховенството на закона. - Изрично право на държавите членки и правителства е да предлагат комисари, така че аз бях щастлива да интервюирам номинирания за комисар от правителството, в което участват Зелените. Щастлива съм, че при нас е Виргиниус Синкявичюс. Смятам  гласуването с \"въздържал се\"  вчера като вот на доверие и отвореност. Същото чухме и от изявленията.      Предния път гласуваха против или първия път, през юли, те гласуваха против. Сега те се въздържаха, което значи, че са отворени и имат желание да работят с нас по различни въпроси, които са на върха на нашия дневен ред. Това, мисля, е и красотата на Европейския парламент в сравнение с националните парламенти - че имаме променящи се мнозинства за различните проекти, така че работата е много по-фокусирана върху конкретни проекти, които трябва да са подходящи за всички различни 28 държави членки. Тези променящи се мнозинства са красив символ на многообразието на 28-те държави членки. - НАТО винаги ще бъде колективна защита и чл. 5. Но има области, в които не виждам НАТО, а призив към ЕС, защото ЕС има широк спектър от различни инструменти да се справя със същите трудни ситуации - от сътрудничество за развитие до фондове за съседните страни, до големи инструменти за решаване на конфликти и дипломация. И действително механизмите за стабилизиране в отбраната ги нямаше преди няколко години. Те винаги са били в списъка със задълженията, но никога не са били развивани. Следователно това е добра стъпка напред (...) През 2016 г. ние започнахме да развиваме европейския отбранителен съюз, който засилва оперативната съвместимост между въоръжените сили на 28-те държави членки и поставя ЕС в позиция, в която, ако има политическа воля за действие, както преди пет години в Мали, съюзът има също структурите и процедурите за постигане на резултати. За нас сигурността винаги е всеобхватна (...) Военната сигурност няма да е устойчива, ако не е придружена от силна дипломация и инвестиции за развитие, и обратното. Например, ако имате ферма в Мали, която подкрепяте с проекти за развитие на земеделието, и е унищожена впоследствие от терористи, това не води до нищо. Ако има жена, която учи право в Афганистан и Ирак и се сблъсква с огромна стена от корупция и неспособност да започне работа, това не води до никъде. Имаме този всеобхватен подход към сигурността, защото ЕС е способен да съчетае всичко това. - Франция  иска развитие и потенциална реформа  на процедурите за приемане. Аз уважавам това. Гледайки към Западните Балкани, като цяло в наш стратегически интерес е да държим Западните Балкани възможно най-близо до ЕС. Що се отнася до Северна Македония и Албания, ние поискахме много от тях. Те го изпълниха. И тъй като поискахме от тях при настоящите обстоятелства, мисля, че е въпрос на честност да не променяме правилата в момента, в който те са изпълнили това, което е трябвало. Това ме оставя отворена, при един различен график, за преразглеждане на процеса на присъединяване. - Това е решение на съвета. Искам да чуя първо френския президент подробно какво има предвид. Както казах, отворена съм за преразглеждане на процеса на присъединяване, защото каквито и процедури да имаме, никога не трябва да казваме \"Това остава така\". Но трябва и да имаме представа къде той смята, че има нужда от промяна. Сигурна съм, че ще можем да намерим допирни точки, за да защитим интересите на Северна Македония и Албания. И от друга страна, сме отворени за промени в процедурата по приемане. Мисля, че най-важното е да доведем до резултат, до докажем, че процесът на присъединяване не е автоматичен, както е днес. - В момента еврокомисарите Илва Йохансон и Маргаритис Схинас пътуват в държавите членки и ги помолих да чуят мненията им по цялата тема за миграцията. Всички държави членки искат да се сложи край на застоя, да се продължи напред. Това е добре. Те са уверени, че пакетът ще бъде сложен на масата може би в края на първото тримесечие, началото на второто тримесечие следващата година. Не искаме да разглеждаме само части от концепцията за миграцията, това няма да проработи. Искаме да изготвим концепция, която започва със защитата на хората, които се нуждаят от международна закрила, изясняването на това кой може да получи убежище, минава през въпроса за външните граници, които трябва да бъдат защитени, и въпроса какво ще правим с процедурите за предоставяне на убежище, и, разбира се, да погледнем широко към страните по произход в наше съседство. Но бих искала тези, които не могат да получат убежище, да се върнат у дома. Трябва обаче да създадем законни възможности за миграция и миграция на квалифицирани хора. Това е много с няколко думи (...).      - Мисля, че през 2015 г. първоначалното решение за много специфично време и място, за предотвратяване на катастрофа и защита на хората, беше правилно. Това включва знанието, че заради безредиците в съседните на нас страни и липсата на ясна, функционираща концепция за миграцията - от Дъблин до Шенген, от външни граници до процедури за убежище, всичко, за което говорих - това доведе до случилото се през 2015 г. Мисля, че миграцията е толкова важен въпрос, че разбира се, че трябва всички да са съгласни, така че единодушието ще продължи да е начинът, по който ще решаваме. Защото мисля, че трябва да намираме общи решения. - Щастлива съм, че съветът е включен, парламентът е включен, и, разбира се, комисията е включена в тази идея. Има два пътя. Единият е свързан с междуинституционални въпроси. От \"водещия кандидат\" до транснационалните листи и други теми, както подсказва името – междуинституционални. Вторият, който е широк, в рамките на който европейските народи трябва да се произнесат какви са техните идеи, очаквания, надежди, страхове за бъдещето на Европа. Задачата ще е да се отиде в различните региони, да се чуе, да се разбере кои са най-общите или доминиращи теми, които включва този процес, и какви може да са нашите действия, за да реагираме на тези надежди, виждания, страхове или друго. Очаквам Европа да стане по-силна от този процес, но тъй като той е отворен от самото начало, хората са тези, които трябва да ни кажат кои са основните въпроси в нашия дневен ред (...).      - За мен това беше дълбокото усещане, че се връщам у дома. Аз обичам многообразието на езиците наоколо. Официалните са френски, немски и английски. Обичам това многообразие на езици, на хора, темпераменти, на култури, на възгледи към даден проблем, но тази силна страст Европа да напредне, това е прекрасното на това Брюксел да представлява Европа. Така че в момента аз съм толкова развълнувана да се върна в тази атмосфера. - За Страсбург, той има силно символично значение. Това, което усещам, в най-добрия смисъл на думата, е, че ние влизаме в диалог и разговаряме помежду си. Многото срещи, които проведох в Страсбург последните три-четири дена, с много членове на парламента и различни групи, и други, беше и за изграждане на моста, който беше необходим, за да стигнем до вчерашното мнозинство. И това е ценно - когато седнем, погледнем се, говорим помежду си, а не само си изпращаме документи, но и работим по същество. - Ами да, не е част от моите решения и никога не съм го поставяла под въпрос. - Връзката между Ангела Меркел и мен се гради на 14 години работа заедно и преминаване през пикове и спадове, за да се стигне до това да се опознаем много добре взаимно. Има много дълбоко доверие между нас двете. Аз знам, че тя знае, че от много много години моето желание беше да се придвижа към европейското ниво. Ние двете преодоляхме и в същото време сме много благодарни за случилото се през последните 5-6 месеца. Тя е изключителен европеец. Така че ние сме сестри по убеждения, що се отнася до това. Идваме от съвсем различни среди. Нейното наследство за Европа е изключително. Знам, че имам на моя страна като председател на Европейската комисия човек, който има дълбоко желание за стабилизиране на този съюз. Това е добро, полезно е.      - В дигитализацията. Беше много добре да се види като ЕС, че с GDPR (общ регламент за защита на данните - бел. ред.) за пръв път определихме рамка на световно ниво за защита на правата на индивида. Никой освен Европа не можеше да го направи. Някои в Силициевата долина казаха, че това е дар за света. Защото европейският подход е центриран около човека, на нещата да се гледа от гледната точка на човека. Традицията е различна в САЩ. Например в САЩ тя се води в много по-голяма степен от пазара или в Азия се води повече от управляващите. Така че това беше добро като послание - че тези, които искат да правят бизнес на европейския единен пазар, който е огромен пазар, са добре дошли да го правят, но трябва да се подчиняват на правилата, които определяме. Нашата цел е да направим същото в областта на изкуствения интелект. Принципът зад това е да опредяме стандартите. Това са нашите стандарти, които оформят тази глобална дигитализация, а не другите да ни налагат стандарти. И втори въпрос. Ако Великобритания напусне ЕС след два месеца, това ще открие ли пътя за по-добра политика за отбрана? - По първия въпрос. Трябва да изчакаме изборите във Великобритания и след това ще видим. Отбрана. Нашите британски приятели бяха изключително честни по въпроса, че с референдума за Брекзит те обещаха да не пречат или блокират развитието на ЕС, и действително бяха много честни, наблюдавайки, но без да възпрепятстват, развитието на европейския отбранителен съюз. Има и второ, по-важно нещо. Понеже в предишните десетилетия нямахме европейския отбранителен съюз, няма от какво да се разделяме с нашите британски приятели. Напротив. От НАТО сме свикнали да имаме дълбока взаимосвързаност и оперативна съвместимост с британските въоръжени сили и сме убедени, и ние в ЕС, и нашите британски приятели, във факта, че тази външна сигурност подобрява сътрудничеството между нас. Знаем колко важно е това. Това е единствената област, в която няма какво да разделяме. - Работила съм в продължение на 14 години в германски министерства. Мисля, че е 25 или 30 квадратни метра в \"Берлемон\". Предимството е, че пести много време. Когато съм там, работя денонощно. Не стоя в задръстване по два пъти на ден. Има го и предимството за охраната, че не трябва да наемат апартаменти до моя апартамент и всички други подробности. Шофьорите и охраната не трябва да чакат до късно през нощта, докато свърша работата си. Аз съм майка на седем деца и знам колко е важно да си тръгнеш от работа. С моя екип винаги имаме сутрешен брифинг, но в определен момент следобед имаме среща, след която всеки решава какво да прави. Сигналът от върха трябва да е ясен – напълно в реда на нещата е човек да не си отиде вкъщи. Това не е традиция тук, в комисията, но е традиция в моя живот. Знам с моите седем деца, свършвала съм си работата, но исках автономност за времето, за да реша как и кога да я свърша. Седях в кабинета до осем вечерта, това е лошо за децата ми, но това е моето решение. Моят шеф може да очаква да си свърша работата навреме, но никога да не се интересува как съм го постигнала. Следобед има момент, когато идва нещо, подобно на смяна на дежурството. В болницата за мен беше смяна на дежурството. Това не значеше, че ще си тръгна веднага от болницата. Понякога го правех, защото трябваше. Но знаех, че е напълно в реда на нещата смяната да закъснее. - Ами аз ще съм сама и в апартамента си. - За мен е важно да имаме много добри отношения с нашите британски приятели. Така че инвестираното време в Брекзит е и време, инвестирано в положителни връзки с наш съсед, и затова мисля, че е нещо важно. - Аз харесвам неговата страст за Европа. Това е толкова очевидно. Срещнах се с почти всички ръководители. Те са различни личности в начина си на общуване. Дотолкова, доколкото динамизмът, любовта за Европа, страстта за Европа, това е позитивно, позитивна енергия. - Напротив. Аз искам те да са успешни в най-важните си въпроси, защото това ще увеличи успеха на комисията като цяло. Аз зададох три основни цели на изпълнителните зам.-председатели със силни отдели. Има много работа. Някои казват, че сме твърде амбициозни. Радвам се, че гледат на нас така. Защото се нуждаете от много силни рамене, за да движите нещата напред, и мисля, че е най-добре, ако искате от хората да инвестират възможно най-много сила и познания в общия дневен ред. Тогава комисията ще бъде успешна.", "date": "2019.12.02", "title": "Урсула фон дер Лайен пред \"Дневник\" за Макрон, Тръмп и защо ще спи в еврокомисията"}
{"url": "https://www.dnevnik.bg/evropa/2019/12/02/3999653_predninata_na_konservatorite_se_topi_s_nablijavaneto/", "text": "Преднината на британските консерватори пред лейбъристите в намеренията за гласуване на британските избиратели е намаляла през изминалата седмица, но е 15 процентни пункта, предаде \"Ройтерс\", цитирана от БТА. Агенцията се позовава на вестник \"Обзървър\", който цитира социологическо проучване на маркетинговата компания \"Опиниум\". Според проучването подкрепата за Консервативната партия е 46 процента (намаляла е с един процентен пункт през изминалата седмица), а за Лейбъристката - 31 процента.  Проучването е било направено от 27 до 29 ноември, деня, в който  мъж уби двама души  в района на Лондон бридж,  преди да бъде застрелян от полицията . Според друго проучване, на агенция BMG за вестник \"Индипендънт\", преднината на консерваторите на премиера Борис Джонсън пред лейбъристите е дори още по-малка - шест процентни пункта спрямо 13 седмица по-рано. Това проучване е проведено преди атаката в Лондон. Консерваторите получават 39% (с два процентни пункта по-малко в сравнение с последното проучване на BMG, публикувано на 23 ноември). Подкрепата за лейбъристите се е увеличила с пет процентни пункта до 33%, за либералдемократите е намаляла с пет пункта до 13%, а за Партията на Брекзит се е увеличила с един до 4%. Изборите във Великобритания ще се състоят на 12 декември.", "date": "2019.12.02", "title": "Преднината на консерваторите се топи с наближаването на изборите във Великобритания"}
{"url": "https://www.dnevnik.bg/bulgaria/2019/12/02/3999652_kakvo_da_imame_predvid_pri_tursene_na_rabota_v_chujbina/", "text": "По-добро заплащане на труда, по-добър стандарт на живот, по-добри възможности за обучение и развитие на децата. Това са част от най-често срещаните причини, поради които много българи се опитват да си намерят работа в чужбина, дори и само временно. Но и тук има някои специфични трудовоправни особености, които е добре да познавате, ако искате да сте максимално защитени и спокойни на новото място. Ако и вие имате подобни нагласи, ето няколко специфики при директното търсене на работа, които все пак е добре да имате предвид. Например ако решим, че искаме да работим в Обединеното кралство и отпътуваме за там с идеята, че ще постоим известно време и ще си потърсим работа \"на място\", може да се срещнем с неочаквани препятствия, свързани с престоя ни. За разлика от България, където намирането на квартира обикновено не е свързано с това дали работим или не, в Обединеното кралство намирането на квартира без показване на трудов договор с местен работодател може да се окаже мисия невъзможна. В качеството си на граждани на ЕС имаме право да пребиваваме в дадена европейска държава само с паспорт или лична карта (т.е. без да е необходимо придобиване на някакво по-специално разрешение) в рамките на три месеца. След изтичане на този срок, ако искаме да останем в съответната държава, трябва да си извадим съответното разрешение за пребиваване. За да бъдем максимално подготвени по отношение на документите, които трябва да подготвим и представим пред съответните органи, както и по отношение на процедурите, които трябва да следваме, е добре предварително да се консултираме с българското посолство или консулство в държавата, където планираме да работим. След като си намерим работа, стигаме и до сключването на самия трудов договор. Обикновено той е подчинен на законодателството на държавата, в която ще работим, и поради това е възможно значително да се различава от трудовите договори, които сме свикнали да виждаме в България. Не на последно място, преди да започнем работа в чужбина, е добре да се поинтересуваме за здравното и социалното си осигуряване. Така ще бъдем сигурни, че като се върнем в България, целият стаж, който сме натрупали, и всички права, които сме придобили от работата си в чужбина, ще бъдат признати впоследствие и тук. След като сме свършили всички проверки и консултации, можем спокойно да започнем желаната работа, която сами сме си намерили и организирали. А ако не може все още да си намерите подходяща работа в чужбина или просто искате да продължите кариерата си у нас, разгледайте актуалните предложения на  Karieri.bg :  търси: Tax Advisors търси: Voucher Examiner (Accounts Payable Assistant) - temporary replacement  търси: Trade Finance Assistant Continuous Improvement Specialist Advanced Accountant Analyst Settlement Supervisor - Trade & Capital Markets Finance SAP Super User  търси: Intern in advertising and commercial department търси: PLC Engineer търси: Head of Legal Department търси: Консултант по комуникации и събития за БОЛД търси: Design Production Manager търси: Customer Service Assistant", "date": "2019.12.02", "title": "Какво да имаме предвид при търсене на работа в чужбина"}
{"url": "https://www.dnevnik.bg/sviat/2019/12/02/3999679_dneshnata_stachka_v_lufthanza_be_otmenena/", "text": "Служителите на подразделението на германския авиопревозвач \"Луфтханза\" (Lufthansa) за осигуряване на храни и напитки при полет Ел Ес Ге (LSG) отмениха  24-часовата стачка, която бе планирана за днес . Това съобщи синдикатът \"Ферди\" (Verdi), след като авикомпанията е отправила по-добра оферта за гарантиране на заплатите във филиала, предаде агенция \"Ройтерс\". Стачните действия щяха да засегнат летищата във Франкфурт, Мюнхен, Дюселдорф, Кьолн, Щутгарт и Берлин. Съобщението за стачка дойде отговор на предвидената промяна в собствеността на подразделението за кетъринг.  \"Луфтханза\" съобщи миналата седмица, че е в последен етап на преговорите за продажба на европейските дейности на филиала Ел Ес Ге на швейцарската \"Гейтгруп\" (Gategroup) като част от плановете да се концентрира върху основния си бизнес.  Следващият преговорен кръг е насрочен за 4 декември, съобщи синдикатът.", "date": "2019.12.02", "title": "Днешната стачка в \"Луфтханза\" бе отменена"}
{"url": "https://www.dnevnik.bg/bulgaria/2019/12/02/3999685_vremenen_direktor_na_centura_za_gradska_mobilnost_v/", "text": "Румяна Милова сменя временно Христиан Петров на директорския пост в Центъра за градска мобилност, съобщи БНТ. Петров беше директор повече от 3 години, а отскоро е общински съветник. Досега Милова беше директор на Дирекция \"Паркиране и гаражи\" в дружеството. Управлението на звеното поема заместника й Александър Георгиев. Милова, която е и член на съвета на директорите, ще заема поста изпълнителен директор до избора на нов съвет на директорите, който предстои да бъде определен от Столичния общински съвет. Процедурата обикновено отнема между 1 и 3 месеца. От своя страна съветът на директорите ще определи кой от неговите членове ще оглави дружеството. Избирането на нов състав на съвета на директорите се налага заради изтичащия му мандат, както и на повечето му членове. Нов съвет на директорите предстои да бъде избран и за останалите общински дружества.", "date": "2019.12.02", "title": "Временен директор на Центъра за градска мобилност в София става Румяна Милова"}
{"url": "https://www.dnevnik.bg/evropa/regioni/2019/12/02/3999680_ot_gorna_djumaia_za_zapadna_evropa/", "text": "Независимо в коя сфера е дейността им, семейните бизнеси по света, които растат с над 10% на годишна база, имат общи белези. Първо, 84% от тях са създадени от семейства, които споделят общи ценности и визия за развитие на компаниите. Второ, 63% от тях правят сериозни стъпки в посока дигитализация и внедряване на модерни технологични решения. Трето, 55% от бизнесите имат конкретни стратегически планове за бъдещето. Такива са изводите от глобалното изследване на Price Waterhouse Cooper (PwC) за семейния бизнес през 2018 г., а една малка благоевградска компания показва на практика, че всички заключения са напълно релевантни.  Както и че успехът не зависи от сферата на дейност на бизнеса, нито от това дали той е базиран в Ню Йорк, Магдебург, Сао Висенти, Мингечаур или малко българско градче.  Печатница \"Смилков\" е създадена преди 20-години от Христо Смилков и съпругата му. По-късно към компанията се присъединява и синът им, който завършва специалността в Германия и за разлика от повечето си връстници избира Благоевград и семейната фирма пред бъдещето зад граница.  Компанията, чийто оборот през 2018 г. достигна 3.6 млн. лв., е преминала през различни турбуленции и не просто оцелява след тях, а излиза от кризите с още по-ясни посока и цели. Доказателство за това са и удвоените от 2016 г. насам продажби. Собственикът на \"Смилков\" ЕООД Христо Смилков не крие, че сред съставките за успех в рецептата са забъркани и еврофондовете, с чието финансиране частично е било подкрепяно развитието на фирмата. Тя е кандидатствала и печелила финансиране за два проекта по оперативна програма \"Иновации и конкурентоспособност\". Единият от тях е за подобряване на производствения капацитет чрез закупуване на печатарска машина, а вторият - за внедряване на висок клас система за управление на печата. Финансовата подкрепа по двата проекта доближава 1 млн. лв., а резултатът от направените инвестиции се вижда и в привлечените международни клиенти. Днес около 90% от продукцията на \"Смилков\" е за експорт. Печатницата произвежда книги за няколко издателства от Западна Европа и основният дял на приходите й идва по линия на тези поръчки. Уроци по предприемачество \"Благоевград ни харесваше много и искахме да останем тук\", започва разказа си за старта на бизнеса собственикът на печатница \"Смилков\". Началото е през 90-те, когато повечето предприемачи се насочват към София, а младите хора напускат не само Благоевград, но и страната. Смилков е роден в града, а причината за частната инициатива в областта на печата е неговото образование в специалност \"Икономика, полиграфия и управление на полиграфическото производство\" в Украйна. \"От там дойде интересът към професията и бизнеса\", казва той. Преди да отвори печатницата, за кратко се занимава с търговия – изнася от България печатарски материали за страни от бившия СССР. \"Бяха трудни години, но когато дойде правителството на Костов и беше въведен валутният борд, реших, че това е сигнал за стабилност и е време да се случва нещо. Така отворихме\", спомня си той. Годината е 1999. Смилков тръгва към бизнеса като повечето предприемачи. С малки стъпки. Печатницата е в помещение от 140 кв.м в кв. Еленово, първите инвестиции са направени с изтеглени кредити, а машините са взети на лизинг. Повечето клиенти се местни фирми, печата се и гръцки вестник. Петте години след старта са години на опити и в пазарите и в производството. \"През 2004 г. взехме първата по-голяма машина и увеличихме обемите\", казва Смилков. Четири години след това е построена новата сграда на печатницата. Смилкови купуват земята и издигат от януари до ноември новия дом на бизнеса. \"Като за награда получихме световната икономическа криза. В този период бяхме купили машини за 1 млн. лв. и плащахме и кредити за сградата, в която инвестицията беше около 1.5 млн. лв. Това беше най-трудният, бих казал, преломен момент за нас\", обяснява собственикът. Неговото мнение е, че когато излезе на нулата, един бизнес на практика престава да се развива. \"За тези 20 години ние постоянно се кредитираме, плащаме кредити и теглим нови. Ако стигнем на нулата, значи сме спрели да се развиваме. През последните три години имаме по около 1 млн. инвестиции годишно, в т.ч. помощта от еврофондовете, и това е основният двигател зад увеличението на приходите ни\", обяснява Христо Смилков. Той смята, че за да има производителност и успех за българския бизнес, трябва да са налице хората, които като него са готови \"да превръщат парите в желязо\" и не се отказват да търсят пазари за продуктите си. Европейското гориво в двигателя на малкия и средния бизнес  Печатницата кандидатства два пъти с проекти за европейско финансиране и два пъти успява да ги реализира безпроблемно. Не така обаче стои въпросът с функционирането на програмите, които са силно зависими от политическата стабилност и доверието на Европа към националните власти. \"Преди години, когато имахме съмнения за корупция, не искахме да занимаваме с никакви проекти. Видяхме стабилност в средата на предишния програмен период 2007-2013 г. и решихме да подадем проект по \"Конкурентоспособност\". Бяхме вече класирани, когато на власт дойде правителството на Пламен Орешарски. Спомням си, че класирането излезе в края на май. Беше качено на сайта един петък вечерта, а след два часа го свалиха. По-късно качиха пак класирането и бях поканен да подпиша договор с Министерството на икономиката, но през юни парите по програмата бяха спрени. Това беше първият ни опит с еврофондовете. Жесток и обиден, но не се отказахме\", спомня си Смилков. По думите му в новия период 2014-2020 г., когато оперативната програмата вече е с името \"Иновации и конкурентоспособност\", нещата тръгват по-добре и компанията успява да подаде, защити и изпълни същия този проект. Той е за покупка на машина, която печати в точно определен формат и четири цвята, и трябва да подобри производствения капацитет на предприятието. Общата стойност на проекта е близо 1.3 млн. лв., от които около 497 хил. лв. са европейско, а 88 хил. лв. национално съфинансиране. Грантът по оперативната програма, съфинансирана от Европейския съюз чрез Европейския фонд за регионално развитие, покрива около половината от стойността на машината. Тя е купена от Германия и съществено подобрява процесите и капацитета на производството. Стремежът на Смилкови е всички машини да са от доказани производители и да са висок клас. \"Не спираме да се интересуваме какво се случва в индустрията и държим ръка на пулса й. Всички машини за печатане при нас за германски\", казва собственикът на печатницата.       Второто кандидатстване за европейско финансиране е в същия програмен период на същата оперативна програма, а проектът е \"Развитие на управленския капацитет и растеж на \"Смилков\" ЕООД\". С него компанията цели да подобри управлението на машините и процесите в печата. \"Въведохме системата за управление на печатници Heidelbereg, която е една от най-добрите практики в света и малко печатници на българския пазар работят с нея. Има и такива колеги, които са я внедрили частично, с отделни модули, но при нас е интегрирана изцяло\", обяснява Смилков. По думите му проектът е бил за 312 хил. лв., а програмата е поела 70% от финансирането.  С нито един от двата си проекта собственикът на благоевградската печатница не е усетил трудности, проблеми и забавяния. Той оценява като най-важен елемент в работата с оперативните програми намирането на адекватна помощ от страна на консултантите. \"Най-трудно е да намериш добър консултант, а без такъв е абсурдно да се опитваш да правиш нещо. Ние имаме късмет, че работим с много точна фирма, и нямаме никакви забележки\", казва той.  Смилков е категоричен, че програмите са страхотно гориво за мотора на бизнеса и вече е подал трети проект, който чака европейска подкрепа. \"През май подадохме предложение за финансиране на две нови машини и сега чакаме класирането по \"Иновации и конкурентоспособност\". Нямам никакво съмнение, че бизнесът трябва да се възползва от тези възможности на 1000%\", обяснява Смилков.  Между визитките и луксозните книжни издания  Инвестиционната политика на компанията, която се подкрепя значително от еврофондовете, води след себе си добри резултати не само по отношение на работата, но и в приходната част на баланса. \"От 2016 г., откакто модернизирахме за първи път производството с евросредства, имаме всяка година двуцифрени ръстове. В трите години, след изпълнението на първия ни проект, общият ръст на приходите е 41%. На практика, бизнесът се е удвоил\", казва Смилков.  Днес компанията вече се е превърнала в средно голяма за местните стандарти фирма с отлични перспективи. Новите машини и системи за управление позволяват да се работи с много по-висока ефективност, а времето, нужно за производство и доставка, може да се сведе до минимум. От 2013 г. фирмата разполага и със собствен камион, който подпомага логистиката, а за доставките в Европа компанията работи със специализирани спедитори.  Портфолиото на \"Смилков\" е богато и включва визитки, етикети, картонени опаковки, вестници и списания, брошури, каталози, книги, плакати и рекламни материали, флаери, календари, папки и др. Когато през 2009 г. финансовата криза намалява драстично поръчките, собствениците започват да търсят възможности за диверсификация и преориентиране. Дотогава те работят основно за българския пазар. Оказва се, че кризата донася колкото загуби, толкова и възможности, защото отваря вратата за международните партньорства на компанията. \"Така се случи, че започнахме да печатаме книги за чужбина. Първоначално работихме с търговска фирма от София, която таргетираше френскоезичните пазари. Стартирахме сътрудничество с нея през 2010 г. и компенсирахме свиването на местния пазар\", разказва Смилков. Желанието му обаче остава бизнесът не само да оцелява, а да се разширява. Купуват се нови машини. През 2016 г. печатницата създава собствен търговски отдел, който днес работи директно с клиентите във Франция, Швейцария, Белгия, Холандия и Германия. От тази дейност днес идват 90% от оборотите на дружеството, като делът на продажбите на местния пазар остава много нисък.  \"Специализирахме се в производството на книги и правим и български издания, но търговският отдел разви много външните пазари. Използваме директен маркетинг в привличането на потенциални клиенти. Хората в този отдел са млади, образовани и мотивирани и говорят езици\", споделя Христо Смилков. По стечение на обстоятелствата търговецът, който развива немския пазар, е неговата снаха, която е германка и идва да живее в страната със сина му. \"Но тя не дойде да живее в България, защото когато казваме България, разбираме София, а дойде в Благоевград\", подчертава той. От финансовите отчети на \"Смилков\" е видно, че ръстът на бизнеса в първата година след откриването на отдела е 72%. 2017 г. е приключила с приходи от 3.2 млн. лв. при 1.8 млн. лв. година по-рано. 2018 г. също е година на растеж. Скокът на оборота обаче е по-малък - 15%. Очакванията са, че през 2019 г. печатницата ще има 19% ръст на приходите и увеличение на печалбата.  Колко е важно къде си  Компанията на Христо Смилков осигурява заетост на 40 души в района. \"Обичам града си, но от 20 години имам съмнения дали е грешка, че бизнесът е в Благоевград. Мисля, че ако беше в София, щеше да е даже още по-успешен и голям, но обстоятелствата се развиха така\", казва собственикът. Основната свързана с местоположението трудност, която той отчита, е пазарът на труда. \"Тук няма подготвени кадри за разлика от София. В Благоевград това не е традиционно производство\", обяснява той. Досега компанията е обучавала всички заети в производството, за да могат да работят с новите високи технологии. \"Един човек, за да стане наистина печатар, трябват поне три години обучение и разбиране на процесите\", казва Смилков. \"Единственият начин да мотивираме младите хора да работят при нас е с високи заплати и смея да твърдя, че възнагражденията ни са над средните в града. Средната брутна заплата тук е 1300-1400 лв.\", допълва той.  Близостта до София има своите предимства и недостатъци. Компанията има клиенти от столицата и логистиката е сравнително бърза и лесна – час и половина път. Големите доставчици на суровини за индустрията също са там. \"Пътуваме всеки ден и смятам, че това е един от недостатъците да не сме в София\", казва Христо Смилков. Благоевград той вижда като областен център със затихващи функции. Градът претърпява някакво общо развитие, но е далеч от това, което трябваше да се случи във времето, за да се говори за прогрес.  Смилков вижда основния проблем на града в липсата на инвестиции и забавянето в изграждането на индустриалната зона.  \"Оправените площадчетата в центъра не стават за индустрия. Бизнесът има нужда от друг тип инфраструктура. Бих казал, че диалогът с бизнеса е нула, а без развита икономика градът няма бъдеще\", казва Смилков. Според него основният фокус на местните власти трябва да бъде в елиминирането на корупцията и създаване на цялостна стратегия за развитие на града, така както това се прави в управлението на бизнесите. \"Задача на общината е да създаде условия, така че да дойдат качествени инвеститори. Това трябва да са предприятия, които да генерират високи заплати, които да работят в висока принадена стойност. Ако има такива предприятия, не мисля, че хората ще ходят да работят в София. София вече не е добро място за живеене\", смята собственикът на печатница \"Смилков\". \"Развитие на управленския капацитет и растеж на \"Смилков\" ЕООД\" и \"Подобряване на производствения капацитет в \"Смилков\" ЕООД\"  ОП \"Иновации и конкурентноспособност\"  1.3 млн. лв. Специалното издание \"Капитал Градове: Благоевград\" може да намерите в  библиотеката на \"Капитал\"  от 6 декември. Изданието е по проект на \"Икономедиа\" за информиране относно политиката за сближаване на Европейския съюз (Кохезионна политика), съфинансиран от ЕС.", "date": "2019.12.02", "title": "От Горна Джумая за Западна Европа"}
{"url": "https://www.dnevnik.bg/razvlechenie/2019/12/02/3998289_pravila_i_usloviia_za_igrata_na_mejduzvezdni_voini/", "text": "Общи условия и правила за участие в  играта \"  (наричана за краткост само Играта): 1. Организатори: \"Икономедиа\" АД, София, ул. \"Иван Вазов\" №20 и \"Форум филм България\" ЕООД, София, ул. \"Брегалница\" 43, ет.4 2. Период: 2.12.2019 г., 10.00 часа – 22.12.2019 г., 23.59 часа 3. Награди:  - 2 броя тример  https://bg.remington-europe.com/produkti/graphite-g4-series  ) 2 броя двойна покана за концерт на Софийската филхармония с музиката на Джон Уилямс, който ще се състои на 15 декември в гр. София; - 1 брой покана за българската гала премиерата на  която ще се състои на 18 декември в гр. София; - 1 брой оригинална метална бутилка от филма  ; - 1 комплект оригинална раница и ключодържател от филма  ; - 1 комплект оригинална лампа във формата на   и силиконова гривна от филма  ; - 1 комплект оригинална тениска и ключодържател от филма  ; - 1 комплект оригинален суитшърт и силиконова гривна от филма  4. Правила за участие в играта: а)  Играта  е отворена за участие за всички български граждани, навършили 18 години, с местоживеене в Република България. Изключение правят лицата, които са съдружници, акционери или работят по трудово правоотношение или въз основа на друг договор за някой от организаторите или са заети в дейност, свързана с реализацията, осигуряването и администрирането на Играта, както и техните семейства. б) Участието в Играта е безплатно. За да се включите в Играта, трябва да сте регистриран потребител на \"Икономедиа\" (в id.capital.bg - може да се регистрирате  тук ). Преди да отговорите на първия въпрос, е необходимо да попълните формата, която се появява, след като натиснете бутона \"Отговори\". С нея предоставяте трите си имена по лична карта и актуален телефон за връзка. Тези данни няма да станат част от публичния ви профил в id.capital.bg. Те ще бъдат използвани само във връзка с участието ви в Играта. в) Всяко физическо лице има право на участие само през един потребителски профил, регистриран в id.capital.bg. г) С тази допълнителна регистрация за Играта се приема, че участникът е приел безусловно настоящите общи условия и правила, задължава се да ги спазва и предоставя данните си при регистрацията за целите на Играта ( ). д) Участието в Играта се изразява в даване на минимум един верен отговор на въпросите, задавани в хода на Играта на  https://www.dnevnik.bg/starwars9/ 5. Механизъм на играта: а) В периода на провеждане на Играта организаторите всяка седмица обявяват ново тематично ниво, което включва въпроси, свързани по някакъв начин с филма  б) Играта продължава 21 дни. Към всяко ниво се публикува по един въпрос. Участниците могат да отговарят на въпроса от всяко ниво в рамките на 7 дни от задаването на въпроса. Всеки участник, дал правилен отговор на поне един от въпросите, зададени в рамките на играта, може да участва в играта. Всеки правилен отговор на въпрос добавя името на участника по веднъж в списъка на участниците, сред които ще бъдат изтеглени наградите. Етапите на играта са, както следва:   В 10.00 часа на  ще бъде публикуван първият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  . в 23.59 часа нивото се затваря за гласуване. В 00.01 часа на  г. ще бъде публикуван вторият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23.59 часа нивото се затваря за гласуване.  В 00.01 часа на  г. ще бъде публикуван третият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23.59 часа нивото се затваря за гласуване. в) Жребият за наградите се тегли на: - Ниво 1 -   г. - Ниво 2 –  - Ниво 3 –  г) Всеки участник може да отговаря на неограничен брой въпроси, включени в Играта, като името му ще бъде включвано в списъка с участниците, между които се разпределят наградите, толкова пъти, на колкото въпроса е дал верен отговор. д) Всеки участник може да отговори на един и същ въпрос, зададен в рамките на Играта, само един път. Затова, когато избере отговор от предложените варианти и натисне бутона \"Отговори\", отговорът му се регистрира от системата и повече не може да бъде променян. е) Единствено участници, дали верен отговор на въпрос, включен в Играта, имат правото да се борят за обявените награди. Участниците, посочили верни отговори на зададените въпроси и в трите етапа на Играта, участват в томболата за наградите 2 броя тример  6. Процедура за разпределяне, обявяване и получаване на наградите: а) Наградите се предоставят на участници, отговарящи на условията за участие в Играта, обявени в настоящите правила. б) Печалбите се разпределят чрез жребий след края на всеки един етап на Играта. Имената на победителите ще бъдат обявени в публикации на  http://www.dnevnik.bg / на:  – обявяване на победителите на 9.12.2019 г. Наградите, които ще се раздадат в етап 1, са само и единствено   за концерта на Софийската филхармония с музиката на Джон Уилямс , който ще се състои на 15 декември в гр. София  – обявяване на победителите на 16.12.2019 г. Наградите, които ще се раздадат в етап 2, са само и единствено:  за българската гала премиера на МЕЖДУЗВЕЗДНИ ВОЙНИ:ВЪЗХОДЪТ НА СКАЙУОКЪР, която ще се състои в град София на 18.12.2019 г. - 1 комплект оригинална раница и ключодържател от филма  ;  - обявяване на победителите на 23.12.2019 г. Наградите, които ще се раздадат в етап 3, са само и единствено: - 1 брой оригинална метална бутилка от филма  ; - 1 комплект оригинална лампа във формата на   и силиконова гривна от филма  ; - 1 комплект оригинална тениска и ключодържател от филма  ; - 1 комплект оригинален суитшърт и силиконова гривна от филма  Само участниците,  , ще участват в тегленето на наградите: – 2 броя броя тример  https://bg.remington-europe.com/produkti/graphite-g4-series   което ще се състои на 23.12.2019 г. Тегленето на наградите се извършва в присъствие на представители на организаторите. в) Победителите в Играта се уведомяват за наградата си чрез съобщение на електронната поща, с която са се регистрирали в id.capital.bg, или в телефонен разговор на посочения от тях номер. Когато участникът се уведомява по електронна поща:   г) Спечелил участник, който е предоставил грешен, непълен или неточен телефон и електронна поща, вследствие на което организаторите не са се свързали с него, губи правото да ползва спечелената награда. д) Организаторите не носят отговорност в случаите, при които участникът по някаква причина не е успял да се свърже с тях и да уточни необходимите детайли. е) Организаторите не носят отговорност, в случай че някой от наградените е възпрепятстван да получи и използва наградата си. ж) При получаване на наградата на място печелившият участник удостоверява самоличността си с представяне на лична карта. з) Със съгласието си да получи наградата участникът се съгласява да бъде фотографиран, излъчван, показван и обявяван по всякакъв начин в публичното пространство, в електронни медии като печеливш в Играта без каквото и да било допълнително заплащане от страна на организаторите на играта. и) Всеки участник в играта може да се свърже с организаторите за допълнителна информация на e-mail  internet@dnevnik.bg  и телефон 02/461 53 00 (от понеделник до петък между 8 и 18 часа). 7. Информация за обявените в Играта награди:  а) Наградите, предоставяни в рамките на Играта, не могат да се преотстъпват и да бъдат заменяни за паричната им равностойност. б) Ако участниците, избрани за печеливши, не отговарят на някое от условията, посочени в настоящите общи условия и правила, организаторите имат право да изберат чрез жребий други печеливши. в) Наградите:  и представляват   двойни покани за печеливш Участник и негов придружител, осигуряващи достъп до събитията \"концерта на Софийската филхармония с музиката на Джон Уилямс\" и \"българската гала премиера на \"Междузвездни войни: Възходът на Скайуокър\". Организаторът не поема никакви други пътни, транспортни или други разходи, свързани с използването на наградите:  г) Наградите  могат да бъдат получени от печелившия Участник от касата на зала \"България\", където ще се проведе събитието, след легитимирането му. д) Наградата  , ще бъде предоставена на печелившия Участник от представители на \"Форум филм България\", като допълнително Организаторите ще уточнят начина на получаване на поканата.  8. Ограничаване на отговорността: а) Организаторите не носят отговорност за предоставяне на награди, предявени извън сроковете, посочени в тези общи условия и правила. б) Организаторите не носят отговорност за неполучени награди поради предоставен от участника грешен или непълен адрес или телефон за връзка или в случай на възникване на техническа грешка при опит да се свържат с участниците. в) Организаторите не носят отговорност в случай на неуспешен опит за участие, дължащ се на забавена връзка, дефектно или неуспешно електронно предаване на данни, повреда на комуникационната връзка независимо от причината по отношение на оборудване, системи, мрежи, линии, сателити, сървъри, компютри или доставчици, използвани по отношение на тази игра, и каквато и да е друга техническа неизправност. г) ако печеливш Участник впоследствие се откаже от ползването на някоя от следните награди: и  той трябва да го направи отново писмено, декларирайки, че няма никакви бъдещи финансови или други материални и нематериални претенции към Организатора.  9. Спорове: Евентуалните спорове между организаторите на Играта и участниците се решават чрез преговори, а при невъзможност за постигане на споразумение чрез намесата на компетентните органи. 10. Лични данни: а) Организаторите декларират, че няма да предоставят събраните лични данни на участниците във връзка с Играта на трети лица освен в предвидените от закона случаи. б) Организаторите информират участниците, че предоставените от тях лични данни ще бъдат записвани и използвани единствено и само във връзка с настоящата Игра във връзка с информирането на участниците за начало на нови промоактивности, организирани от \"Икономедиа\" АД. в) Всеки участник има право по всяко време да поиска от организаторите да заличат, коригират или блокират негови лични данни, като направи това писмено на адрес: София 1000, ул. \"Иван Вазов\" 20, \"Дневник\", за играта   или на електронната поща на организаторите:  internet@dnevnik.bg г) Ако участник поиска данните му да бъдат заличени или блокирани по време на Играта, организаторите автоматично приемат, че участието му в Играта се прекратява, тъй като регистрацията е условие за участие. д) За избягване на всяко съмнение събираните за целите на организиране и провеждане на играта лични данни на участниците ще бъдат надлежно изтрити или имобилизирани (архивирани) от Организатора и неговите подизпълнители/трети лица-партньори след приключване на Играта и раздаване на предвидените в играта награди. В този смисъл личните данни следва да бъдат премахнати от всички системи и сървъри на Организатора и неговите подизпълнители/трети лица-партньори най-късно на 23.01.2020 г.  11. Други условия: а) Организаторите могат да прекратят Играта преждевременно, в случай че настъпят материални злоупотреби, нарушаване на правилата или форсмажорни обстоятелства. В тези случаи на участниците не се дължи компенсация и не се предоставят награди. б) Организаторите си запазват правото да променят или допълват настоящите общи условия и правила по всяко време, като промените влизат в сила след публикуването им на  https://www.dnevnik.bg/starwars9/  на 2.12.2019 г. а) Настоящите Официални правила се подчиняват и тълкуват в съответствие със законодателството на Република България.", "date": "2019.12.02", "title": "Правила и условия за играта на \"Междузвездни войни: Възходът на Скайуокър\""}
{"url": "https://www.dnevnik.bg/razvlechenie/2019/12/02/3997433_igrai_i_specheli_specialni_nagradi_s_mejduzvezdni/", "text": "Краят на сагата \"Междузвездни войни\" е все по-близо с идването на 20 декември, когато е премиерата на последния филм от поредицата - \"Междузвездни войни: Възходът на Скайуокър\". Докато той приближава към големите екрани, \"Форум Филм България\" и \"Дневник\" организират  специална \"междузвездна\" игра , която ще даде възможност на почитателите на сагата да спечелят една от - 2 броя  ; - 2 броя  , който ще се състои на 15 декември в гр. София; - 1 брой  , която ще се състои на 18 декември в гр. София; - 1 брой  \"Междузвездни войни: Възходът на Скайуокър\"; - 1   \"Междузвездни войни: Възходът на Скайуокър\"; - 1   \"Междузвездни войни: Възходът на Скайуокър\"; - 1   \"Междузвездни войни: Възходът на Скайуокър\"; - 1   \"Междузвездни войни: Възходът на Скайуокър\"; Как изглеждат наградите може да видите на страницата на  играта . Ако сте регистриран потребител на  id.capital.bg , може веднага да се включите в   играта , ако не сте - трябва първо да се регистрирате, но това става бързо. Особеното в този случай е, че печалбите се разпределят чрез жребий в края на всяко ниво и във всяко ниво ще се играе за различни награди. ще бъдат включени в отделен жребий за наградата   Remington Graphite G4 Series PG4000. Той ще бъде изтеглен и оповестен след края на играта на 23 декември. е активно от днес до 23:59 ч. на 8 декември. Отговорилите правилно в него ще участват в жребий на 9 декември. В него ще бъдат изтеглени само и единствено две потребителски имена, които да получат по една от общо      Второ ниво  ще бъде активирано в първата минута на 9 декември и ще продължи до 23:59 ч. на 15 декември. На 16 декември ще бъда изтеглен жребия сред отговорилите правилно в него. Двама от тях ще получат съответно  оригинална раница и ключодържател от филма.  започва съответно на 16 декември и ще продължи до 23:59 ч. на 22 декември. Веднага след това, на 23 декември, ще бъдат изтеглени четирите имена на участниците, които ще получат една метална бутилка от филма, комплект от оригинална лампа във формата на   и силиконова гривна, комплект оригинална тениска и ключодържател и комплект от оригинален суитшърт и силиконова гривна от филма. Повече за правилата и условията за участие в играта може да прочетете  тук .", "date": "2019.12.02", "title": "Играй и спечели специални награди с \"Междузвездни войни: Възходът на Скайуокър\""}
{"url": "https://www.dnevnik.bg/sviat/2019/12/02/3999686_papa_francisk_konsumatorskoto_obshtestvo_e_virus_koito/", "text": "Папа Франциск нарече вчера консуматорското общество \"вирус, който атакува вярата в нейните корени\", предаде ДПА. \"Трябва да изобличим заблудата, че човек е щастлив, когато има много неща. Съпротивлявайте се срещу блясъка на консумацията, който е навсякъде този месец\", каза  папата  на меса във Ватикана.  Той направи това изявление между Черния петък и Киберпонеделника - период на големи намаления в магазините, с който стартира  коледното пазаруване. Потребителите в САЩ похарчиха в петък рекордните 7.4 милиарда долара в онлайн пазаруване по данни на компанията за пазарни анализи Adobe Analytics.", "date": "2019.12.02", "title": "Папа Франциск: Консуматорското общество е вирус, който атакува вярата"}
{"url": "https://www.dnevnik.bg/sviat/2019/12/02/3999693_kashalot_be_otkrit_murtuv_sus_100-kilogramova_topka/", "text": "Рибарски мрежи, въжета, пластмасови чаши и найлонови торбички - това е само част от 100-те килограма боклук, открит в стомаха на мъртъв  кашалот.  Животното е намерено на бреговете на Шотландия, съобщава Би Би Си. Според експерти не е сигурно дали \"топката боклук\" в организма е довела до смъртта на животното, но местни хора коментират пред телевизията, че случката показва колко са замърсени морските води. \"Беше ужасно тъжно, особено като видяхме  рибарските мрежи  и отпадъците, които излязоха от стомаха му\", казва свидетелят Дан Пери. \"Разхождаме се по плажа всеки ден и винаги събирам боклуци, свързани предимно с риболов.\" Според  Scottish Marine Animal Stranding Scheme  - организация, която разследва смъртните случаи при  китове и делфини , животното е било в добро състояние и е възможно отпадъците да са допринесли за това то да бъде изтласкано на брега. \"Количеството пластмаса е ужасяващо, вероятно е пречело на храносмилането и за пореден път показва колко са опасни боклуците и остатъците от риболовна екипировка за  морските животни \", гласи техен пост във \"Фейсбук\".", "date": "2019.12.02", "title": "Кашалот бе открит мъртъв със 100-килограмова \"топка боклуци\" в стомаха"}
{"url": "https://www.dnevnik.bg/evropa/regioni/2019/12/02/3999725_koheziia_sreshtu_klimat_sporove_za_bjudjeta_na_es/", "text": "Новото ръководство на Европейския съюз  започва работа тази седмица  с амбиции да направи Европа по-силен играч на световната сцена, повеждайки в областта на борбата срещу климатичните промени и засилвайки способностите за отбрана и научни изследвания, пише \" Файненшъл таймс \". Стремежите на Урсула фон дер Лайен, новият председател на Европейската комисия, и на  Шарл Мишел , който оглави Европейския съвет, обаче ще бъдат засенчени от засилващите се спорове за бъдещия бюджет на съюза, тъй като държавите членки  имат разногласия  за разходите за приоритетите на ЕС в следващите седем години. Финландия, която е ротационен председател на Съвета на ЕС, днес ще представи предложение за рамка за преговорите за многогодишната финансова рамка. Разделенията в ЕС  обаче са големи и вече няма надежди, че бюджетът ще може да бъде договорен тази година. Страните - привърженички на икономиите, водени от Германия, настояват бюджетът да се задържи на едва  1% от брутния национален доход  (БНД) – под предложенията на Еврокомисията за 1.11% и тези на Европейския парламент (1.3%). Предложението за компромис на Финландия е малко вероятно да помогне за излизане от задънената улица отчасти защото Германия и други по-богати страни заемат твърди позиции пред натиска да се откажат от т.нар. рабати, или отстъпки, които смекчават разходите им за еврочленство. В документ, видян от \"Файненшъл таймс\", те предупреждават, че \"натоварването на малък брой държави членки с увеличаваща се финансова тежест няма да бъде приемливо за нашите граждани\" и че Брекзит ще увеличи непропорционално техния дял финансиране за бюджета на ЕС. В документа се изчислява, че пет страни (Германия, Холандия, Дания, Швеция и Австрия) ще финансират около половината от нетните плащания в бюджета през 2020 г. и тази сума ще се увеличи до три четвърти до края на 2027 г. Вопке Хьокстра, датският финансов министър, подчерта, че правителството му няма да приеме предложение, според което най-големите нетни платци плащат сделката за Брекзит и губят своите отстъпки. Техните опоненти , от Франция до Испания и Полша и Литва, настояват, че отстъпките за богатите държави членки вече не могат да бъдат оправдани. Еврокомисията предложи поетапното им прекратяване. Според нея фокусът върху нетните платци в бюджета е \"сериозно сгрешен\", защото не измерва ползите от членството в единния пазар или колективното справяне с предизвикателствата на миграцията, борбата с тероризма и климатичните промени. Еврокомисията разгневи много други страни членки, като препоръча сериозни съкращения в две от най-големите политики на ЕС – земеделие и кохезия. Франция твърдо защитава Общата селскостопанска политика и фермерите си, а източноевропейските страни, които са големи бенефициенти на кохезионните фондове, говорят за предателство. Клотилд Аркон, румънски евродепутат от либерално-центристката група \"Обнови Европа\", която ще преговаря за новия бюджет от името на Европейския парламент, каза, че намаленията в кохезионното финансиране за Изтока значат, \"че ЕС отстъпва от обещанията си\". \"Историята, която богатите западноевропейски страни си разказват, е хубава. Че те са щедри души, помагащи на източните съседи, които са доста неблагодарни, например орбановците и тези като Качински\", посочи Аркон, имайки предвид премиера на Унгария Виктор Орбан и лидера на управляващите в Полша \"Право и справедливост\" Ярослав Качински. \"Но трансферите, които западните страни правят към Изтока чрез бюджета на ЕС, бледнеят в сравнение с ползите, които западните компании имат от инвестиции и износ, направен в Изтока.\" Една от областите, в които натискът над финансите на източните държави е особено виден, е дебатът как да се финансират амбициозните климатични цели на ЕС. Комисията настоява държавите членки да се споразумеят за неутралитет по отношение на климата до 2050 г., но Полша, Чехия и Унгария досега не са се съгласили с целта, опасявайки се от огромните последици, които подобна промяна ще има за икономиките им. Комисията планира фонд за преход, който да подпомогне страните с промените, но според официални лица от Централна Европа разходите за прехода ще са много по-високи. В Полша, която все още произвежда почти 80% от електричеството си от въглища, се изчислява, че да стане климатично неутрална до 2050 г. ще ѝ струва 505 милиарда евро. Конрад Шимански, министър на Полша по европейските въпроси, отправи предупреждение срещу отклоняването на средства от области като кохезия и земеделски субсидии за подпомагане на ЕС да постигне климатичните си цели. \"Кохезията и Общата селскостопанска политика вече играят роля в климатичните политики. Не можем да направим повече за сметка на целите за земеделие и кохезия\", подчерта той.", "date": "2019.12.02", "title": "Кохезия срещу климат: Спорове за бюджета на ЕС засенчват амбициите на новата Еврокомисия"}
{"url": "https://www.dnevnik.bg/sport/2019/12/02/3999734_moje_li_ljuis_hamiltun_da_zavurshi_karierata_si_vuv/", "text": "Люис Хамилтън завърши по шампионски начин сезон 2019 във Формула 1, след като  спечели последния старт за Гран при на Абу Даби . След поредното силно състезание на британеца обаче най-коментираната тема не беше неговото пилотиране или представянето му през сезона, описан от него като най-трудния му, а бъдещето на шампиона. В навечерието на последния старт за годината стана ясно, че Хамилтън е имал срещи с ръководителите на \"Ферари\", които потвърдиха, че имат интерес към настоящия пилот на \"Мерцедес\". Договорът на Хамилтън със \"Сребърните стрели\", с които той спечели пет титли (2014, 2015, 2017, 2018, 2019), изтича след края на сезон 2020. Това ще бъде и последната година по действащите правила на Формула 1, преди да бъде поставено началото на нова ера. Може ли тогава Хамилтън, който в началото на 2021 г. ще бъде на 36 години, да се озове във \"Ферари\" - тимът, с който се бори от началото на своята кариера? Според шефа на \"Мерцедес\" Тото Волф шансът за това е не повече от 25%. \"Мисля, че всичко, което се случва при затворени врати, е лично, независимо с кого се срещаш. Щастлив съм с това, което имам, и от това, което ми се случва, така че нито едно решение, което бих взел, не би било лесно или бързо. Смятам обаче за напълно нормално да мисля върху моето бъдеще и да търся най-добрата опция за себе си, особено когато става въпрос за последния етап от моята кариера\", каза Хамилтън по повод интереса от \"Ферари\". Шесткратният световен шампион  призна, че два пъти през годината се е срещал с президента на Скудерията Джон Елкан.      Всичко това се случва в края на много слаб сезон за звездата на \"Ферари\" Себастиан Фетел. В петата си година в тима германецът спечели само една победа и два полпозишъна, като завърши едва пети в крайното класиране на 173 точки зад Хамилтън. Титла с \"Ферари\" вкарва в клуба на избраните Преминаване на Хамилтън във \"Ферари\" може да бъде мотивирана от търсене на място в историята – както за самия пилот, така и за отбора. \"От \"Ферари\" са горди от факта, че Михаел Шумахер спечели пет титли с отбора и имаха в редиците си най-успешния пилот в спорта. Преминаване на Хамилтън може да повтори това – ако той не спечели седмата си титла през 2020 г., би могъл да опита да го направи именно с \"Ферари\" година по-късно. Ако обаче стане още веднъж шампион с \"Мерцедес\", ще може да гони осма титла със Скудерията през 2021 г.\", коментира анализаторът на Sky Sports Мартин Брандъл. От 2021 г. във Формула 1  ще важат нови правила, а болидите ще бъдат много по-различни, като това дава надежди на \"Ферари\" да прекъснат доминацията на \"Мерцедес\". \"Сребърните стрели\" доминират напълно в турбо-хибридната ера, въведена от 2014 г., с шест поредни титли. От гледната точка на Хамилтън преминаване във \"Ферари\" може да му позволи да влезе в клуба на избраните, които са печелили титла с легендарния италиански отбор. Дотук в 90-годишната си история \"Ферари\" е имал девет световни шампиони – Алберто Аскари (2), Хуан Мануел Фанджо, Майк Хоутърн, Фил Хил, Джон Съртийс, Ники Лауда (2), Джоди Шектер, Михаел Шумахер (5) и Кими Райконен.      Хамилтън е един от деветимата пилоти в историята, печелил титлата с два различни тима - \"Макларън\" през 2008 г. и след това пет пъти с \"Мерцедес\". Единственият, който е правил това с двата най-успешни конструктора, е Ники Лауда. Легендарният австриец, който  почина през май , става шампион с \"Ферари\" през 1975 и 1977 г., а през 1984 г. печели титлата и с \"Макларън\". Недостижим по този показател е Хуан Мануел Фанджо, печелил титлата с четири различни тима - \"Алфа Ромео\", \"Мерцедес\", \"Ферари\" и \"Мазерати\". \"Интересът на \"Ферари\" показва поне едно нещо – след 13 години най-накрая получих признание от този отбор\", коментира Хамилтън с пословичното си чувство за хумор.", "date": "2019.12.02", "title": "Може ли Люис Хамилтън да завърши кариерата си във \"Ферари\""}
{"url": "https://www.dnevnik.bg/bulgaria/2019/12/02/3999735_chasten_sudeben_izpulnitel_obiavi_turg_za_markata/", "text": "Частен съдебен изпълнител е насрочил публична продан за всички търговски наименования на вестник \"Стандарт\". На личната  страница на Милен Бъзински  се съобщава, че търгът ще се проведе до края на работния ден на 18 декември в Софийския районен съд. От обявата става известно, че се продават търговската марка на вестника, всички вариации с нея и други наименования, които изданието някога също е регистрирало. Сред тях е и името \"Чудесата на България\", под което медията организираше заедно с богатите общини в страната различни форуми. Купувачът ще бъде обявен на 19 декември в 11:00 часа,  пише \"Биволъ\"  в подробна публикация по темата. Вестник \"Стандарт\" от години е в тежко състояние и се раздели с над 90% от служителите си. В момента той излиза като седмичник, но не е ясно колко души работят там. Според бивши журналисти от редакцията сега тя се състои от едва 4 души. Някои от бившите служители са завели искове, а други са спечелили дела за неизплатени заплати и осигуровки, но почти никой не си е получил парите. Според тях кризата в \"Стандарт\" е от около 5 години. Пред \"Биволъ\" главният редактор на вестника Славка Бозукова потвърждава, че действително е обявена подобна продажба, но отказва коментар по темата, тъй като това била корпоративна информация. \"От края на 2018 година аз не съм в борда на директорите на \"Стандарт\". Там вече има други хора и можете да се обърнете за информация към тях\", казва Бозукова пред \"Биволъ\". Бозукова се води една от най-големите акционерки в издателството, тъй като държи основния пакет акции в \"Мастър Пи Ар\" АД, който е единият от двата собственика на \"Стандарт нюз\" АД. Другият е неизвестната русенска група \"Пресгрупа Утро\", която се смята за притежавана от Делян Пеевски чрез подставени лица и издава русенския вестник \"Утро\". Същата фирма е и издател на още 3 регионални медии, за които е известно, че са били придобити в портфейла на корпулентния медиен олигарх: благоевградската \"Струма\", пловдивската и хасковската \"Марица\". Собственик на \"Пресгрупа Утро\" е \"БГ Приватинвест\", регистрирана във Виена, Австрия.      В момента бордът се състои от неизвестните в медийните среди Георги Иванов и Любен Любенов. Информацията и за двамата сочи, че те не са имали никакъв сериозен бизнес, още повече такъв свързан с медии. Бивши служители коментираха пред \"Дневник\", че схемата е класическа с подставени лица. \"Не сме получавали заплати от години. Ръководството дължи на всеки от нас десетки хиляди левове. Водим дела, някои от колегите вече ги спечелиха. Но всички сме наясно, че никой няма да си получи парите, тъй като сметките са празни\", каза пред \"Дневник\" бивш служител в медията. Заедно с двамата шефове на борда на директорите в ръководството е и именно свързваната с Пеевски \"Пресгрупа Утро\". Дружеството участва и в ДЗЗД \"Обединени български вестници\" заедно други контролирани от Пеевски издания като \"Монитор\", \"Новинар\", \"7дни Спорт\", \"Компакт Меридиан\" и др. От публикацията на съдебния изпълнител се разбира, че \"Стандарт\" е заложил търговските си марки пред Инвестиционна банка. Най-висока цена е определена за търговската марка \"Стандарт\" – 140 000 лева. На 56 000 е оценена \"Стандарт медиа\". \"Чудесата на България\" струва 28 000. Вестник \"Стандарт\" започва да излиза през 1992 г. и се печаташе на синя хартия с формат на виенския \"Стандарт\". В началото на 1995 г. се надпреварваше с най-тиражните издания в България. В добрите си години изданието излизаше като ежедневник в над 150000 тираж и като седмичник със 124 стр., припомня \"Биволъ\". В \"Стандарт\" излизаха уникални разследвания и вестникът беше относително най-независимият сред печатните медии. Впоследствие собствеността премина в ръцете на Тодор Батков. След като той фалира, продаде изданието на групировка, свързана с \"Винпром Пещера\" и Делян Пеевски, посочва в публикацията си \"Биволъ\". \"Стандарт\" спря да излиза на хартия в началото на ноември 2018 г. и оттогава краят му бе предизвестен. \"Стандарт\" е само едно от редица хартиени издания в България, засегнати от стагнацията в бранша. Много от тях вече прекратиха съществуването си. Други се очаква тепърва да тръгнат по техния път.", "date": "2019.12.02", "title": "Частен съдебен изпълнител обяви търг за марката \"Стандарт\""}
{"url": "https://www.dnevnik.bg/video/2019/12/02/3999751_neno_dimov_radomir_moje_da_poluchava_voda_ot_iazovir/", "text": "Радомир може да получава вода от язовир \"Студена\" само при аварийни ситуации т.е. само когато Радомир има проблем със снабдяването от своя източник. Такава аварийна ситуация през последните 2-3 години не е обявявана от ВиК дружеството в града\". Това съобщи пред Би Ти Ви министърът на околната среда и водите Нено Димов. Според него има нужда от законодателни промени по отношение на използването на водите за питейни нужди. Подробности ", "date": "2019.12.02", "title": ""}
{"url": "https://www.dnevnik.bg/sviat/2019/12/02/3999758_belgiiski_sveshtenik_izbra_evtanaziiata_i_nareche/", "text": "Бивш белгийски католически свещеник, болен от рак, избра евтаназията на 92-годишна възраст. Пред местна телевизия той обясни, че единственото, за което може да съжалява, е, че ще изгуби своите приятели. В пълно съзнание и с бистър ум, няколко часа преди да бъде умъртвен по собственото му желание, Роже Суне разказа пред камерата, че за нищо на света не би станал отново свещеник, ако можеше да се върне назад. Религиите са \"хорски измислици\" да вярваме в някакъв висш разум, отговорен за всичко. Не е работа на Господ да разполага с човешкия живот, добави той. Може би не всеки има тази смелост, за мен това ще бъде облекчение. Смъртта е нищо, може да ми пожелаете само да не страдам много по пътя натам, помоли Суне, който напусна света преди няколко дни, след като в целия си съзнателен живот е проповядвал  християнската вяра. От влизането в сила на закона за  евтаназията в Белгия  през 2002 г. до днес 15 000 души са избрали тази възможност да прекратят мъките си. Законът позволява на лекарите да умъртвяват хора, пожелали това заради непреодолими, нелечими и нетърпими  физически или психически страдания . За да бъде изпълнена  евтаназията , законът изисква пациентът да подаде няколко пъти писмена молба. Експерти отбелязват, че в девет от 10 случая поискалите умъртвяване се отказват от намеренията си. Белгия е единствената страна в света, където  евтаназия се прилага и за деца.  В този случай законът може да бъде използван само при нетърпими и постоянни физически страдания, от които няма изход и които не могат да бъдат облекчени. От всички случаи на евтаназия в страната досега 67 на сто са били свързани със заболяване от рак, а 54 на сто са били по молба на хора, навършили 70 години. /БТА", "date": "2019.12.02", "title": "Белгийски свещеник избра евтаназията и нарече религията \"хорски измислици\""}
{"url": "https://www.dnevnik.bg/evropa/2019/12/02/3999763_jan-klod_junker_celuvkite_glupaviia_nacionalizum_i/", "text": "                         \"Тръгвам си нито натъжен, нито прекомерно щастлив, но с усещането, че истински съм се старал\", каза Жан-Клод Юнкер в последното си изказване в Европейския парламент. Той сподели, че през петте години на поста председател на Европейската комисия е преживял както светли, така и мрачни моменти. Юнкер над 20 години заема челни позиции в Европейския съюз. Като премиер и финансов министър на родния си Люксембург, след това като председател на страните от Еврогрупата, която среща финансовите министрите от еврозоната, и накрая като шеф на изпълнителната власт на ЕС. На 65 години Юнкер, който страда от здравословни проблеми, иска да се отдаде на почивка, да напише книга и да препрочита стиховете на Райнер Мария Рилке. Като председател на комисията Юнкер се изправи пред множество кризи: Гърция трябваше да бъде спасена от фалит, а еврозоната да бъде изправена на крака. Последиците от световната икономическа криза, забавеното икономическо развитие и високата безработица също трябваше да бъдат преборени. Миграционният поток през Балканския маршрут и Средиземно море навреди тежко на Европейския съюз. Юнкер съвместно с европейски лидери успя да постигне сделка с Турция и Либия, за да намали сериозно притока на мигранти. Въпреки това кризата все още не е напълно разрешена. Страните членки не успяха да се обединят около предложението на комисията на Юнкер за реформиране на системата за приемане на бежанци и разпределянето им в Европейския съюз. Жан-Клод Юнкер продължава да настоява за солидарност между държавите членки и страните в Африка, от които мигрантите идват. \"Не става въпрос за състрадание, което е един стар рефлекс на европейците, а за развиване на истинско партньорство между Европа и Африка, инвестиране в Африка, създаване на работни места в Африка. Това трябва да е лайтмотивът. Не можем да гледаме на Африка само през призмата на мигрантската криза. Ние трябва да се погрижим нещастните хора изобщо да не се качват в лодката\", казва Юнкер в равносметката си пред Европейския парламент. Целувките на Юнкер Приятели, както и противници Жан-Клод Юнкер облъчваше със заразителния си чар. Той раздаваше целувки и прегръдки на президенти, канцлери и монарси. \"Целувал съм Путин, както и Ердоган\", изтъкна Юнкер в интервю за немското списание \"Шпигел\". Неговият особен хумор често будеше удивление в Европа. Веднъж преди заседание той разроши косата на един министър, друг пък целуна по челото, а към унгарския премиер Виктор Орбан отправи поздрава: \"Здравей, диктаторе!\" С Орбан, който е част от християндемократическото семейство на Юнкер, неведнъж кръстосаха шпаги. Според Европейската комисия Орбан заплашва основите на правовата държава в Унгария. По време на предизборна кампания унгарският премиер  разпространи плакати  с лицето на Юнкер и антиевропейски послания. Накрая Юнкер каза: \"От Орбан просто се отказах.\" \"Глупав национализъм\" Управлението на Орбан в Унгария според Юнкер е израз на една голяма криза, която достигна кулминация по време на мандата му като председател на комисията, а именно възходът на националистките и дяснопопулистките сили в много европейски държави - от Франция, Дания, Белгия, Полша и Германия до Австрия и Италия. От този \"глупав национализъм\" Европа трябва да бъде пазена, апелира Юнкер. \"Обичам Европа\", заявява убедено той. За Юнкер, който е син на стоманоработник, принуден да работи за германския Вермахт по време на Втората световна война, Европа е и си остава проект на мира. \"Най-голямата заслуга на Европейския съюз остава това, че запазихме мира. Той не е даденост.\" Това трябва да бъде обяснявано и на младите хора, завещава Юнкер на своите наследници. \"Човек трябва само да погледне съседите на Европа, за да разбере колко опасна е международната ситуация и колко деликатно е положението на Европейския съюз.\" Да убедиш Тръмп Във Вашингтон в разгара на всички нови търговски конфликти Жан-Клод Юнкер  успя да убеди президента Доналд Тръмп  да не налага наказателни мита на европейските автомобили, поне засега. \"Тръмп ми обясни в Белия дом, че е говорил с всички лидери на европейските държави. Казах му, че Европейският съюз е отговорен за търговията. Те трябва да говорят с мен\", съобщи Юнкер след трудната среща с Тръмп. Той му подарил снимка на военното гробище в Люксембург, където са погребани американски войници. Това силно повлия на Тръмп, разказва Юнкер. \"Основният талант на Жан-Клод Юнкер е в намирането на компромиси\", изтъква лидерът на християндемократите в Европейския парламент Манфред Вебер. Други намират, че е неуместен, като шефът на популистите в Европарламента Марко Зани. Юнкер оставя една разделена Европа, която няма отговор на притеснението на гражданите за миграцията, вътрешната сигурност и икономическото развитие, критикува го представителят на италианската \"Лига\". Най-тежката загуба Тактиката на Юнкер за разоръжаване има обаче своите граници. \"Найджъл Фараж никога не съм го целувал\", казва Юнкер след размяна на реплики по темата Брекзит. Фараж се смята за говорител на поддръжниците на Брекзит и често е атакувал остро Юнкер. \"Какво правите още тук\", попита Юнкер, когато Фараж се появи на заседание след референдума за напускане. На снимка след това изглеждаше като че ли Юнкер целува Фараж по бузата. \"Пошушнах му нещо обидно\", обясни Юнкер. Председателят на Европейската комисия определя Брекзит, който е отложен за 31 януари 2020 година, като своята най-тежка загуба. Юнкер днес смята, че не е трябвало да послуша съвета на Дейвид Камерън, а да се намеси в кампанията. \"Това беше голяма грешка\", казва той. Последен шанс В първата си реч за състоянието на съюза Юнкер определи своята комисия, поела руля по време на дълбоката криза около изправената пред фалит Гърция, като \"Комисията на последния шанс\". Успя ли да оползотвори този шанс? Икономически има с какво да се похвали. Инвестиционната програма от 300 милиарда евро успя да изпълни своята задача. Работни места бяха създадени. Резултатите от планираната задълбочена реформа на ЕС, за които френският президент Еманюел Макрон настоява, са оскъдни. Имаше няколко козметични инициативи, но структурата и проблемите се запазиха. Предложението на Юнкер постовете на председател на Европейската комисия и на президент на Европейския съвет да бъдат слети не бяха посрещнати с ентусиазъм. Провали се и опитът на комисията да бъде насрочена дата за започване на преговори за членство със Северна Македония и Албания. \"По време на моята комисия няма да има нови присъединявания\", казва тогавашният нов председател на Европейската комисия през 2014 година. И спази това. Юнкер пожела много успех и всичко добро на своята  наследничка Урсула фон дер Лайен.  \"Не давам съвети, със сигурност не публично. Всичко, което бих казал, би било по-скоро удар, отколкото съвет\", казва Юнкер с усмивка на последната си среща на върха, 148-ата в неговата кариера.", "date": "2019.12.02", "title": "Жан-Клод Юнкер: Целувките, \"глупавият национализъм\" и най-тежката му загуба"}
{"url": "https://www.dnevnik.bg/bulgaria/2019/12/02/3999726_koia_e_denica_sacheva/", "text": "Специалист по връзки с обществеността, дългогодишен активист в неправителствения сектор, на два пъти кандидат за депутат от десницата, бивш член на здравната каса от първите години на създаването й, участвала в разработването на някои от първите стратегически документи за реформи в здравеопазването по времето на министър Илко Семерджиев (1999 - 2001 г.), зам.-министър в социалното и в образователното министерство по времето на правителства на ГЕРБ. Това донякъде описва дейността в последните около 20 години на  Деница Сачева – предложена от премиера Бойко Борисов  и най-вероятен бъдещ нов социален министър. Очаква се утре или най-късно в сряда парламентът да гласува избирането на Сачева, която трябва да замени на  поста досегашния министър Бисер Петков . Във властта Сачева започва кариерата си в Министерството на труда и социалната политика, където заема различни позиции - от специалист до ръководител сектор в Националния център за социално подпомагане. През 1999 г. тя става и един от първите десет служители на Националната здравноосигурителна каса, където работи като началник на дирекция \"Международно сътрудничество, европейска интеграция и проекти\". За година и половина е началник на кабинета на министъра на здравеопазването (1999 - 2001 г.) Илко Семерджиев в правителството на ОДС с министър–председател Иван Костов. Участвала е в екипа, разработил и съставил Националната здравна стратегия 2001 – 2010 г. Там отговоря също за връзките с международните институции, Международния валутен фонд, Световната банка и Европейската комисия. Прави два опита да стане народен представител - по време на предсрочните парламентарни избори през 2013 г. поведе листата на ДСБ в Хасково, а на следващата година оглави листата на коалиция \"Десните\" в София. Макар от години да е известна с активизма си в различни сфери – от социални и здравни дейности, през интеграцията на ромите и в подкрепа на инициативи за граждански свободи в Сирия, Деница Сачева привлече и вниманието през втория мандат на кабинета Борисов, когато стана един от яростните критици на тогавашния здравен министър Петър Москов. В блога си, в социалните медии и при различни свои участия тя открито се противопоставяше на водената от него \"популистка\" политика. Затова включването й в същото това правителство беше сравнителна изненада – Борисов я  направи заместник-министър на труда и социалната политика , където остана от 2016 г. до април 2017 г. От 2017 г. до сега е заместник-министър на образованието. В образователното министерство Сачева отговаря за приобщаващото образование – за децата със специални образователни потребности, със заложби, както и за деца от социално слаби семейства. Връзки с обществеността и неправителствена дейност Деница Сачева е магистър по връзки с обществеността от Факултета по журналистика и масова комуникация към Софийския университет \"Св. Климент Охридски\" и магистър по здравен мениджмънт от университет \"Проф. д-р Асен Златаров\" - гр. Бургас. Дипломиран бакалавър по социална педагогика от Югозападен университет \"Неофит Рилски\", гр. Благоевград. Тя е била председател на Българската асоциация на пиар агенциите, както и собственик на основаната от нея през 2001 г. пиар агенция \"Интелдей солюшънс\". За една от своите комуникационни кампании агенцията получава и номинация от ООН. За своята правозащитна дейност като представител на \"Интелдей солюшънс\" Деница Сачева беше номинирана за наградите на Българския хелзинкски комитет \"Човек на годината\" през 2012 г. Тогава е предложена за наградата заради подкрепата си на сирийската общност в България и дейности за уреждането на статута на сирийските бежанци в страната. Сачева е била и член на управителния съвет на фондация \"За хората\", социален експерт и доброволец. А също и председател на управителния съвет на Международния институт по здравеопазване и здравно осигуряване.", "date": "2019.12.02", "title": "Коя е Деница Сачева"}
{"url": "https://www.dnevnik.bg/sport/2019/12/02/3999761_sedem_dushi_sa_zadurjani_sled_derbito_mejdu_cska_i/", "text": "Полицията в София е задържала седем души след  дербито между ЦСКА и \"Лудогорец\"  от 18-ия кръг на Първа лига, което се игра в неделя. От задържаните двама са арестувани с наркотични вещества, двама за притежание хладни оръжия, а останалите са били без документи и с маски за прикриване на тяхната самоличност. Това каза на брифинг главният секретар на МВР Ивайло Иванов. \"Искам да стане така, че когато ние с нашите деца и приятели отидем на футболния стадион и каквото и да е спортно мероприятие, да се наслаждаваме на уменията и постиженията на спортистите, а не да се чудим как да се предпазим от недобросъвестни хора\", каза Иванов. Главният секретар отправи предупреждение към организаторите на спортни мероприятия, \"че провеждането на такова мероприятие трябва да е удоволствие\". Друг мач, проведен в столицата през уикенда - \"Локомотив\" и \"Хебър\" от Втора лига, беше белязан от хулигански прояви. След него са задържани пет души заради сбиване във ВИП ложата. \"Образувано е досъдебно производство за причиняване на лека телесна повреда с хулигански подбуди, направени са и медицински експертизи и са повдигнати обвинения на три от лицата. Прокуратурата е преценила, че ще бъдат наложени мерки за неотклонение \"парична гаранция\", като за едно от лицата тя е 2000 лева, а на другите привлечени лица по 1000 лева\", коментира директорът на СДВР старши комисар Георги Хаджиев. Единият от задържаните за 24 часа е директорът на \"Локомотив\" Бойчо Величков, който е пуснат под парична гаранция.", "date": "2019.12.02", "title": "Седем души са задържани след дербито между ЦСКА и \"Лудогорец\""}
{"url": "https://www.dnevnik.bg/analizi/predozirane/2019/12/02/3999738_predozirane_ministurut_na_pravosudieto_plashi/", "text": "Министърът на правосъдието Данаил Кирилов пак се засегна – този път от рубриката \"КапиталНО\" на \"Капитал\", където беше публикуван пасаж от сатира. През септември Кирилов  се засегна от подмятания във \"Фейсбук\" , свързани с успеха му на изпитите в юридическия факултет на Софийския университет, и публикува дипломата си. Цитатът, който е стигнал до министъра и е предизвикал презрението му, гласи:  \"Капитал\" първо обяви за автор на тези думи д-р Тони Филипов от Reduta.bg. Днес обаче публикува уточнение, че цитатът погрешно е бил приписан на Филипов. Авторът всъщност се оказа проф. д-р Коста Костов в профила си във \"Фейсбук\". Редакцията се извини за объркването. Поводът за сатирата е поведението на правосъдния министър, докато водеше двете заседания на Висшия съдебен съвет за избора на Иван Гешев за главен прокурор. Заради тона и репликите му съдии от цялата страна поискаха извинение от Кирилов, но той  отказа да им се извини. В отговор на публикациите Кирилов публикува в неделя вечерта следното откровение във \"Фейсбук\", което публикуваме едно към едно:  Дори, когато преди 3 дни \"Капитал\" Капитално го е цитирал, пак не съм разбрал. Преди малко в Южния парк ме пресрещна колега и ми даде сгънат, омачкан, скъсан лист от това капитално издание и ми каза: защити се, моля те! не оставяй калтаците да пируват! Аз няма да се защитавам! Тези не са ми равни, защото нямат достойнство и чест! Те не калят мен, калят собствените си противни и алчни мутри. Ще чакам мъдрото действие на Провидението! Няма да ги съдя за обезщетение, нито за обида и клевета! Няма да диря парите им или да искам да им се приложи наказание .... те искат Вашето възхищение, нека да им дадем ПРЕЗРЕНИЕ! А съденето би било много лесно при тази безразборна маса от измислици и \"грешки\" , защото протоколът от цитираното заседание е публичен и всеки от Вас може да го свери: \"синтактичният анализ на морфемите\" е изказване на ... г-жа Марчева и не е адресирано към любимата им Дишева, а думите ми за тайминга са \"да запълнят тайминга на протестите\". Друго е нали, да запълниш и да заплатиш!? Няма да разоръжавам тяхното озлобление, нека се опиянят достатъчно и добре от него. А като им дойде махмурлукът, да не посягат към шкембе чорбата, защото ще се окажат с измамни очаквания и желания за черпака и за карантията.\"", "date": "2019.12.02", "title": "Предозиране: Министърът на правосъдието плаши критиците си с \"Провидението\""}
{"url": "https://www.dnevnik.bg/detski_dnevnik/2019/12/02/3999705_kakvo_meri_pisa_i_zashto_sa_vajni_rezultatite/", "text": "Утре ще бъдат обявени резултатите от последното изследване на Програмата за международно оценяване на учениците (PISA), в което участва и България. Изследването е разработено от  Организацията за икономическо сътрудничество и развитие (ОИСР)  като регулярно международно стандартизирано оценяване на функционалната грамотност при 15-годишните ученици  . PISA се провежда от 2000 г. и е едно от най-важните изследвания за развитието на образованието в света.  Фондация \"Заедно в час\"  разказва повече: Какво е PISA Програмата за международно оценяване на учениците (PISA) е един от най-важните източници на информация за състоянието на българското образование и какво може да бъде подобрено с примери от останалите страни по света. PISA е отговор на необходимостта от разработване на индикатори за сравняване на качеството на образованието в отделните държави в ситуацията на глобална икономика и трудов пазар. Това е възрастта, на която повечето ученици по света са в края на задължителното си училищно образование. Затова и изследването е създадено да мери доколко учениците са подготвени да се справят с живота в съвременното общество и глобалния свят. Тестът се провежда през периоди от три години, като обхваща три познавателни области: четене, математика и природни науки. Във всеки етап акцентът се поставя върху една област, а другите две са представени по-общо, като обикновено се съчетава и с други компетентности, необходими за съвременния свят. За изследването от 2018 г. основният акцент е върху четивната грамотност (тестът е с нов формат, който обръща повече внимание на намирането, съпоставянето и интеграцията на информация от различни източници). В този цикъл на PISA учениците в част от страните участват и в допълнителни модули, свързани с финансовата грамотност и глобални компетентности. Каква информация дава PISA PISA не се интересува от резултатите на отделния ученик, не се интересува от резултатите на конкретно училище или регион, а на общото представяне на национално ниво. Интересува се обаче от социално-икономическата среда, в която растат учениците, и прави връзки между образователните резултати и факторите на средата (като големина населеното място, семейната среда, в която израстват учениците, финансовите възможности и пр.). PISA дава много ценна информация до каква степен училището и образователните политики на дадена страна създават добавена стойност за учениците и компенсират неравния старт на децата от средата и социално-икономическия им статус.  PISA не е състезание между държави, нейната цел е да изследва качеството на училищното образование и да предостави задълбочена информация за формиране на образователните политики.  Уроците, които могат да се научат от PISA PISA дава представа за цялостната картина за състоянието на образователните системи в отделните държави. Резултатите проследяват вътрешната динамика в обществото, какви са ефектите от различните образователни политики, къде се намираме и накъде вървим в посока повишаване добавената стойност на образованието. Изследването също така помага на държавите да черпят ценен опит от другите страни в сферата на образованието и до какво са довели конкретни мерки. Това позволява да се сравняват различни подходи в реформата на образованието и да се създават дългосрочни и качествени политики в сферата.  Опитът на други държави показва, че добре планирани и изпълнени реформи дават видим резултат в рамките на два цикъла на PISA – шест години. PISA дава поглед не само върху конкретните мерки, но и до каква степен те компенсират   и на каква цена (колко и как инвестираме средства в образованието). Резултатите от PISA показват още, че държавите, които постигат най-голям напредък или традиционно са с най-високи резултати в осигуряване качествено образование, си поставят ясни и смели цели в дългосрочен план. Успешните образователни системи проследяват и анализират системно представянията на учениците, осигуряват голяма автономност на отделните училища и идентични учебни планове. В тези държави се инвестира изключително върху подготовката и професионалното развитие на учителите, както и в целенасочена подкрепа на училищата с по-ниски резултати и по-ниска мотивация на учениците. ", "date": "2019.12.02", "title": "Какво мери PISA и защо са важни резултатите"}
{"url": "https://www.dnevnik.bg/bulgaria/2019/12/02/3999764_deloto_za_kasirane_na_kmetskiia_vot_v_sofiia/", "text": "Заради жалба на представителя на БСП Иван Петров, който беше пожелал да бъде конституиран като страна в делото за касиране на местния вот в София, съдът отложи за 10 декември делото, заведено от Мая Манолова, която оспорва резултата. Жалбата на Петров трябва да бъде разгледана и решена от Върховния административен съд, едва след това може да продължи  делото за касиране в АССГ  /Административен съд София-град/, което започна на 21 ноември. Тогава, на първото заседание, съдията Галин Несторов назначи математическа експертиза, която тепърва ще бъде обсъждана от съда. Вещите лица трябва да установят, като прегледат достатъчен брой протоколи от общинските избирателни комисии, дали резултатите съответстват на посочените в протоколите и дали са въведени правилно. Едва след това съдът ще прецени дали е необходимо да се извърши ръчно преброяване на бюлетините в някои секции. Експертизата трябва също да установи какъв брой избиратели са включени в избирателните списъци на ЦИК за първия и за втория тур на местните избори. Съдът разреши и по трима свидетели да бъдат разпитани от всяка от двете страни: от Инициативен комитет, издигнал Мая Манолова, заедно с нея, и Общинската избирателна комисия /ОИК/ и ГЕРБ. Според жалбата на Мая Манолова, която отстъпи за столичен кмет с по-малко от 5 процента, на втория тур са допуснати поредица от нарушения в мащаб, който може да обърне разликата. \"Сборът на 7 хиляди недействителни, 7 хиляди дописани в избирателните списъци, 7 хиляди купен ромски вот, даже по груба сметка показва, че нарушенията са много повече от разликата между двамата кандидати\", Заяви Манолова пред журналисти след първото заседание по делото. Изходът на делото, което ще продължи на 10 декември, ще зависи най-вече от заключенията на вещите лица и от разпита на свидетелите от двете страни. От тях трябва съдът да изясни имало ли е нарушения при предаването на протоколите в зала \"Арена-Армеец \" след втория тур на изборите. -", "date": "2019.12.02", "title": "Делото за касиране на кметския вот в София продължава на 10 декември"}
{"url": "https://www.dnevnik.bg/evropa/2019/12/02/3999778_bulgariia_nezabavno_da_obiavi_rasizma_za_utejniavasht/", "text": "\"Сред стъпките, които правителството трябва незабавно да предприеме, е обявяването на расистките подбуди като утежняващи при всяко престъпление и да се приложат решенията на Европейския съд за правата на човека, включително тези относно принудителното изселване и регистрирането на хора, идентифицирани като членове на малцинство.\" Това е само една от поредицата критични констатации и препоръки, които отправя към България Дуня Миятович, комисар на Съвета на Европа за човешките права, която преди дни бе в България. Те са  публикувани  от най-старата общоевропейска и правозащитна организация преди оповестяването на специалния доклад за България и, общо взето, очертават какво ще пише в него. Заглавието на съобщението за установеното при визитата на Миятович е \"България трябва да контрира начина, по който се говори в заплаха за човешките права, и да активизира усилията за борба с езика на омразата и домашното насилие\". Става дума не само за ромите, но и за хора от ЛГБТ общността и други малцинствени групи, се посочва в текста. \"Нужна е политическа и културна промяна за отношението и образа на малцинствените групи в България. (...) Изразявам загриженост за демонстрациите, организирани от екстремистки групировки, и призовавам властите категорично и публично да осъждат подобни шествия\", казва още Миятович. В момента в Наказателния кодекс последните поправки в това отношение са от 2011 г. и обхватът им спрямо расизма е доста широк - от проповядване и подбуждане, през употреба на насилие и рушене на чужда собственост до членуване в такава организация или системното допускане на такива деяния. Наказанията стигат до 6 години лишаване от свобода. Проблемът е не толкова в закона, а дали се прилага Но според Дуня Миятович проблемът е в реалното прилагане на Наказателния кодекс и особено в това, че властите почти не реагират или бездействат при враждебност и разпространяване на омраза. \"Отсъствието на реакция за някои много сериозни случаи на език на омразата от някои високопоставени политици - нещо, което систематично остава несанкционирано - е тревожно\", казва тя. Миятович осъжда принуждаването на роми от няколко села, включително във Войводино, да напуснат домовете си след антиромски шествия. \"Подобни катастрофални събития илюстрират изключително разрушителното въздействие на езика на омразата върху живота на хора и цели общности. Призовавам властите спешно да се заемат с положението на засегнатите хора.\" За Истанбулската конвенция и дезинформацията Комисарят на Съвета на Европа отбелязва и атаките с дезинформация срещу Истанбулската конвенция, Стратегията за защита на детето, Закона за социалните услуги и влошаващото се състояние на свободата на медиите, заради което не може да се проведе и нормален дебат по тези документи. \"Общественият дебат, започнал преди няколко години около ратифицирането на Истанбулската конвенция, се превърна в разпространяване на дезинформация и затвърждаване на отдавна остарели стереотипи за ролите на пола в обществото. Същата линия следват и оттеглянето от правителството на Стратегията за детето и настоящите дебати за евентуално отлагане влизането в сила на приетият неотдавна Закон за социалните грижи\", отбелязва още Миятович. Тя призовава правителството да се изправи срещу \"тези опасни тенденции и да помогне обществото да осъзнае необходимостта от защита на жертвите на домашно насилие и на децата\". Комисарят на Съвета на Европа настойчиво призовава властите да подновят дебата за ратифицирането на Истанбулската конвенция, се казва още в текста. Тя призовава и за приемане на Стратегията за защита на детето и осигуряване навременно и ефективно прилагане на Закона за социалните услуги, както и изразява загриженост от атмосферата на растяща враждебност срещу защитниците на човешките права и в частност на активисти, работещи в помощ на жените и ЛГБТ общността. За състоянието на медиите Разтревожена съм и от продължаващото влошаване на медийната свобода, от непрозрачната собственост, заплахите и тормоза над журналисти и злоупотребата с дела за клевета, казва още Миятович. Освен това, се казва в съобщението, в значителна степен доверието към медиите се подкопава от политическото влияние над тях. \"Това трябва да се прекрати. Гражданите се нуждаят от свободни, разследващи и независими медии, за да участват по-активно в демократичния процес. Журналистите трябва да се чувстват свободни да изиграят своята важна роля, без да се месят в работата им.\"", "date": "2019.12.02", "title": "България да обяви расизма за утежняващ всяко престъпление, призова Съветът на Европа"}
{"url": "https://www.dnevnik.bg/evropa/regioni/2019/12/02/3999793_finlandiia_predloji_po-golemi_ot_iskanite_ot_germaniia/", "text": "Финландското председателство на Съвета на Европейския съюз предложи бюджетът на блока за 2021 - 2027 г. да бъде ограничен до 1.08 трилиона евро, става ясно от документ, видян от \"Ройтерс\". Предложението на Финландия освен това включва по-голямо орязване на кохезионните фондове, отколкото обсъжданото от Еврокомисията, каза пред \"Файненшъл таймс\" финландският министър по въпросите на Европа Тути Тупурайнен, цитирана от БТА. Хелзинки предлага намаление с 12 процента на средствата за кохезионна политика в сравнение с многогодишната финансова рамка, приключваща през 2020 година, отбелязва \"Файненшъл таймс\". Предложението, което трябва да бъде подкрепено от държавите членки, ще определи таван на разходите от 1.07% от брутния национален доход (БНД) на блока. Това е повече в сравнение с поискания от Германия, най-голямата икономика в ЕС, 1%. Между държавите членки има сериозни различия,  що се отнася до плановете  за разходи на блока за политическите му приоритети. Страните - привърженички на икономиите, водени от Германия, настояват бюджетът да се задържи на едва  1% от брутния национален доход  – под предложенията на Еврокомисията за 1.11% и тези на Европейския парламент (1.3%). Предложението за компромис на Финландия е малко вероятно да помогне за излизане от задънената улица отчасти защото Германия и други по-богати страни заемат твърди позиции пред натиска да се откажат от т.нар. рабати, или \"корекции\", отстъпки, които смекчават разходите им за еврочленство. В документ, видян от \"Файненшъл таймс\", те предупреждават, че \"натоварването на малък брой държави членки с увеличаваща се финансова тежест няма да бъде приемливо за нашите граждани\" и че Брекзит ще увеличи непропорционално техния дял финансиране за бюджета на ЕС. В документа се изчислява, че пет страни (Германия, Холандия, Дания, Швеция и Австрия) ще финансират около половината от нетните плащания в бюджета през 2020 г. и тази сума ще се увеличи до три четвърти до края на 2027 г. Вопке Хьокстра, датският финансов министър, подчерта, че правителството му няма да приеме предложение, според което най-големите нетни платци плащат сделката за Брекзит и губят своите отстъпки. Техните опоненти , от Франция до Испания и Полша и Литва, настояват, че отстъпките за богатите държави членки вече не могат да бъдат оправдани. Еврокомисията предложи поетапното им прекратяване. Според нея фокусът върху нетните платци в бюджета е \"сериозно сгрешен\", защото не измерва ползите от членството в единния пазар или колективното справяне с предизвикателствата на миграцията, борбата с тероризма и климатичните промени. Еврокомисията разгневи много други страни членки, като препоръча сериозни съкращения в две от най-големите политики на ЕС – земеделие и кохезия. Франция твърдо защитава Общата селскостопанска политика и фермерите си, а източноевропейските страни, които са големи бенефициенти на кохезионните фондове, говорят за предателство. По време на Европейския съвет през октомври премиерът Бойко Борисов каза, че при определянето на следващия многогодишен бюджет на ЕС България ще отстоява позицията за праг от 1.3% от съвкупния брутен национален продукт на 27-те страни (повече четете  тук ).", "date": "2019.12.02", "title": "Финландия предложи по-големи от исканите от Германия разходи в бюджета на ЕС"}
{"url": "https://www.dnevnik.bg/intervju/2019/12/02/3999012_keit_bljuet_jurnalist_decata_s_uvrejdaniia_v_bulgariia/", "text": "                         \"Дневник\" разговоря с Блюет в навечерието на премиерата на новия ѝ филм \"Скритите деца на България\", излъчен в петък вечер по Би Би Си. Той е заснет при новата обиколка из институциите в България. - Интернационалът за правата на хората с увреждания (Disability Rights International) - базирана във Вашингтон правозащитна организация, се свърза с мен. Те бяха решили да правят задълбочен анализ в груповите домове в България - институциите, които бяха построени след началото на т.нар. деинституционализация. Бях поканена, за да бъде направен филм, който да покаже какви са настоящите условия в тези домове. Бях много вдъхновена да участвам в подобен проект. Първият филм - \"Изоставените деца\", който излезе през 2007 година, е все така близък до сърцето ми и освен това за мен е важно да проследя какво се е случило с децата и младежите от този филм.", "date": "2019.12.02", "title": "Кейт Блюет, журналист: Децата с увреждания в България са все така без глас"}
{"url": "https://www.dnevnik.bg/sport/sport_bg/2019/12/02/3999723_ganev_predi_10_dni_niamah_ideia_che_shte_se/", "text": "Преди 10 дни нямах идея, че ще се кандидатирам за президент на федерацията, коментира пред Би Ти Ви Любомир Ганев, чиято кандидатура за президент беше издигната от водещите клубове в страната. Според него настоящият президент  Данчо Лазаров може да стане почетен председател на федерацията . Какво още каза пред Би Ти Ви Любомир Ганев вижте ", "date": "2019.12.02", "title": ""}
{"url": "https://www.dnevnik.bg/video/2019/12/02/3999811_vodolazi_izvadiha_bokluci_ot_kanalite_vuv_veneciia/", "text": "Водолази почистиха каналите във Венеция и извадиха от водата множество автомобилни гуми. Видео: REUTERS / FIRE BRIGADE ", "date": "2019.12.02", "title": ""}
{"url": "https://www.dnevnik.bg/bulgaria/2019/12/02/3999802_policai_s_patrulka_snabdiavali_diluri_s_narkotici_i/", "text": "Десет души са задържани и обвинени за участие в организирана престъпна група за разпространение на наркотици, а двама от тях са полицейски служители. Тарторът на групата е в ареста, един от участниците е освободен под парична гаранция, а друг е обявен за общодържавно издирване и предстои да бъде издадена европейска заповед за ареста му. Групата е разпространявала основно марихуана и амфетамини в София и селата Мировяне и Требич, в Нови Искър и в Доброславци. При операцията по задържането са намерени около половин килограм наркотици, разпределени на малки дози. Ключова е била ролята на двамата полицейски служители. Освен че с полицейския автомобил са доставяли наркотици до уличните дилъри, които след това да ги разпространяват, двамата са изпълнявали поръчки на лидера на групата – срещу заплащане те са задържали и проверявали конкуренти, за да разчистват терена, съобщи БНТ. Специализираната операция по арестите е проведена на 29 ноември. Претърсени са 18 адреса и 10 автомобила. Разследващите са намерили голямо количества марихуана и амфетамини на малки дози, готови за разпространение, съобщи на брифинг говорителят на Специализираната прокуратура Сийка Милева, цитирана от \"Фокус\". \"Организираната престъпна група е действала от началото на 2017 г. Групата е имала строго изградена пирамидална структура. На долното ниво са били уличните дилъри, които са се снабдявали от членовете на средно ниво. Свидетелите описват групата като \"Фирмата\", която е отговаряла за разпространението на наркотичните вещества\", обясни Милева. Един грам марихуана струвал 25 лв. Голяма част от членовете на групата са криминално проявени, с предходни осъждания за телесни повреди, разпространение на наркотични вещества, кражби и грабежи. Събрани са доказателства, че членовете на организираната престъпна група със сила, заплаха, нанасяне на телесни повреди и палежи на автомобили принуждавали различни лица да разпространяват наркотични вещества за тях, допълни говорителят на Специализираната прокуратура. Полицейските служители, които са участвали в групата, имат 6-годишен стаж в МВР. Те са наблюдавани от дирекция \"Вътрешна сигурност\", тъй като това е периодът, в който попадат в рисковата група, обясни от своя страна зам.-директорът на \"Вътрешна сигурност\" в МВР Стефан Банков. \"Стигнахме до фрапантни заключения, а именно, че служителите на вътрешното министерство си позволяват да малтретират лица на улицата, които употребяват наркотични вещества. Установено е, че единият от служителите е в съседски и приятелски отношения с един от участниците в групата. Връзката между тях датира отдавна. Връзката между участниците в групата е по т.нар. \"прави телефони\", каза Банков. Работата по случая продължава, като ще се проверява дали има и други служители на министерството, които са участвали в престъпната група или съзнателно са прикривали дейността й. По случая се работи повече от година, каза от своя страна зам.-директорът на ГДБОП Любомир Янев и обясни, че по време на разследването са използвани специални разузнавателни средства, за да се установи кои са полицаите, участвали в групата. \"По-характерното за случая е, че има голям брой свидетели, които са разпитани до настоящия момент – повече от 40 души дават показания за лицата, които са свързани с групата за разпространение на наркотици\", заяви още Любомир Янев.", "date": "2019.12.02", "title": "Полицаи с патрулка снабдявали дилъри с наркотици и разчиствали конкуренцията"}
{"url": "https://www.dnevnik.bg/photos/2019/12/02/3999779_fotogaleriia_stotici_se_sboguvat_sus_stefan_danailov/", "text": "Стотици се наредиха на опашка пред Народния театър \"Иван Вазов\", за да си вземат сбогом с актьора Стефан Данаилов. Поклонението започна в 11 ч., но час преди това започнаха да се събират близки, колеги, приятели и почитатели на големия театрален и филмов актьор. Той почина на 27 ноември на 76-годишна възраст в болница, където беше приет заради белодробен проблем.", "date": "2019.12.02", "title": "Фотогалерия: Стотици се сбогуват със Стефан Данаилов"}
{"url": "https://www.dnevnik.bg/zelen/2019/12/02/3999818_bulgarski_ucheni_rabotiat_po_trolei_na_gorivna_kletka/", "text": "Български учени работят по хибриден тролейбус, който може да е независим от контактната мрежа, като изминава до 100 километра на ток от собствени източници, разработват авангардни батерии и суперкондензатори, търсят нови технологии за съхраняване и преобразуване на възобновяема енергия и експериментират със способи за улавяне и преобразуване на въглероден двуокис от атмосферата. Това са само част от проектите, част от Националната научна програма \"Нисковъглеродна енергия за транспорта и бита - Е+\". На работна среща днес в Българската академия на науките бяха представени част от конкретните разработки по програмата, началото на която е поставено преди малко повече от година, а финансирането е от министерството на образованието. \"Целта на програмата е да покаже на обществото, че учените работят по проекти, които ще подобрят живота на българите\", коментира в началото на срещата съветникът на министъра на образованието проф. Иван Димов, който е наблюдаващ от страна на МОН. Хибридният тролейбус ще е на базата на съчленен \"Икарус\" на преклонна възраст с дължина 13 метра, на който ще се монтират горивна клетка и батерия. Тяхната роля е да осигуряват ток за електромотора, което прави тролея независим от контактната мрежа. Това е полезно, когато се извършва ремонт по нея. В момента София разполага с хибридни тролейбуси, но тяхната автономност се осигурява от дизелов двигател. Хибридните тролеи могат да се ползват и по нови линии, по част от които има контактна мрежа. Към момента експерименталният \"Икарус\" е разглобен на съставните му части и е разработен 3D проект за оборудването му с резервоари за водород, горивна клетка и батерии. В горивната клетка при реакция на водорода от специалните бутилки и кислорода от въздуха ще се произвежда електричество.      Една от целите на проекта е да се покаже на обществото, че водородът не е нещо опасно, а другата е създаване на експертиза в тази област, коментира д-р Благой Бурдин от Института по електрохимия и енергийни системи при БАН, който е част от екипа. Автобуси на водород на преференциални цени На срещата беше съобщено, че на 21 ноември България е станала част от европейската инициатива за навлизане на водородните превозни средства в Европа (JIVE2), което и дава възможност да закупи пет автобуса на това гориво на преференциални цени. По програмата 7 европейски държави (България, Франция, Германия, Норвегия, Швеция, Холандия и Великобритания) ще купят общо 150 такива превозни средства. Според поет ангажимент по пакета \"Климат и енергия\" на ЕС в страната до 2030 година трябва да има поне 10 зарядна станции за водород. Институтът по инженерна химия при БАН пък демонстрира друго приложение на горивните клетки - за пречистване на отпадни води, при което се получава и електроенергия, покриваща цялата консумация на системата. Този способ на пречистване вече се тества в предприятие за преработка на хартия в Пазарджишко, като обработената вода е пречистена 90%, което позволява връщането й в природата и използването й за поливане. Батериите на бъдещето Разработването на авангардни батерии, които елиминират недостатъците на популярните литиево-йонни батерии - високо тегло, склонност към самозапалване и висока цена, пък е фокусът на работна група в Института по обща и неорганична химия при БАН. В същото време в новото поколение батерии се използват и екологосъобразни материали. На работната среща днес бяха представени и проекти за изграждане на \"Зелен дом\", който разчита изцяло на възобновяеми енергийни източници и има нулеви вредни емисии. Що се отнася до методите за улавяне на въглероден двуокис, търсенията са в различни посоки - от широк набор материали (силикати, отпадна пепел от въглища, природни продукти), микроорганизми и висши водни растения.", "date": "2019.12.02", "title": "Български учени работят по тролей на горивна клетка и ново поколение батерии"}
{"url": "https://www.dnevnik.bg/evropa/zemedelie/2019/12/02/3999826_ek_vuzstanoviava_975_mln_evro_agrosubsidii_za/", "text": "Европейската комисия ще възстанови 467 млн. евро субсидии на земеделски производители в ЕС, които през последната година са били удържани за попълване на резерв, който да бъде ползван при евентуални селскостопански кризи. От тях 9.74 млн. евро са предназначени за България. Това става ясно от регламент, публикуван в Официалния вестник на ЕС през миналата седмица. Според официалното съобщение на Дирекция \"Земеделие\", въпреки че земеделският сектор е бил изправен пред предизвикателни ситуации през тази година, не се е налагало ползване на средства от резерва за кризи, заради което и всички удръжки за него от държавите членки ще бъдат възстановени. Най-високи суми ще получат Франция - 87.9 млн. евро, Германия - близо 60 млн. евро и Испания - 58.2 млн. евро. Всяка държава ще може да възстанови средствата на земеделските производители от 1 декември. През настоящия програмен период за първи път влезе в сила правило в Общата селскостопанска политика, според което всяка година част от предвидените директни субсидии за земеделските производители се отделят в кризисен резерв, управляван от ЕК, чиято цел е да осигури финансиране при тежки ситуации в земеделието. В случай че не се наложи използването им, средствата се възстановяват на държавите членки, които имат ангажимент да ги предоставят на фермерите. През тази година земеделските производители в редица европейски държави имаха проблеми със сушата. Заради нея още през септември по предложение на ЕК съветът на земеделските министри на ЕС единодушно разреши да се даде възможност на всяка държава членка да започне предсрочно изплащане на директните субсидии. България също се възползва от тази възможност, като вече бяха преведени част от сумите за животновъдите. Преди коледните празници се очаква да бъде изплатена и основната сума от субсидиите - т.нар. базово плащане за площ.", "date": "2019.12.02", "title": "ЕК възстановява 9.75 млн. евро агросубсидии за България, удържани за кризи"}
{"url": "https://www.dnevnik.bg/intervju/2019/12/02/3999820_ivan_krustev_v_bulgariia_horata_sa_zagubili_viara_v/", "text": "                         – В годините на Студената война светът беше разделен както между две противостоящи си идеологии, така и между два противостоящи си геополитически блока. И ако през 90-те очакването беше, че Изтокът скоро ще заприлича на Запада, днес мнозина на Запад се страхуват, че техните собствени общества започват да приличат на Путинова Русия – корупция, параноя, недоверие в елитите, липса на правила. – Целият ни живот е подражание. Но \"краят на историята\" (  е епоха на подражанието, защото след края на Студената война остана само един модел, който си заслужаваше да бъде имитиран: западният модел. Съветският модел се беше провалил и всички ние искахме максимално бързо да станем като Запада, да сме нормално общество. Но това, за което тогава не си давахме сметка, е, че разделението на света на имитатори и модел е силно уязвимо. Подражателят много скоро разбира, че животът в страната Папагалия има своята тъмна страна. Позицията на политически имитатор е особено болезнена в една културна среда, която непрекъснато ти казва да си оригинален и уникален. И след първоначалната еуфория, че ще станем като тях, започват да се прокрадват въпросите: Ако искаме да сме като тях, значи ли, че сме по-лоши от тях; ако искаме да сме като тях, значи ли, че те могат да ни казват как трябва да живеем? Именно това напрежение, заложено в идеята за имитация, беше използвано от популистите, които превърнаха отхвърлянето на подражателската демокрация в свое знаме. \"Не искаме повече да подражаваме, искаме своя начин на живот!\" – това е лозунгът, под който популистите отхвърлят не само претенцията на Брюксел или Берлин да ни казват как да живеем, но и ценностите, в името на които беше съборена Берлинската стена. – Нищо не може да бъде толкова съвършено, колкото представата за Запада, която съществуваше тогава зад Желязната завеса. Тогава Изтокът просто искаше да бъде Запад. И затова в началото на 90-те години всички завиждаха на Източна Германия, тъй като в рамките на броени месеци тя просто стана Германия: източните германци започнаха да получават заплатите си в германски марки и да решават споровете си в германски съдилища. Но именно това, което се случва в Източна Германия днес, кара мнозина да ревизират вижданията си за посткомунистическия период. Възходът на \"Алтернатива за Германия\" в източните провинции на Федералната република е най-силното доказателство, че бунтът срещу демокрацията като просто подражание на западните модели е една от психологическите предпоставки за успеха на популистките партии дори в страни като Полша, където през последните 30 години БВП се увеличи три пъти и където над 70 процента от хората казват, че са доволни от живота си. – Най-голямото разделение в Европа не е между Източна и Западна, а между големите градски центрове и районите в провинцията. Разликата между Виена и Будапеща, когато говорим за ценности, е много по-малка, отколкото между Виена и част от провинциална Австрия или отколкото между Будапеща и останалата част на Унгария. Другото голямо разделение в Европа е поколенческо. Докато мнозина от хората в напреднала възраст се страхуват, че техният начин на живот е заплашен, защото за тях светът на отворените граници е синоним на края на западната цивилизация, за голяма част от младите хора големият проблем са климатичните промени и оцеляването на човечеството. Но разделението между Изтока и Запада не е фикция. То има своите исторически, икономически, но и демографски корени. Ако се върнете към 1900 година и погледнете етническата карта на Европа, ще видите две Европи. Едната е етническа хомогенна – и това е Западна Европа. Другата е много по-пъстра етнически, с различни култури – това е Хабсбургска Европа, Централна Европа. Вследствие на 20-и век, на две войни, на етнически прочиствания, на комунистически режими в момента на картата отново ще видите две Европи. Но сега много по-цветна в своя етнически състав е Западна Европа, докато Източна Европа е хомогенизирана в етнически смисъл. И това създава две съвсем различни чувствителности по отношение на най-важния проблем, пред който е изправена всяка европейска демокрация днес: Кой е част от нашата политическа общност, кой е гражданин на моята държава? В Източна Европа този въпрос се задава особено често – и получава етнически отговор. – През 1945 година национализмът е победената идеология – в цяла Европа, не само в Германия. А през 1989 година националистите са част от победилата антикомунистическа коалиция в Източна Европа. Антисъветският национализъм е мобилизиращ фактор на първите демократични избори във всички източноевропейски страни и неслучайно в единствената страна от Източна Европа, в която национализмът беше на въоръжение не в ръцете на опозиционните сили, а на бившата комунистическа партия – това е България, където национализмът беше антитурски, а не антируски – изборите бяха спечелени тъкмо от бившата комунистическа партия. През първите години след промените, някъде докъм 2004 година, национализмът в Източна Европа беше много по-тих и приглушен, включително и в резултат от югославските войни. После обаче дойде разочарованието от европейската интеграция, дойде идеята, че ние не искаме вече да подражаваме – и национализмът се превърна в мощна политическа сила. – България не е нито Унгария, нито Полша, защото в страната липсва идеологическата поляризация, която е характерна за тези страни. В Полша избирателите на двата големи политически блока са убедени, че победата на другата партия е краят на демокрацията. А в България хората са загубили вяра в демокрацията, но не защото другите са победили, а защото който и да победи, нищо не се променя. И ако Унгария и Полша страдат от екстремизъм, в България екстремен е само цинизмът. – Безспорно Европа е най-големият губещ от разпадането на либералния ред, който беше създаден след края на Студената война. И за Европа не е лесно да намери новата си геополитическа идентичност. Европа никога вече няма да може да разчита на САЩ, както в годините на Студената война, но идеята за скъсване със САЩ, идеята на Макрон за суверенна Европа носи много рискове. Първо, защото Европа е разделена, когато става дума за отношенията със САЩ. И второ, защото противно на нашите идеи отпреди години военната сила не е изгубила значението си в международната политика, докато в същото време Европа е изгубила желанието си да бъде военна сила. Днес вече никой не мисли, че в мига, в който Тръмп напусне Белия дом, трансатлантическите отношения ще се върнат към предишната си форма. В този смисъл едно от интересните неща, които наблюдавам през последните няколко месеца, е как постепенно европейските либерални елити започват да губят интерес към това как точно ще завършат следващите президентски избори в Съединените щати. Просто стана ясно, че дори Тръмп да изгуби, няма никаква гаранция, че няма да дойде някой друг, който по отношение на Европа да има политика, сходна с неговата. До голяма степен силата на трансатлантическата връзка през последните 70 години се базираше на факта, че това кого избират в Белия дом по никакъв начин не влияе върху външната политиката на САЩ. Това вече не е факт. Затова според мен Европа бавно се опитва да търси своя геополитическа идентичност, но се опитва да го прави изключително предпазливо. По две причини. Едната е, защото опитът за рязко скъсване със съществуващите коалиционни отношения би могъл да предизвика криза в рамките на Европейския съюз, където много държави, специално държави като Полша, продължават да гледат на Съединените щати като на единствения гарант за тяхната сигурност. И второ, защото това, което европейците по някакъв начин се опитват да избегнат, е да покажат колко объркани сме в един свят, в който всичките съюзи и коалиции около идеи, върху които е построена европейската идея за сигурност, са в момента поставени под въпрос – не само от Русия или Китай, но и в самия западен свят от сегашния американски президент. – Аз не мисля, че в Европа може да има лидер от типа, който имат в САЩ и в Русия. В крайна сметка Европейският съюз не е една държава. По-скоро мисля, че наблюдаваме сблъсък между две напълно различни стратегии и чувствителности за това какво трябва да прави Европа в ситуация, в която светът около нея рязко се променя. От една страна е германската позиция, която казва, че трябва много внимателно и предпазливо да се правят каквито и да било промени. Че ние не бива да гледаме на промяната, която дойде с Тръмп, като на нещо, което е постоянно – и в този смисъл да се опитваме да удържаме статуквото поне в рамките, в които е възможно, да не показваме колко много светът около нас се е променил, защото това може да предизвика паника в нашето общество. Което пък може да доведе до парализа на Европейския съюз. От другата страна е интуицията на Макрон, който смята, че ако Европейският съюз в момента не започне да извършва радикални промени – не само в икономическите си политики, но също така в начина, по който се взимат решения, то след 4-5 години ще настъпи ситуация, в която вече няма да може да го направи. Много е трудно да се каже кой е прав, тъй като и при двете страни рисковете са ясни. Част от проблема на Макрон е, че той говори в стихове. Непрестанно предлага различни смели инициативи, които обаче често са лишени от детайли и конкретика. Но ако Макрон се държи като поет, Берлин се държи като счетоводител, който е много убедителен, когато трябва да покаже риска от всяка предлагана промяна, докато в същото време признава, че най-големият риск е липсата на промяна. – Според мен Макрон направи стратегическа грешка, като блокира процеса на разширяване. Но по парадоксален начин грешката на Макрон може да доведе до активизация на процеса на интеграция на Балканите – защото Париж е в изолация и ще се опита да излезе от нея, като от противник на присъединяването на Балканите се превърне в адвокат на по-решително и по-политическо разширяване. Блокирайки започването на преговорите с Албания и Северна Македония, Макрон направи Балканите отново важни. Може би няма да е пресилено да кажа, че ако Албания и Северна Македония бяха получили дата за преговори, в следващите 10 години нямаше да чуем нищо за тях. Независимо от това, което се случва в региона.", "date": "2019.12.02", "title": "Иван Кръстев: В България хората са загубили вяра в демокрацията"}
{"url": "https://www.dnevnik.bg/analizi/2019/12/02/3999817_razmisli_za_hipotenuzata/", "text": " да  Ha 29.11.2019 г. пpaвнaтa oбщecтвeнocт бeшe yдocтoeнa cъc зaĸoнoпpoeĸт нa дeпyтaти oт БCΠ зa измeнeниe и дoпълнeниe нa чл. 213 oт Haĸaзaтeлнo-пpoцecyaлния ĸoдeĸc. Hapoднитe пpeдcтaвитeли пpeдлaгaт въвeждaнeтo нa cъдeбeн ĸoнтpoл въpxy aĸтoвeтe нa пpoĸypopa, c ĸoитo ce oтĸaзвa oбpaзyвaнeтo нa дocъдeбнo пpoизвoдcтвo. Cпopeд внocитeлитe \"липcaтa нa cъдeбeн ĸoнтpoл въpxy oтĸaзитe нa пpoĸypaтypaтa зa oбpaзyвaнe нa дocъдeбнo пpoизвoдcтвo ca пpoблeм, зaщoтo тe cъздaвaт пpeдпocтaвĸи зa пpoизвoл. Чecтo жepтви и пocтpaдaли oт пpecтъплeния ocтaвaт нeзaщитeни имeннo пopaди oтĸaз дa ce зaпoчнe нaĸaзaтeлнo пpecлeдвaнe. Hepядĸo идeнтични cлyчaи – в paмĸитe нa инcтитyциoнния ĸoнтpoл – нaмиpaт paзличнo peшeниe, ĸoeтo мoжe дa пocтaви пoд cъмнeниe oбeĸтивнocттa и нeзaвиcимocттa нa пpoĸypaтypaтa\". Cпopeд зaĸoнoпpoeĸтa cъдeбният ĸoнтpoл e двyинcтaнциoнeн. Oбaчe e oтĸpитa и възмoжнocттa пpи пoвтopeн oтĸaз зa oбpaзyвaнe нa дocъдeбнo пpoизвoдcтвo пocтaнoвлeниeтo дa ce oбжaлвa oтнoвo пpeд двe инcтaнции \"в cлyчaй нa нoви cъщecтвeни дoĸaзaтeлcтвa\" (ĸoй ли щe cъбиpa дoĸaзaтeлcтвa, щoм нe e oбpaзyвaнo нaĸaзaтeлнo пpoизвoдcтвo?). B нaй-дoбpия cлyчaй пocтaнoвлeниeтo нa пpoĸypopa, c ĸoeтo ce oтĸaзвa oбpaзyвaнeтo нa нaĸaзaтeлнo пpoизвoдcтвo, щe пoдлeжи нa oбжaлвaнe двyĸpaтнo (пpeд пъpвoинcтaнциoнния и въззивния cъд: 1 + 3-мa = 4-мa cъдии). B нaй-лoшия cлyчaй пъĸ пocтaнoвлeниeтo щe ce oбжaлвa чeтиpиĸpaтнo (4-мa + 4-мa cъдии = 8 cъдии). A ceгa cи пpипoмнeтe Aĸo тя ce oбъpнe ĸъм пpoĸypopa (зa ĸoeтo нямa ниĸaĸвa пpeчĸa), тoй щe oтĸaжe дa oбpaзyвa нaĸaзaтeлнo пpoизвoдcтвo, зaщoтo липcвaт дocтaтъчнo дaнни зa извъpшeнo пpecтъплeниe oт oбщ xapaĸтep. Oбaчe aĸo дaмaтa e мнoгo oбидeнa, тя щe oбжaлвa oтĸaзa нa пpoĸypopa пpeд пъpвoинcтaнциoнния, a пocлe и пpeд въззивния cъд. Aĸo ли пъĸ cъдът пoгpeшнo oтмeни пocтaнoвлeниeтo, тя щe мoжe дa oбжaлвa пoвтopния oтĸaз нa пpoĸypopa в двyинcтaнциoнeн пopядъĸ. B тoзи cлyчaй ocвeн \"xипoтeнyзaтa\" cъдът вepoятнo щe пpeцeнявa и дaли ca нaлицe \"нoви cъщecтвeни дoĸaзaтeлcтвa\". Taĸaвa пpoцeдypa нe мoжe дa бъдe oпpaвдaнa c ocъдитeлнитe peшeния нa Cъдa в Cтpacбypг, зa ĸoитo бeглo ce cпoмeнaвa в мoтивитe нa зaĸoнoпpoeĸтa. Πoнaчaлo идeятa нaĸaзaтeлният cъд дa paзглeждa дeлa зa дeяния, ĸoитo нe пpeдcтaвлявaт пpecтъплeния, пpoтивopeчи нa здpaвия paзyм. Oт дpyгa cтpaнa, твъpдeниeтo нa внocитeлитe, чe \"пpиeмaнeтo нa зaĸoнoпpoeĸтa нe e cвъpзaнo c дoпълнитeлни финaнcoви cpeдcтвa\", e нeвяpнo oт пpъв пoглeд. Cпopeд гoдишния дoĸлaд нa Πpoĸypaтypaтa нa Peпyблиĸa Бългapия зa 2018 г. пpoĸypopитe ca oтĸaзaли дa oбpaзyвaт нaĸaзaтeлни пpoизвoдcтвa пo 122 575 нaĸaзaтeлни пpeпиcĸи. Cпopeд пpeдxoднитe гoдишни дoĸлaди oтĸaзитe зa 2017 г. ca 112 389, a зa 2016 г. – 116 738. B ĸpaйнa cмeтĸa зa пocлeднитe тpи гoдини (бeз дa ce зaдълбoчaвaмe пoвeчe) тoвa пpaви cpeднo пo 117 234 oтĸaзa, ĸoитo щe пoдлeжaт нaй-мaлĸoтo нa двyинcтaнциoннo oбжaлвaнe. (Koлĸo бяxa cъдиитe в Бългapия и aĸo ca ce пpoизнecли пo oтĸaзa, щe мoгaт ли бeзпpиcтpacтнo дa глeдaт дeлoтo пo cъщecтвo?) Πocoчeнитe пo-гope дaнни ca извecтни нa нapoднитe пpeдcтaвитeли oт eжeгoднитe дoĸлaди нa пpoĸypaтypaтa. Глaвният пpoĸypop cиcтeмнo ги инфopмиpa, чe \"пpoĸypaтypaтa e aнгaжиpaнa cepиoзнo c въпpocи извън нeйнaтa ĸoмпeтeнтнocт – гpaждaнcĸoпpaвни cпopoвe, aдминиcтpaтивни нapyшeния, битoви и мeждyличнocтни пpoблeми\" (вж. нaпp. дoĸлaдa зa 2016 г.). C дpyги дyми, пpoĸypaтypaтa oтĸaзвa дa oбpaзyвa пpoизвoдcтвa зa \"xипoтeнyзи вcяĸaĸви\", нo в бъдeщe ocвeн пpoĸypaтypaтa c тяx щe тpябвa дa ce зaнимaвa и cъдът. To нeизбeжнo щe нaтoвapи дeлoвoднaтa дeйнocт нa пpoĸypaтypaтa и cъдa, щe дoвeдe дo yвeличaвaнe нa бpoя нa cъдиитe и дo paзглeждaнe нa cъщинcĸитe нaĸaзaтeлни дeлa в нepaзyмeн cpoĸ. Hяĸoй мoжe дa възpaзи, чe вeчe cъщecтвyвa cъдeбeн ĸoнтpoл нaд пpeĸpaтявaнeтo нa нaĸaзaтeлнoтo пpoизвoдcтвo oт пpoĸypopa. Πoдoбнa aнaлoгия e нeyмecтнa. Cлeд пpeĸpaтявaнeтo нa нaĸaзaтeлнoтo пpoизвoдcтвo oт пpoĸypopa cъдът paзпoлaгa c дeлoтo, зaпoзнaвa ce cъc cъбpaния дoĸaзaтeлcтвeн мaтepиaл и пpeцeнявa пpaвилнo ли e пpилoжeн мaтepиaлният и пpoцecyaлният зaĸoн. и зa paзлиĸa oт пpoĸypopa нямa ниĸaĸви cpeдcтвa дa ги пpoвepи. Hямa дa ce cпиpaм нa дeтaйли oт зaĸoнoпpoeĸтa, в ĸoйтo нaпpимep ce oтopизиpaт ĸaтo жaлбoпoдaтeли лицa, ĸoитo нямaт пpaвeн интepec (тpeтoтo лицe зaявитeл). Hямa дa питaм ĸaĸвo щe cтaнe, aĸo зaявитeлят oбжaлвa oтĸaзa нa пpoĸypopa, a \"пocтpaдaлият\" oт пpecтъплeниeтo e cъглaceн c тoзи oтĸaз. Toвa ca дeтaйли нa фoнa нa вpeдaтa, ĸoятo зaĸoнoпpoeĸтът нaнacя въpxy цялocтнaтa нaĸaзaтeлнo-пpoцecyaлнa cиcтeмa. Bмecтo дa ce зaмиcлят ĸaĸ дa гapaнтиpaт aвтoнoмнocттa нa oтдeлния пpoĸypop пo възлoжeнoтo мy дeлo, вмecтo дa yĸpeпят пpoĸypopcĸия ĸoнтpoл зa зaĸoннocт, внocитeлитe нa зaĸoнoпpoeĸтa oбeзличaвaт пpoĸypopa и oбeзcмиcлят пpoĸypaтypaтa ĸaтo инcтитyция, cъздaдeнa дa пoвдигa и пoддъpжa oбвинeния в дъpжaвeн интepec. Toвa и ocтaвa c бeзĸoнтpoлнaтa cи влacт (дa oбpaзyвa нaĸaзaтeлни пpoизвoдcтвa и дa пpивличa ĸoгoтo нaмepи зa дoбpe в ĸaчecтвoтo нa oбвиняeм, бeз дa нocи ĸaĸвaтo и дa билo oтгoвopнocт, aĸo нapyши cлyжбaтa cи или извъpши пpecтъплeниe). Haли нe бeшe тaĸaвa идeятa? \"Дeйcтвитeлнocттa нe винaги e пpaвдoпoдoбнa.\" (Ж. Cимeнoн)", "date": "2019.12.02", "title": "Размисли за хипотенузата"}
{"url": "https://www.dnevnik.bg/gradska_sreda/2019/12/02/3999824_siderov_razpali_debat_v_stolichniia_obshtinski_suvet_i/", "text": "Волен Сидеров получи централна роля на първото работно заседание на новия Столичен общински съвет днес. Дневният ред започна с въпроса за отпускането на 580 хил. лева заем за обновяване на кризисния център \"Вяра, надежда и любов\" в кв. \"Надежда\", в който се приютяват деца и жени, жертви на насилие. Лидерът на \"Атака\" попита защо ще се дават тези пари на неправителствената организация - фондация \"Конкордия\", и добави, че дейността на подобни фондации е свързана с налагането на спорната стратегия за детето, която целяла отнемането на деца от родителите им. Вносителят на точката - зам.-кметът по социалните дейности Албена Атанасова, обясни, че става въпрос за ремонт на сградата по оперативна програма \"Региони в растеж\" и тези пари се дават под формата на заем, който после ще бъде върнат на общината. Тя разясни, че фондация \"Конкордия\" администрира тази услуга, след като е спечелила конкурса за това. В кризисния център ремонтът вече е започнал, като децата и персоналът му са прехвърлени на адреса на фондацията, иначе дейността е щяла изцяло да спре. А тези деца, жертви на насилие, няма къде да отидат, освен на домашния адрес, където са били малтретирани. \"Защо парите се дават на фондация и защо не се посочва фирмата-изпълнител на ремонта на кризисния център\", продължи с въпросите си Сидеров и напомни, че всички в предизборните си програми са апелирали за прозрачност в действията на общинската администрация. Зам.-кметът Атанасова отговори, че договорът е публичен и цитира името на фирмата. \"Конкордия\" предоставя помещения, за да не спрат да функционират тези услуги на кризисния център по време на ремонта\", повтори Атанасова. \"Ако отпускането на тези средства не се гласува сега, реален е рискът те да не бъдат после възстановени по европрограмата \"Региони в растеж\", допълни тя. В подкрепа на ремонта на кризисния център за беззащитни деца жени и мъже се изказаха и кметът Йорданка Фандъкова, Иво Божков от \"Демократична България\" и Калоян Паргов, председател на групата на БСП. След близо час дебати по тази точка тя бе приета с преобладаващо мнозинство. Само трима от общинските съветници гласуваха против, а двама – въздържал се. Самият Сидеров напусна залата преди гласуването и повече не участва в сесията. Заради забавянето по първата точка сесията не успя да разгледа всичките осем от дневния ред и последните две отпаднаха. Тома Белев, Марта Деянова, арх. Борислав Игнатов и Иво Божков от \"Демократична България\" не успяха да зададат въпросите си за средната цена на уличното озеленяване в София и за \"учудващо ниското ниво на дарения за общината от софиянци\". По тях трябваше да отговаря кметът Йорданка Фахндъкова. \"Г-жа Фандъкова е възпрепятствана да присъства и питанията към нея оставят за следващия път\", обяви председателстващият общинския съвет Борислав Иванов от \"Атака\". След това той закри сесията.", "date": "2019.12.02", "title": "Сидеров разпали дебат в Столичния общински съвет и си тръгна"}
{"url": "https://www.dnevnik.bg/sport/2019/12/02/3999852_shveicariia_puska_moneta_ot_20_franka_s_lika_na_rodjur/", "text": "Швейцарското правителство обяви, че ще произведе специална сребърна монета от 20 франка с лика на тенисиста  Роджър Федерер . Носителят на 20 титли от Големия шлем ще стане първият швейцарец, който приживе се сдобива с възпоменателна монета. През 2020 г. ликът на Федерер ще бъде изсечен и върху златна монета от 50 франка. \"Роджър Федерер е вероятно най-успешният швейцарски спортист и е перфектният посланик на нашата страна\", гласи съобщението на швейцарското правителство. От едната страна на монетата ще бъде изобразено лицето на носителя на 20 титли от Шлема, а от другата - как изпълнява бекхенд с една ръка. Правителството добавя, че ще бъдат изсечени 95 хиляди сребърни монети, които ще могат да бъдат купени за 30 швейцарски франка. Те ще бъдат пуснати в продажба през януари 2020 г. Златните монети от 50 франка ще имат различен дизайн.", "date": "2019.12.02", "title": "Швейцария пуска монета от 20 франка с лика на Роджър Федерер"}
{"url": "https://www.dnevnik.bg/gradska_sreda/2019/12/02/3999885_demokratichna_bulgariia_burzi_ostavki_na_cialoto/", "text": "Само за първите девет месеца на тази година \"Топлофикация София\" е натрупала нови 88 милиона лева загуби при планирани 14 милиона за цялата година. Това е достатъчно основание да поискаме оставката на ръководството на дружеството, обяви Методи Лалов, председател на групата на \"Демократична България\" в Столичния общински съвет (СОС). \"Общинското дружество е във фалит, а общината се кани да иска още пари от гражданите\", добави той, визирайки предложението за вдигане на местните данъци за коли и за сделки с имоти. \"Сегашното ръководство на \"Топлофикация София\" няма квалификацията да се разпорежда с близо един милиард лева активи и пасиви\", посочи Лалов и призова то да си подаде оставката. \"Призоваваме за бързи оставки на всички членове на надзорния и на управителния съвет на дружеството, защото те са отговорни за трупащите се планини от дългове\", каза още той на днешната сесия на СОС. \"Крайно време е принципалът на \"Топлофикация София\" - Столичният общински съвет, да участва по-активно в управлението му, включително като се върнем към едностепенната форма на управление – без надзорен и управителен съвет, а само със съвет на директорите, избиран директно след публичен конкурс, и той да отговаря пред СОС\", очерта предложението на \"Демократична България\" Лалов. Призивът е час по-скоро да се избере независим контрольор от международно признати одиторски компании, който да проследи събитията, довели до катастрофалното състояние на \"Топлофикация София\". Бързо да започне и процедурата по избор на външен мениджър – фирма, която да поеме ясни ангажименти за инвестиции и за разделяне на топлопреносната мрежа от производството на пара и електроенергия, предложи Лалов. Николай Стойнев, председател на икономическата комисия на СОС, в отговор каза, че новото ръководство на дружеството вече е било изслушано миналата седмица. \"Факт е, че \"Топлофикация София\" има задължения, но е и факт, че тя работи на силно регулиран пазар и на входа и на изхода се определят цените от Комисията за енергийно и водно регулиране (КЕВР) и има много малък процент от решения, които дружеството може да взема самостоятелно. Той добави, че СОС преди няколко месеца е приел, че трябва да се търси външен мениджмънт на дружеството. Лалов припомни договора, сключен без конкурс, за посредническа дейност при продажбата на електроенергия, произведена от \"Топлофикация София\". Тя се извършва от \"Гранд енерджи дистрибюшън\" и според някои експерти от това посредничество фирмата печелела 25 милиона лева от преференциалната цена, по която държавата изкупува тока от общинското отоплително дружество. \"Беше ни обяснено, че този договор изтича до месец, но ние настояваме за незабавни мерки за изграждане на капацитет за директно участие на \"Топлофикация София\" на енергийната борса без посредници\", отбеляза Лалов.", "date": "2019.12.02", "title": "\"Демократична България\": Бързи оставки на цялото ръководство на \"Топлофикация София\""}
{"url": "https://www.dnevnik.bg/video/2019/12/02/3999893_nosorog_ot_zastrashen_vid_se_rodi_v_belgiiski_zoopark/", "text": "Белгийският зоопарк Pairi Daiza разпространи първи кадри на мъниче от застрашения вид южен бял носорог. Животното е родено съвсем наскоро - на 25 ноември, в добро здраве е и се радва на грижите на майка си и на служителите на зоопарка. Видео: Pairi Daiza", "date": "2019.12.02", "title": ""}
{"url": "https://www.dnevnik.bg/bulgaria/2019/12/02/3999675_kratki_novini_taneva_prehvurli_otgovornostta_za/", "text": "                         . Дете открило игла в парче месо Дете е открило игла от спринцовка в порцията си месо, купено от семейството от квартален магазин, съобщи Би Ти Ви. Българската агенция за безопасност на храните проверява обстоятелствата. Ветеринарите предполагат, че иглата е останала забита в тъканта при лечение на животното. Докато приготвял храната, бащата не забелязал иглата. Детето не е пострадало. Пореден протест срещу избора на Иван Гешев за главен прокурор      Граждани протестираха днес за пореден път срещу непрозрачния и безалтернативен избор на Иван Гешев за главен прокурор. Организатор е сдружението \"Правосъдие за всеки\". Протестиращите искат промяна на модела, ограничаване на безконтролната власт и влияние на главния прокурор, реформи в прокуратурата и съдебния съвет и за връщане към върховенството на правото. Проявата е в навечерието на изслушването на сегашния главен прокурор Сотир Цацаров в Народното събрание за поста председател на антикорупционната комисия. Според неправителствени организации и двете процедури са непрозрачни, а изборът - предопределен. Манолова иска информация за четири къщи, построени на Витоша Бившият омбудсман и кандидат кмет на София Мая Манолова поиска информация от кмета Йорданка Фандъкова за строителството на четири къщи на територията на природен парк \"Витоша\". По закона за достъп до обществена информация Манолова иска да се запознае със строителните книжа и основанията за тяхното издаване. В същото положение са още около 150 терена, урегулирани на територията на парка, които вероятно ще бъдат застроени по същата схема, предупреждават Манолова и нейните съмишленици. Коледните пенсии ще се изплащат от 9 декември Изплащането на пенсиите за декември заедно с коледните добавки ще започне на 9 декември, съобщи НОИ. Коледните добавки са 40 лв. помощ за пенсионерите с доходи под 363 лв., колкото е линията на бедността, определена за 2020 г. Общо 1 250 236 пенсионери ще получат помощта. Преводите на декемврийските пенсии по сметките на пенсионерите, които получават парите си по банков път, ще бъдат извършени на 9 декември. Агенцията по храните ще проверява продажбите на риба Агенцията по храните започна засилени проверки на обекти за отглеждане, производствои търговия с риба и морски продукти. Тематичните проверки за Никулден са свързани с интензивното предлагане и търсене на храни за празника и се провеждат съвместно с Изпълнителната агенция по рибарство и аквакултури и Комисията за защита на потребителите. Специално внимание ще се обърне на случаи на продажбата на риба и рибни продукти на нерегламентирани места и от нерегистрирани търговци. Агенцията призовава хората да купуват риба от регистрирани обекти, за да не се излагат на риск, а при съмнения да подават сигнал на телефон 0700 122 99. Танева прехвърли отговорността за неизгодните заменки на агенцията по горите Земеделският министър Десислава Танева прехвърли на Изпълнителната агенция по горите отговорността за предоставяне на информация около неизгодните заменки на горски територии, съобщава \"Сега\". Медията е подала заявление по Закона за достъп до обществена информация, с което изиска от министерството детайлна информация за новите оценки на всички 132 сделки, на базата на които е установена щета за бюджета, за която се разбра миналия месец. Според Десислава Танева земеделското министерство не разполага с тази информация, но уточнява, че данните били налични в Изпълнителната агенция по горите. До казуса се стигна, след като оценителна комисия установи, че от общо 132 договора в 103 има неправомерно получена държавна помощ от страна на бенефициенти. Тези 103 сделки засягат 478 имота на обща площ малко над 22 хил. дка. Получената в повече стойност от бенефициенти се равнява на малко над 80 млн. лв.", "date": "2019.12.02", "title": "Кратки новини: Дете открило игла в парче месо"}
{"url": "https://www.dnevnik.bg/zelen/2019/12/02/3999899_borisov_na_foruma_za_klimata_nezavisimo_kude_pushi/", "text": "Комините, дали пушат в САЩ, Китай или във Виетнам, атмосферата го донася при нас. С тази констатация в края на триминутната си реч на световния форум, посветен на климатичните промени, провеждащ се в Мадрид, премиерът Бойко Борисов призова гостите на събитието да направят така, че на подобни срещи да присъстват и най-големите замърсители - САЩ и Китай. Започвайки и завършвайки речта си с обръщението \"Педро\" към домакина - премиерът на Испания Педро Санчес, той отбеляза, че ЕС произвежда едва 9% от световните вредни емисии. \"Така че да се обединим, за да накараме тези безспорно прогресивни в икономиката си страни (САЩ и Китай - бел. авт.) да се съобразят с чудовището, което идва с промените в климата\", каза още Борисов. В речта си той посочи, че според данни на Евростат за миналата година България е втора в ЕС по намаляване на вредните емисии от изгарянето на изкопаеми горива, като спадът е 8.1%, докато за лидера Португалия е 9 на сто. Предвид факта, че 60% от електроенергията в България през зимата идва от въглищните централи, Борисов отбеляза, че за страната е важно да се гарантира, че преходът към нисковъглеродна икономика ще е плавен, справедлив и осъществен по \"разходоефективен начин\". Премиерът посочи още, че ядрената енергетика играе важна роля за гарантирането на националната, регионалната и европейската енергийна сигурност, като в същото време предоставя електроенергия на достъпни цени. Борисов подчерта, че България ще разчита на ядрената електроенергия и през следващите години и тя е ключова за преминаване към нисковъглеродна икономика. Вчера, преди да замине за срещата в Мадрид, Борисов каза пред журналисти, че е време в България да се проведе дебат дали да се сложи край на тецовете на въглища и на старите коли, и да се повиши продължителността на живота. Той допълни, че на срещата за климата ще се опита да защити въглищните централи и вредните производства в България.", "date": "2019.12.02", "title": "Борисов на форума за климата: Независимо къде пуши коминът, атмосферата го донася при нас"}
{"url": "https://www.dnevnik.bg/bulgaria/2019/12/02/3999929_stroitelniiat_nadzor_zapochna_da_subaria_nezakonni/", "text": "Дирекцията за национален строителен контрол (ДНСК) започна да събаря незаконни къщи на обвиняеми за телефонни измамни, съобщиха от Специализираната прокуратура. До момента са издадени 17 заповеди за премахване на незаконни строежи, като едната вече е изпълнена. Собствениците на други два незаконни строежа са обявили, че ще ги съборят доброволно. До крайната мярка се стигна, след като Специализираната прокуратура възложи на ДНСК да провери законността на 103 недвижими имота, собственост на 27 обвиняеми за участие в три неутрализирани през 2019 г. организирани престъпни групи за телефонни измами. Проверените имоти се намират в Горна Оряховица, Берковица, Левски, Ветово и селата Ружинци и Арчар. Освен издадените 17 предписания за събаряне на незаконните къщи за други 20 обекта предстои да бъдат изпратени заповеди за премахването им. За 5 имота е наложена забрана за ползване. 23 от останалите проверени сгради пък се причисляват към т.нар. търпими строежи (незаконни, без строителни книжа, но са вписани в действащите устройствени планове и не подлежат на премахване или забрана за ползване), а други 26 обекта са в процес на изследване по търпимост. Образувани са общо 11 наказателни производства срещу виновните длъжностни лица от общинската администрация, неизпълнили служебните си задължения и позволили строежа на някои от имотите.", "date": "2019.12.02", "title": "Строителният надзор започна да събаря незаконни къщи на обвиняеми за телефонни измами"}
{"url": "https://www.dnevnik.bg/video/2019/12/02/3999934_evakuiraha_desetki_hiliadi_jiteli_na_filipinite/", "text": "Десетки хиляди жители на Филипинитe бяха евакуирани заради приближаването на тайфуна Камури. Очакванията на метеоролозите са, че природната стихия ще достигне архипелага в понеделник вечерта или рано сутринта във вторник. На кадрите се вижда обстановката в град Гамей, разположен на остров Самар. Видео: GLADYS CASTILLO VIDAL/Reuters", "date": "2019.12.02", "title": ""}
{"url": "https://www.dnevnik.bg/biznes/2019/12/02/3999879_kak_da_se_zashtiti_potrebiteliat_na_onlain_i_mobilno/", "text": "Българската народна банка публикува на своята интернет страница  съвети за защита на потребителите , които ползват онлайн и мобилно банкиране. Материалът съдържа практическа информация в помощ на потребителите при вземане на решение за избор на подходящ финансов продукт, както и полезни съвети за защита и разрешаване на потребителски спорове. В подробна брошура са описани видовете банкови сметки, такси и кога се начисляват. А също и за депозитите и влоговете, банковите карти - видове и условия по тях, видовете кредити - предназначение и особености. Към всеки продукт има секция с полезни съвети за потребителите на финансови услуги за какво да внимават и какво непременно да проверят, преди да ползват съответния продукт или услуга. Специално място е отделено на предпазването от различни видове злоупотреби при ползването на банкови продукти - от изтичане на лични данни, през измами при теглене от банкомат до фишинг и други видове измами. Отделна секция има за решаването на потребителски спорове. Съветът е първо да се направи опит за разрешаване на спора с обслужващата банка или финансова институция. Следващи стъпки са искане на съдействие чрез помирителни комисии и жалби до различни институции. Преди да изберете услуга, прочетете внимателно и разберете условията, обърнете специално внимание на всички такси и разходи, помислете за сигурността, подайте жалба, ако смятате, че правата ви са нарушени. Тези съвети, развити в детайли, можете за прочетете  тук .", "date": "2019.12.02", "title": "Как да се защити потребителят на онлайн и мобилно банкиране - съветите на БНБ"}
{"url": "https://www.dnevnik.bg/bulgaria/2019/12/02/3999939_sudut_reshi_razsledvan_za_finansovi_izmami_za_10_mln/", "text": "Състав на Софийски апелативен съд (САС) реши израелският гражданин Гал Барак,  разследван за финансови престъпления  за над 10 млн. евро, да бъде предаден на властите на Австрия, които са издали европейска заповед за ареста му. Софийският окръжен съд веднъж отказа да изпълни европейска заповед за арест, издадена от първи прокурор при прокуратура на Фелдкирх, Австрия, припомнят от Софийския апелативен съд. Един от мотивите бе, че европейската заповед за арест е издадена от некомпетентен орган. Окръжната прокуратура протестира произнасянето и мотивите в него, сред които и че издадената европейска заповед за арест не съдържа конкретни данни за обстоятелствата относно време, място и степен на участието на исканото лице в извършване на престъпленията, за които е образувано наказателното производство. Срещу Гал Барак в Австрия се води разследване за няколко тежки престъпления - измама в особено големи размери и особено тежък случай, пране на пари, участие в престъпна група и др. От съдържанието на европейската заповед за арест и предоставената допълнителна информация става ясно, че се касае за широкомащабна трансгранична престъпна дейност, извършвана на територията на Австрия, Германия, Швейцария, Сърбия и България от 2015 г. до настоящия момент, вредите от която възлизат на над 10 000 000 евро. Гал Барак бе задържан при напускане на България, на граничен пункт Калотина, като се е легитимирал като гражданин на Израел и е представил редовен паспорт. Софийският апелативен съд е преценил като основателни доводите на прокурора, че има опасност исканото лице да се укрие и да извърши ново престъпление. С решението е допуснато предаването на Барак и му е взета мярка за неотклонение \"задържане под стража\" и от съдебната зала е бил отведен в ареста.", "date": "2019.12.02", "title": "Съдът реши разследван за финансови измами за 10 млн. евро да бъде екстрадиран"}
{"url": "https://www.dnevnik.bg/bulgaria/2019/12/02/3999943_trite_prichini_boris_bonev_da_iska_da_e/", "text": "Всеки, който е избран мажоритарно от повече от 40 000 гласоподаватели, трябва да направи възможното, за да ги представлява максимално добре. Това пише в профила си във \"Фейсбук\" независимият столичен общински съветник Борис Бонев, който се очаква да бъде избран за зам.-председател на общинския съвет (СОС) с подкрепата на най-голямата група ГЕРБ. Подготвят се промени в правилника на СОС, които да позволят избора на Бонев. Според слуховете Бонев е гласувал за кандидатурата на Елен Герджиков за председател на СОС взамяна на зам.-председателския пост за себе си. Самият той отказва да разкрие тайната на вота си, но Герджиков получи 33 гласа подкрепа, или с два повече от общия брой на съветниците от ГЕРБ и ВМРО. Във \"Фейсбук\" Бонев пише, че неговите избиратели са единствените, на когото дължи отговори, и че не се интересува от опитите на политическите си опоненти да използват процедурни въпроси, за да се харесат на електората си. \"Когато се кандидатирах за общински съветник с подкрепата на моите съмишленици от \"Спаси София\", аз го направих с План за София - подробна програма за развитието на нашия град. Всички, които гласуваха за мен, очакват да направя максимално възможното, за да реализирам заложените в плана идеи\", пише Бонев и добавя, че цялата организация на СОС не е подготвена да взаимодейства с някой мажоритарно избран. Зам.-председателското място ми дава възможност да участвам в Председателски съвет и да влияя върху опредялянето на дневния ред на СОС. Това не е израз на някаква си лична кариерна амбиция, уверява той. Бонев смята, че участието му в председателския съвет ще гарантира на избирателите, че постигнатите компромиси между политическите групи се базират на аргументи, а не са плод на политически съглашения. \"Да бъда зам.-председател не е привилегия. Всички партии в съвета така или иначе имат зам.-председател. В момента аз съм единственият изключен и не мога да влияя на дневния ред на СОС\", добавя той.", "date": "2019.12.02", "title": "Трите причини Борис Бонев да иска да е зам.-председател на общинския съвет"}
{"url": "https://www.dnevnik.bg/sport/2019/12/02/3999905_fotogaleriia_tehnologichnoto_biagane_pod_dujda_v_sofiia/", "text": "В събота се проведе състезанието по бягане за IT компании и професионалисти Big Tech Run. Надпреварата се състоя за четвърти път, като събитието в София предложи добро настроение сред участниците въпреки лошите условия и дъжда.", "date": "2019.12.02", "title": "Фотогалерия: \"Технологичното\" бягане под дъжда в София"}
{"url": "https://www.dnevnik.bg/sviat/2019/12/02/3999987_spasitelniiat_plan_na_nobeloviia_komitet_po_literatura/", "text": "Двама външни членове на Нобеловия комитет за литература напуснаха днес с мотива, че реформите в институцията се движат твърде бавно. Имиджът на Шведската академия, която връчва престижното отличие, пострада миналата година след скандал за сексуален тормоз. Тогава тя отмени обявяването на наградата, а тази година  отличи двама писатели. Една от мерките за справяне с проблема бе назначаването на външни членове в Нобеловия комитет. Той се състоеше от 4-ма членове на академията и петима външни. \"Нямам нито търпението, нито времето да чакам резултати от работата в посока на промени\", заяви един от тях – писателят Кристофер Леандор, в статия за \"Свенска дагбладет\". \"Моята представа за време и тази на академията са различни – за мен една година е много време от живота ми, за академията – много малко.\" Заедно с Леандор оставка подаде и Гун-Брит Сундстрьом. Какво стана в академията Миналата годината наградата бе отменена за пръв път от 1949 г. насам, след като Шведската академия бе в центъра на  скандал за секс тормоз , който доведе до оставката на Сара Даниус, доскорошния пожизнен секретар. Причина за оставката бяха действията на съпруга на Даниус - Жан-Клод Арно, който беше обвинен в сексуален тормоз от над 17 жени. Предполагаше се още, че вероятно той е разгласявал предварително имената на лауреатите. За да продължи Шведската академия да връчва наградите, институцията взе решение да назначи външно жури към комисията, която да определи Нобеловия лауреат за литература за 2019 г. Скандалът предизвика оставката на членовете на академията, която след това остана с по-малко от изисквания за взимане на решения минимум от 12 души. Преди това членовете бяха определяни доживотно без право да подават оставка, заради което мнозина отказваха с години да присъстват на заседанията им в знак на протест срещу решения, с които не са съгласни - правило, което последно бе променено от крал Карл XVI Густав.", "date": "2019.12.02", "title": "Спасителният план на Нобеловия комитет по литература доведе до още оставки"}
{"url": "https://www.dnevnik.bg/analizi/2019/12/02/4000005_niama_vlast_koiato_da_ne_e_zalojnik_na_finansoviia/", "text": "                         Прикриват се истинските аргументи за тази сериозна рокада в Министерския съвет. Нямаше никакви индикации, нито хората, ангажирани със социалната сфера, бяха наясно. Прокрадна се една версия, която може би е близо до истината – че е имало между финансовия министър Владислав Горанов и Бисер Петков и коалиционните партньори. Първоначално е имало някакъв компромис за 10-процентно увеличение, но после с подкрепа на ВМРО са приели 15% увеличение. И това е бил препъникамъкът в тези разговори. Очевидно има напрежение между министрите и между коалиционните партньори по отношение на социалната политика. За съжаление в България няма институция и няма власт, включително местна и национална, която да не е заложник по някакъв начин на финансовия министър, респективно на министър-председателя като човек, който назначава министрите. В случая И винаги трябва, когато се дава на една група по интереси, да се намерят парите, които ще запълнят дупката, която ще се отвори. И в случая е по-важна цената за всеки компромис, който се прави в Министерския съвет, а не смяната на един министър или друг. Борисов постига временно укрепване на коалицията с \"Обединени патриоти\", защото те очевидно са застанали зад искането на социалния министър да вдигне определен тип възнаграждение на определена група хора. Но постигането е временно, защото и пак ще се чудят откъде да ги вземат. Защото друга група хора ще искат увеличение на техните пари. Печели се време, за да се потърси нов източник на финансиране на всички тези огромни ями за поглъщане на обществени средства.", "date": "2019.12.02", "title": "Няма власт, която да не е заложник на финансовия министър"}
{"url": "https://www.dnevnik.bg/sviat/2019/12/02/3999945_ne_samo_bejanci_-_siriicite_v_turciia_praviat_biznes_i/", "text": "                         За мнозина сирийци Мехмет Течан е най-важният човек в Турция - той е заместник-директор на професионалното училище \"Остим\" в Анкара и помага на сирийските бежанци да си намерят работа. Той подпомага тяхната интеграция, утешава ги, говори с потенциални работодатели, бори се срещу предразсъдъците. Сирийците са предприемчиви Отношението към намиращите се в Турция 3.7 млн. сирийски бежанци е напрегнато, припомня \"Ди велт\". По този повод Течан казва, че сирийците трябва да напуснат Турция само ако самите те искат това. \"Турция печели от това, че сирийците работят в страната\", добавя той. И колкото по-добре тези хора са интегрирани на трудовия пазар, толкова по-добре е това за турската икономика. \"Те не са само бежанци, те са предприемачи, клиенти и данъкоплатци\", казва Течан. Това се потвърждава и от проучванията, които сочат, че за осем години сирийците са основали над 10 хил. фирми в Турция - средно с по 7 работници или служители. А тъй като сирийците са по-експортно ориентирани от турците, те не само създават нови работни места, но и осигуряват по този начин нови възможности за турската външна търговия. Данните сочат, че само 31 процента от турските фирми изнасят своя продукция в чужбина, докато при сирийците този дял надхвърля 55%. Едно от обясненията е, че сирийските фирми предпочитат да изнасят стоките си, понеже им е трудно да пробият на турския пазар. Първоначално само малка част от предприятията бяха готови да назначават бежанци официално, спомня си Течан. В най-добрия случай ставаше въпрос основно за работа на черно - защото така на фирмите им излизаше по-евтино. Сирийците в Турция получават разрешително за работа само в провинцията, в която са регистрирани - предимно в градовете в близост до сирийската граница. Тъй като обаче в големите градове като Истанбул има повече работни места, сирийците се принуждават да работят без регистрация, т.е. незаконно, в сфери, за които не е необходима квалификация - като сезонни работници, в строителството, в производството и шивашката промишленост. От това печелят всички Това не само води до спад в заплатите на турските работници, но и поставя бежанците в тежка ситуация. Те работят без здравни осигуровки, без разрешително за работа, без възможността да пращат децата си на училище. Именно в тези случаи се намесва Течан, който издирва черноработниците и предупреждава работодателите им, че наемането по този начин се преследва от закона. Той се опитва да ги убеди да изпращат сирийците на обучение в неговото училище, тъй като това е изгодно и за двете страни: професионалното училище поема една четвърт от разходите за заплата, а предприятието получава накрая квалифициран служител. Сирийците на свой ред получават възможността да се регистрират на място, щом могат да докажат, че са назначени на работа. Официалната позиция на правителството е, че сирийските бежанци могат да останат в Турция. Управляващата Партия на справедливостта и развитието твърди, че връщането в родината трябва да става на доброволен принцип. Но зад кулисите политическото ръководство в Анкара действа различно: Ердоган е решен да премести два милиона сирийски бежанци от Турция в Северна Сирия. Затова и той влага толкова усилия в офанзивата в Северна Сирия. През октомври изтече срокът, в който пребиваващите нелегално в Истанбул сирийски бежанци трябваше да напуснат града, връщайки се обратно в провинциите, където са били регистрирани. По сведения на правозащитни организации е имало и депортации, посочва \"Ди велт\". Държавата трябва да прави повече Повечето хора, с които Мехмет Течан разговаря, искат да останат в Турция. \"Те са се устроили тук с цената на положени огромни усилия и не искат нито да се връщат в Сирия, нито да заминават за Европа\", уверява той. Но за успешната им интеграция, което включва професионалното обучение и устройването им на трудовия пазар, те се нуждаят от подкрепата на държавата. А тя не мисли дългосрочно и перспективно - в най-добрия случай правителството подкрепя такива проекти само за ограничен период от време - не си поставя дългосрочни цели, посочва зам.-директорът на професионалното училище \"Остим\" в Анкара.", "date": "2019.12.02", "title": "Не само бежанци - сирийците в Турция правят бизнес и плащат данъци"}
{"url": "https://www.dnevnik.bg/video/2019/12/02/4000038_toksichna_piana_pokri_indiiski_plaj/", "text": "Гъста бяла пяна покри през уикенда един от плажовете на индийския град Ченай и много деца влязоха във водата, за да си играят с нея. В действителност обаче се оказа, че пяната е токсична. Тя се е образувала от смесването на замърсители от канализацията с морската вода. Очаква се до няколко дни пяната да изчезне.", "date": "2019.12.02", "title": ""}
{"url": "https://www.dnevnik.bg/bulgaria/2019/12/02/4000048_grajdanski_sdrujeniia_niama_da_zadavat_vuprosi_na/", "text": "Пет неправителствени организации заявяват в писмо до депутатите, че няма да се възползват от законовата възможност да задават въпроси на кандидата за председател на Комисията за противодействие на корупцията и за отнемане на незаконно придобито имущество (КПКОНПИ) Сотир Цацаров. Утре е изслушването на Цацаров и другия кандидат - издигнатият от \"Воля\" депутат Симеон Найденов пред Комисията за борба с корупцията, конфликт на интереси и парламентарна етика. Откритото писмо е подписано от фондациите Антикорупционен фонд, Български адвокати за правата на човека, Български институт за правни инициативи, Института за пазарна икономика и Програма достъп до информация. Дългогодишният ни опит в изследване и наблюдение на процесите в съдебната власт, сферата на правата на човека и върховенството на правото, ни дава основание да твърдим, че предстоящият избор на председател на КПКОНПИ е предрешен, пишат неправителствените организации. Те отбелязват, че процедурите по избор, извършвани от Народното събрание, страдат от пороци като липса на състезателност, липса на прозрачност и публичност, отсъствие на професионален и обществен дебат за състоянието на органа. \"Заставаме зад убеждението, че изпращането на становища и въпроси към кандидатите ще доведе единствено до легитимирането на една фасадна и компрометирана в своя зародиш процедура. Не желаем да допринасяме за обезсмислянето на един иначе демократичен инструмент, какъвто е участието чрез становища и въпроси от представители на гражданското общество в процедурата по избор на председател на КПКОНПИ. Този своеобразен \"бойкот\" е безпрецедентна, но неизбежна стъпка към разобличаване на очевидни паравани на предварително взети по непрозрачен начин решения\", се казва в писмото. Сдруженията отбелязват, че обстоятелства около процедурата за избор на председател на КПКОНПИ поставят сянка на съмнение за неясни, поне за широката общественост, договорки, чрез предварителното ѝ обвързване с процедурата за избор на главен прокурор. \"Смятаме, че е недопустима, като граничи с абсурда, ситуацията, в която действащ главен прокурор обикаля парламентарните групи, за да събира депутатска подкрепа за своята номинация за ръководител на орган на изпълнителната власт. Такива действия опорочават процедурата за избор на председател на КПКОНПИ в нейния зародиш. Превръщат се в предпоставка за основателни граждански подозрения, че органите на различните власти действат в някаква криворазбрана симбиоза, която не е в изгода на демократичния ред в страната (чл. 8 КРБ)\", пишат петте сдружения. Те напомнят на депутатите, че КПКОНПИ разполага с апарат с разнородни функции, \"които изкусно могат да послужат за репресия и властови произвол\". Във вашите ръце е изборът дали да укрепите държавността или напротив, да спомогнете за продължаващите процеси по ерозия на правовия ред в страната, завършва писмото.", "date": "2019.12.02", "title": "Граждански сдружения няма да задават въпроси на Цацаров заради предрешения избор"}
{"url": "https://www.dnevnik.bg/sviat/2019/12/02/3999774_braziliia_be_otlichnik_v_borbata_sus_spin_no_neshto_se/", "text": "                         Системата на общественото здравеопазване в Бразилия дълго служеше за пример в борбата срещу епидемията от СПИН. От 1996 г. насам бразилската държава гарантира безплатното лечение в обществените болници на пациентите, заразени с ХИВ вируса. Те получават и медикаментите безплатно. Здравното министерство смята, че в момента 866 000 бразилци са  ХИВ позитивни . Над половин милион от тях се лекуват по линия на общественото здравеопазване. Бразилската програма за  лечение на СПИН  е смятана за много успешна - от влизането ѝ в сила е постигнато удължаване на живота на болните със средно седем години. Новите инфекции оставаха постоянна величина, в някои рискове групи имаше дори и спад. Но сега броят но новозаболелите отново расте, както сочат данните на ООН. Ако през 2010-а в Бразилия са били регистрирани 44 000 нови инфекции, през 2018-а те са били 53 000 - 21 процента ръст, който значително надвишава средния за същия период в цяла Латинска Америка от 7 на сто. Какви са причините? Недостатъчна превенция \"Това се дължи най-вече на слабите мерки за превенция през последните години\", казва експертът по разпространението на заболяването Вериано Терто. Той отбелязва, че и централното правителство, и местните власти са свили драстично обществените си кампании: \"По темата се мълчи, а правителството абдикира от тези свои ангажименти. На него постоянно му се налага да прави отстъпки на консервативните сили, за да се задържи на власт\", посочва той. В училищата се засили съпротивата срещу  часовете по сексуална просвета  и разясняване на заболяванията. Но докато по-рано властите са оказвали натиск, днес отпорът срещу раздаването на презервативи в училище е много осезаем, а учителите проявяват все по-малка готовност да се включат. \"Кампаниите в училищата стават все по-слаби, тъй като от страна на властите не се оказва достатъчно натиск\", казва за ДВ доктор Вилза Вилея. С отслабването на кампаниите в училищата намалява и  използването на презервативи , особено сред по-младите хора. Увеличение на инфекциите се наблюдава също и сред младежите на възраст между 15 и 19 години: за 10 години броят на заразяванията в тази възрастова група е нараснал от 3 на 5.4 на сто хиляди души. Бразилия вече не е за пример Междувременно Бразилия вече не може да бъде сочена като пример за успешна борба с разпространението на СПИН, казва Вериано Терто: \"Имаме добър опит, който трябва да запазим. Бразилия показа, че е в състояние да реализира програма, която е открита за всички, и така да намали смъртността.\" През последните години обаче липсваше поддръжка както от страна на местните власти, така и от международните организация за  борба със СПИН. \"Гаранцията, че всеки има достъп до обществената безплатна терапия, продължава да е пример, макар междувременно да сме преминали към практика на \"тестване и лечение\", казва Вилея. \"Но броят на пациентите се увеличи значително. Преди в повечето случаи лечението започваше чак в по-напреднала фаза на разпространение на вируса, докато днес не е така - лечението започва веднага след откриването на заразата.\"", "date": "2019.12.02", "title": "Бразилия бе отличник в борбата със СПИН, но нещо се обърка"}
{"url": "https://www.dnevnik.bg/bulgaria/2019/12/02/4000046_geshev_izpulnili_sme_vsichki_angajimenti_pred_brjuksel/", "text": "Възможно най-скоро да отпадне механизмът за мониторинг за България – това желание изразиха в Брюксел главният прокурор Сотир Цацаров, избраният за негов наследник Иван Гешев и евродепутати. Бъдещият главен прокурор Иван Гешев подчерта, че България е изпълнила всички ангажименти, поети при влизането в Европейския съюз, но според него механизмът не работел добре. \"Той се използва основно за вътрешнополитически цели и това е ясно на всеки български гражданин. Той не съдейства за напредък\", смята Гешев, цитиран от bTV. По думите му България ще продължи да се бори с корупцията. \"Никой не се е справил в света с престъпността. Корупцията е част от престъпността. Ще направим това, както сме работили до момента\", коментира Гешев. Цацаров не се съгласи с тезата на президента Румен Радев, че главният прокурор е безотчетен. \"Не бих казал, че е вярна тезата, че започват дебати. Дебатите просто продължават. Ако някой има тезата за това, че може да ги провежда и в друг формат, в друг мащаб – в това няма нищо лошо, това трябва да бъде приветствано. Но това не е началото на тия дебати\", коментира главният прокурор по повод бъдещи дебати за изменения в конституцията, за които Радев каза, че ще инициира. Очаква се утре Иван Гешев да се срещне с избраната за Европейски главен прокурор Лаура Кьовеши, а Сотир Цацаров ще се прибере в София, за да представи пред депутатите своята концепция за управление на антикорупционната комисия КПКОНПИ, ако я оглави. Според него антикорупционният орган не се нуждае от нови правомощия, но пък трябва да бъде прецизиран списъкът с лицата за т.нар. висши публични длъжности. Според вицепрезидента Илияна Йотова само с ясни критерии и без двойни стандарти ще бъде успешен предлаганият общоевропейски механизъм за върховенство на закона. Тя откри в Европейския парламент в Брюксел конференция \"12 години Механизъм за сътрудничество и проверка в България: Равносметка\". По думите на вицепрезидента необходимостта от общ преглед за проблемите с върховенството на закона стана задължително, особено през последните години. Илияна Йотова припомни, че през 2013 г. общоевропейски доклад за нивата на корупцията е показал, че проблеми има във всички страни. Намерението такъв доклад да се изготвя на две години обаче не се осъществи. Вместо ЕК да излезе с пакет от законодателни инициативи, представи План за действие за укрепване на върховенството на закона.      Вицепрезидентът подчерта, че отпадането на мониторинга върху България не бива да се обвързва с приемането на предложения от ЕК общоевропейски механизъм за върховенството на закона. \"Затрудненията, които среща още при първото обсъждане, могат да изтеглят решението за България напред във времето. Това би довело до ново обезкуражаване, тъй като наблюдаваните критерии са изпълнени, но отново ставаме зависими от нови решения\", изтъкна Илияна Йотова. На 22 октомври т. г. ЕК направи препоръка Механизмът за сътрудничество и проверка да бъде прекратен спрямо България. Предстоят становищата на Европейския парламент и съвета. В изказването си вицепрезидентът припомни, че въвеждането на Механизма за сътрудничество и проверка с приемането на България в ЕС през 2007 г. е абсолютен прецедент и по същество означава \"пълноправно членство\" \"под условие\". Такъв механизъм не бе въведен за Хърватия, която е последната приета държава членка. Илияна Йотова подчерта безспорната роля на мониторинга над България, но посочи основните му дефекти. Сред тях са липсата на достатъчно конкретика на критериите, по които се оценява напредъкът, като и на вида на изискваните реформи; прибавянето на нови и нови условия към заложените шест индикативни показателя. Вицепрезидентът заяви, че въпреки парламентарните питания към Европейската комисия, включително и три от страна на Илияна Йотова, институцията не е давала конкретни отговори освен дежурния: Не може да се говори за отпадането на нито един от тези показатели, докато не отпаднат всички. \"Мониторингът остана затворен в институционалното пространство между София и Брюксел и непонятен за мнозинството български граждани. Дори медийният интерес към темата заглъхваше през годините\", подчерта вицепрезидентът. Илияна Йотова заяви, че Механизмът за сътрудничество и проверка се е превърнал в политически инструмент. \"Политиците говореха много повече от експертите. Политизирането на този инструмент създаде допълнителни съмнения в неговата обективност и реално желание за сътрудничество\", изтъкна вицепрезидентът Йотова. Според Йотова оценките за България са се превърнали в аргумент за проява на двоен стандарт. \"Най-драстичният пример е членството ни в Шенген, където трябваше да бъдем приети още през 2011 г. Освен техническите критерии се включиха политически, на основата на заключенията на ЕК, въпреки че самата комисия нееднократно е подчертавала, че \"механизмът не трябва да се обвързва с други области на правото на ЕС\" като еврофондовете и Шенген\", отбеляза Илияна Йотова.", "date": "2019.12.02", "title": "Гешев: Изпълнили сме всички ангажименти пред Брюксел, евродокладът не работи"}
{"url": "https://www.dnevnik.bg/sviat/2019/12/02/4000041_svetut_ostava_razdelen_za_klimata_vupreki_trevojnite/", "text": "Подложеното на климатичните изменения човечество почти е достигнало точката, от която няма връщане назад, но има опасност започващата от днес в Мадрид 25-а конференция на ООН за климата (КОП25) да не отговори на настоятелните призиви за незабавни и радикални действия. Тревожни доклади на учените, гражданско неподчинение на обществеността, милионни шествия на млади хора... От една година подписалите Парижкото споразумение страни са подложени на безпрецедентен натиск, обобщен от лозунга на този двуседмичен форум: #ВремезаДействие (#TimeforAction). \"Не можем повече да отлагаме действията за климата\", потвърди испанският министър на околната среда Тереса Рибера, чиято страна непланирано пое домакинството на КОП25 след отказа на Чили, която обаче остава председател на конференцията. Същото послание беше неуморно повтаряно от ООН с наближаването на форума. \"Точката на необратимост вече не е далеч на хоризонта, а ясно се вижда и бързо се приближава\", заяви вчера генералният ѝ секретар Антониу Гутериш, който осъди \"абсолютно недостатъчните\" ангажименти срещу глобалното затопляне. Всеки градус е от значение Няколко дни по-рано Програмата на ООН за околната среда нанесе удар по надеждите да се достигне идеалната цел на Парижкото споразумение глобалното затопляне да се ограничи до +1.5 градуса по Целзий спрямо доиндустриалната ера. За да стане това, би трябвало емисиите въглероден диоксид да се понижат със 7.6 процента годишно, всяка година, започвайки от 2020 и така до 2030 г. А няма никакви признаци, че те започват да намаляват. Световната температура вече се покачи с 1 градус, което предизвика нарастване на климатичните бедствия. А всеки допълнителен градус ще усили обхвата на тези отклонения. При сегашното темпо обаче температурата може да се увеличи с 4 или 5 градуса до края на века. А дори и държавите да спазят сегашните си ангажименти, покачването на живачния стълб може да надхвърли 3 градуса. \"Това, което все така липсва, е политическата воля\", изрази съжаление Антониу Гутериш, сочейки с пръст, без да ги назовава, държавите с най-високи емисии въглероден диоксид, \"които не поемат своя дял\". \"Някои страни като Китай и Япония дават признаци на нежелание да увеличат амбициите си\", смята Лоранс Тюбиана, която е архитект на Парижкото споразумение. Колкото до САЩ, те наскоро потвърдиха оттеглянето си от това споразумение догодина, въпреки че \"американският народ\" е ангажиран в борбата с глобалното затопляне, увери влиятелният председател на Камарата на представителите, демократката Нанси Пелоси, която е очаквана днес в Мадрид. С поглед към ЕС В този контекст погледите се насочват към ЕС и новоизбраната ѝ изпълнителна власт, която днес ще присъства на конференцията заедно с около 40 държавни и правителствени ръководители, в това число петнадесетина от ЕС. Европейската комисия, чийто нов председател Урсула фон дер Лайен се е ангажирала с европейска \"зелена сделка\", е \"новият политически елемент на КОП25\", отбеляза Тюбиана. Тя се надява на срещата на върха на ЕС на 12 и 13 декември 28-те да успеят да се договорят за постигане на въглеродна неутралност до 2050 г. Дори и в този случай обаче ще трябва да се почака до 2020 г. ЕС да представи преразгледаните си по-краткосрочни амбиции. Днес само 68 страни са се ангажирали да увеличат ангажиментите си за съкращаване на емисиите въглероден диоксид през 2020 г. преди КОП26 в Глазгоу. Те обаче съставляват едва 8 процента от световните емисии според експертите. \"Хората, които вземат решенията, трябва да покажат, че са загрижени за подложените на най-големи рискове уязвими общности, а не за могъщите и мотивирани от печалбата индустрии\", каза директорката на \"Грийнпийс интернешънъл\" Дженифър Морган. Южните страни пък очакват повече помощ и подкрепа от северните за справяне с въздействията от климатичните промени. \"Призоваваме тези, които носят най-голяма отговорност за тази криза, да изпълнят отговорностите си към най-уязвимите, като не жертват развиващите се островни държави\", призова сдружението \"Аосис\", което представлява тези особено застрашени от покачващото се океанско равнище острови.", "date": "2019.12.02", "title": "Светът остава разделен за климата въпреки тревожните доклади"}
{"url": "https://www.dnevnik.bg/evropa/2019/12/02/3999775_shte_ima_li_koi_da_peche_hliab_v_germaniia/", "text": "                         Джими Пелка от Южна Германия е един от най-добрите специалисти по тунинговане на автомобили в света. След като придобива квалификация за автомеханик в един автосервиз, той открива собствена фирма, която днес има 20 филиала в различни страни. Йохана Рьо се занимава с дърводелство. След професионалното си обучение в Германия четири години пътува по света, работи в различни страни, опознава нови материали и технологии. Завърнала се в родината, отваря екоработилница. Антония Рамб от Хановер пък завършва двегодишен курс за козметичка и понастоящем дава консултации в социалните мрежи за поддържането на кожата и съветва младите момичета как да бъдат уверени в себе си и да съхранят естествеността си. Всички те имат една важна мисия: да покажат, че занаятчийството е страхотно нещо и разнообразието от идеи, дигитализация и иновации са също част от него, както и традициите, инструментите и работното облекло. Всички те са герои на рекламната кампания, която Централният съюз на германските занаятчии води в \"Ютюб\", \"Инстаграм\" и \"Фейсбук\". Един от най-важните отрасли на германската икономика има нужда да подобри имиджа си? Реклама за германските занаятчии За да станеш занаятчия в Германия, трябва да изкараш дуално обучение, което продължава няколко години. Ученикът получава теоретични знания в училище, а практическите знания придобива, работейки в производството. Германия е смятана за родоначалник на тази система за подготовка на кадри, утвърдена със съответен закон преди около 50 години. Този образователен модел се прилага днес в много страни - от няколко години включително и в България. От Института за професионално обучение (BIBB) отбелязват, че той се ползва с добра репутация зад граница. \"Интересът към дуалното обучение расте, още повече защото Германия успява да интегрира на пазара на труда голям брой подрастващи. След като получат професионално образование, те започват да се занимават с квалифицирана работа. Доказателството за това е ниското равнище на безработицата сред германските младежи\", посочва Андреас Пипер от Института за професионално обучение. В самата Германия обаче системата на дуалното обучение изпитва напоследък трудности. Броят на незаетите места за професионално обучение през последните десет години се е увеличил три пъти. Всяко трето предприятие в Германия има проблем с това. Не защото кандидатите не са подходящи, а защото просто няма заявки. Според експертите причините са няколко. Първата е демографска - германското общество застарява, а броят на абитуриентите намалява. Освен това е все по-трудно да събудиш интереса на подрастващите към овладяването на определен занаят - мнозина предпочитат да следват. Отражение дават също влиянието на родителите, които искат най-доброто за децата си, както и ролята на социалната среда. Резултатите от допитване сред учениците в обикновените общообразователни училища сочат, че едва 17 на сто биха могли да се спрат на професионално обучение. Но дори и те се боят, че роднините и приятелите им няма да одобрят техния избор. Кои професии привличат младите германци? \"Някои професии нямат много добър имидж в германското общество. Отчасти защото за тях съществуват неверни представи, които не съответстват на реалността. Коминочистачът се качва на покрива и чисти комина, хлебарят разнася тежки чували. А междувременно и двете професии са станали високо технологични, в тях \"също се използват компютри\", подчертава Андреас Пипер. Професиите на коминочистача или хлебаря, професиите на хотелиера или ресторантьора, в които нерядко се налага да се работи до късно и в почивните дни, професиите, свързани с неприятна, мръсна работа като тази на месаря, чистача, водопроводчика вече не са интригуващи за германските ученици. Докато работата в медиите, маркетинга и рекламата, в търговията или административната работа във фитнес клуба се ползват с все по-голям интерес. Това са области, в които кандидатстват мнозина и местата не стигат за всички. Проблемът с кадрите Рекламната кампания в социалните мрежи, пък и не само тя, е израз на опита да се развенчаят предубежденията, да се запълни информационният вакуум и да се повиши привлекателността на занаятчийството. Работата с подрастващите се извършва в училищата и в центровете за професионална ориентация. Германското правителство също предприема мерки, за да повиши интереса към занаятчийските професии. То отпуска например стипендии за повишаване на квалификацията на тези, които вече са усвоили професия. Размерът на стипендията е до 15 хиляди евро. 40 процента от сумата се дават безвъзмездно, останалата част - във вид на кредити с ниска лихва. За успешно полагане на изпит или при откриване на собствен бизнес се отпускат допълнителни бонуси. За чираците, чийто труд по време на дуалното обучение се заплаща, през 2020 г. ще бъде въведена минимална ставка от 515 евро. Една от последните идеи на германския министър на образованието е да се въведат титлите Bachelor Professional и Master Professional - по подобие на университетските степени бакалавър и магистър. Мнозина се надяват, че недостигът на кадри в занаятчийството ще може да се попълни от специалисти от чужбина. През март 2020 г. в Германия ще влезе в сила нов закон за привличане на трудови мигранти от чужбина. Благодарение на него чуждите специалисти ще имат възможността да пребивават в Германия за половин година - за търсене на работа при преминаването на дуално обучение. Какви са условията и какви специалисти ще бъдат канени на професионално обучение можете да проверите в сайта Lehrstellen-radar.de.", "date": "2019.12.02", "title": "Ще има ли кой да пече хляб в Германия"}
{"url": "https://www.dnevnik.bg/biznes/2019/12/02/4000060_praznite_kursove_na_tirovete_shte_uvelichat_emisiite_s/", "text": "Празните курсове за прибиране на камионите в държавата по установяване на всеки четири седмици ще доведат до 3 процента увеличение на вредните емисии, дължащи се на международния товарен транспорт. Това заяви министърът на транспорта, информационните технологии и съобщенията Росен Желязков в Брюксел на заседанието на Съвета на ЕС, формат \"Транспорт\" и цитиран в прессъобщение на министерството.  \"Транспортът е ключов сектор за българската икономика. Броят на регистрираните тежкотоварни превозни средства е 25 800, като средната им възраст е 3 години. Представете си тези превозни средства да пресичат Европа и да изминават напразно над 2000 километра, поради желание за налагане на правила, които са непропорционални и дискриминиращи за периферните държави членки\", каза пред колегите си министър Желязков. България оспорва част от разпоредбите на пакета \"Мобилност\", която трябва да въведе нови правила за товарните превози. Освен връщането на шофьора и камиона в страната на домуване България не е съгласна и с това да се забрани на шофьора да прекарва седмичната си почивка в камиона, както и за директивата за командироване, която увеличава разходите за персонал. ", "date": "2019.12.02", "title": "Празните курсове на тировете ще увеличат емисиите с 3%, предупреждава България"}
