{"url": "https://www.dnevnik.bg/sport/2019/03/22/3408792_angliia_razgromi_chehiia_i_oglavi_grupata_na_bulgariia/", "text": "Англия започна европейските квалификации с убедителна победа 5:0 над Чехия и оглави група А. Фаворитът в групата на  България  не допусна изненада на \"Уембли\" и въпреки че беше без редица основни играчи, направи много силни 90 минути. Футболистите на Гарет Саутгейт можеха да победят чехите с двуцифрен резултат, след като пропиляха куп голови положения. От другата страна Чехия дори не успя отговори на агресията на англичаните, като изглеждаше като отбор, излязъл да загуби с по-малък резултат. Над всички в срещата беше Рахийм Стърлинг, отбелязал хеттрик. Крилото на \"Манчестър сити\" откри в 24-ата минута. В рамките на шест минути през второто полувреме Стърлинг оформи хеттрика си с попадения в 62-ата и 68-ата минута. Хари Кейн се разписа веднъж в добавеното време на първата част. Капитанът на \"Трите лъва\" вкара от дузпа, спечелена от Стърлинг. Крайният резултат беше оформен след автогол на Калас в 84-ата минута. Англия пропусна още редица добри положения чрез Джейдън Санчо, дебютантът Калъм Хъдзън-Одой, както и Деле Али. Селекционерът Саутгейт даде шанс за изява и на друг дебютант - Деклан Райс. След победата си англичаните оглавиха квалификационна група А с три точки. Зад \"Трите лъва\" са Черна гора и България. След три дни англичаните гостуват на Черна гора в Подгорица. В друга интересна квалификация Франция не допусна изненада при гостуването на Молдова. Световните шампиони спечелиха в Кишинев с 4:1, решавайки всичко до почивката, когато точни бяха Антоан Гризман, Рафаел Варан и Оливие Жиру. През втората част Килиан Мбапе се разписа в 87-ата минута, а две по-късно Амброс върна едно попадение за крайния резултат. Изненадата на вечерта беше в Лисабон, където при  завръщането на Кристиано Роналдо  Португалия стигна само до 0:0 с Украйна. Звездата на европейските шампиони не успя да помогне на тима си. Така изненадващо в група В начело излезе тимът на Люксембург, който победи Литва с 2:1.", "date": "2019.03.22", "title": "Във вихъра си Англия разгроми Чехия и оглави групата на България"}
{"url": "https://www.dnevnik.bg/sport/2019/03/22/3408557_visshata_liga_specheli_bitkata_sreshtu_piratstvoto/", "text": "Висшата лига обяви, че трима души, които са разпространявали пиратски стриймове на мачове от английското първенство, са получили осъдителни присъди. Общото време, което те ще прекарат в затвора, е 17 години, става ясно от изявление на сайта на Висшата лига. Стивън Кинг е ръководителят на компания, която се е занимавала с разпространение на срещи от Висшата лига, и получава най-голямата присъда – седем години и четири месеца. Пол Ролстън е осъден на шест години и четири месеца, а третият мъж, Даниел Малоун – три години и четири месеца. Тримата са крадяли сигнал от повече от 20 телевизионни компании в света, печелейки 5 милиона паунда. Те са извършвали дейността си под имената Dreambox, Dreambox TV Limited и Digital Switchover Limited, като са доставяли сигнал на над 1000 пъба, клубове и домове в Англия и Уелс. Счита се, че това е продължавало близо 10 години. \"Това решение доказва, че законът ще бъде суров към всички компании или физически лица, които се опитват да нарушават авторските права\", каза Кевин Плъмб, който е част от правния отдел на Висшата лига. В последната година катарската телевизионна компания  BeIN Sport  подаде иск срещу оператора от Саудитска Арабия BeoutQ, който излъчва незаконно нейни програми. Това се случи в разгара на обтегнатите отношения между двете страни.", "date": "2019.03.22", "title": "Висшата лига спечели битката срещу пиратството след три осъдителни присъди"}
{"url": "https://www.dnevnik.bg/tehnologii/2019/03/22/3408651_hmd_lichni_danni_na_potrebiteli_na_nokia_ne_sa/", "text": "Можем да потвърдим, че лична идентифицираща информация не е била споделяна с нито една трета страна\", заяви финландската компания HMD Global по повод съобщения, че смартфони на Nokia са споделяли без знанието на собствениците си данни с Китай. \"Анализирахме случая и установихме, че протоколът за идентификация, предназначен за друга държава, е бил погрешно включен в софтуерния пакет на една-единствена партида на Nokia 7 Plus. Поради тази грешка тези устройства погрешно са се опитвали да изпратят данни за активиране на устройството на сървър на трета страна,  .\" Компанията допълва, че грешката е била установена и отстранена през февруари 2019 г. чрез превключване на идентификатора към правилната държава. Събирането на еднократни данни за активиране на устройството, когато телефонът се активира за пръв път, е практика в индустрията и позволява на производителите да активират гаранцията на телефона, обясняват още от компанията и допълват, че приемат сериозно \"сигурността и поверителността на своите клиенти\". Всички засегнати устройства са получили това решение и почти всички устройства вече са го инсталирали, съобщават още от HMD. Nokia 7 Plus се произвежда според лицензионно споразумение от HMD Global, като Nokia няма акционерно участие в дружеството, припомня \"Ройтерс\". Nokia първоначално продаде производството на телефони и смартфони на Microsoft през 2014 г. и се фокусира върху телеком оборудване. Бившия ръководители в Nokia създадоха HMD и купиха бизнеса със смартфони през 2016 г., като сключиха споразумение с Nokia Oyj да продължат да използват известния бранд върху продукцията си. След новината за проблем с Nokia 7 Plus, разпространена от обществената телевизия NRK, финландската служба за защита на личните данни заяви, ще се провери случая.", "date": "2019.03.22", "title": "Лични данни на потребители на Nokia не са споделяни с трета страна, уверява производителят"}
{"url": "https://www.dnevnik.bg/bulgaria/2019/03/22/3408556_obmislia_se_prehoden_period_do_2023_g_za_novata/", "text": "Обмисля се въвеждането на преходен период до началото на 2023 г., в рамките на който бъдещите пенсионери ще могат да избират дали да се пенсионират по старата или по новата методика. Това съобщи министърът на труда и социалната политика Бисер Петков пред медиите в парламента, цитиран от БТА. \"Правим разчети със съдействието на НОИ и подготовка на конкретни текстове за изменение в кодекса. Говоря за преходна разпоредба, с която да се даде правна възможност на лицата при пенсиониране при изчисляване на индивидуалния коефициент да участват и периодите, които с промените беше решено да отпаднат\", каза Петков. Той уточни, че така кандидат-пенсионерите ще могат да поискат пенсията им да бъде изчислена и по старата методика, която действаше до края на 2018 г. Петков посочи, че разчетите се правят в рамките на средносрочната бюджетна прогноза и затова преходният период ще е до началото на 2023 г.  Същевременно ще се даде възможност със следваща алинея на лицата, на които е отпусната пенсия по новия ред, в 6-месечен срок от приемането на тази поправка да могат да поискат пенсията им да бъде изчислена по стария ред, уточни Петков.  Никой няма да бъде ощетен, подчерта министърът. Ако бъде подкрепена тази промяна, по-голямата част от бъдещите пенсионери ще бъдат благоприятно засегнати от промените в пенсионната формула, а за друга част от тях промените ще бъдат неутрални, т.е. те ще могат да се пенсионират по реда, който беше досега, обясни той.  Вероятно през 2023 г. ще трябва да се направи нова оценка на текущото състояние, за да може да няма ощетени лица, каза още министърът. По сегашния закон от 1 януари пенсиите се изчисляват на базата на осигурителния принос след 2000 г. като не се вземат предвид трите най-благоприятни години от преди 1997 г., както беше досега, нито приносът между 1997 и 1999 г. Идеята за промяната беше да не търсят хората стари документи от заличени фирми, в които някога са работили, а и да се избегнат злоупотребите с надути заплати на шефове на фалирали банки и източени фирми, осигурявали се на твърде високи суми в годините, в които таван на пенсията не е съществувал. Сега обаче анализ на НОИ показа, че около 30% от кандидат пенсионерите по новата формула ще получат по нисък индивидуален коефициент, което е твърде вероятно да доведе и до по-ниска пенсия. След обществено недоволство и по  нареждане на премиера Бойко Борисов  управляващите работят по прецизиране на текстовете. ", "date": "2019.03.22", "title": "Обмисля се преходен период до 2023 г. за новата формула за пенсиите"}
{"url": "https://www.dnevnik.bg/bulgaria/2019/03/22/3408683_gerb_se_samozabraviha_vreme_e_da_se_mahnat_ot_vlastta/", "text": "ГЕРБ се самозабравиха, повярваха, че са недосегаеми, че за тях няма да има правосъдие, че ще управляват вечно. Лечението на това заболяване, когато толкова дълго си във властта и си се самозабравил, е да се махнеш от там, за да изтрезнееш за реалния живот. Това каза на пресконференция днес лидерът на БСП Корнелия Нинова, цитирана от агенция \"Фокус\". Изявлението и беше по повод скандала с апартаментите на  Цветан Цветанов ,  Цецка Цачева и Вежди Рашидов . Нинова открои три проблема в случая - приемане на закони в услуга на бизнесмени и олигарси, политическият рекет като модел на управление и ощетяване на хазната, заради неплатени данъци. Във връзка с появилата се информация за неин апартамент Нинова отговори, че става дума за жилище, купено преди 18-19 години, когато не само не е участвала в политиката, но дори не е имала идея, че ще влезе в нея. По думите на лидера на БСП ГЕРБ съсипва малки магазинчета с всякакви изисквания за касови апарати, проверки на НАП, връзка с приходната агенция, която се разпада, защото не им работи електронното правителство. \"Натиск върху бизнеса, натиск върху обикновения човек; 40 лв. на пенсионер великденска добавка, стотици хиляди спестени от тези далавери на управляващите. Това са два свята или онази паралелна държава, за която ние ви говорим от три години. Едното е народът, другото са те\", обобщи Корнелия Нинова.", "date": "2019.03.22", "title": "ГЕРБ се самозабравиха, време е да се махнат от властта, обяви Нинова"}
{"url": "https://www.dnevnik.bg/video/novinite_na_bnt/2019/03/22/3408675_video_drugite_novini/", "text": "Нулев прием ще има в 16 университетски специалности през новата учебна година Норвегия предприема сериозни мерки срещу интернет пристрастяването Спират поддръжката на операционната система Windows 7 от 2020 г. \"Студена война\" със специална прожекция на \"София филм фест\" в Пловдив БТР потеглиха на европейско турне Емилия Кларк със сериозни премеждия извън \"Игра на тронове\"", "date": "2019.03.22", "title": "Видео: Другите новини"}
{"url": "https://www.dnevnik.bg/kultura/2019/03/22/3408615_tedi_moskov_raboti_s_hristo_gurbov_v_nova_postanovka_v/", "text": "В новото представление \"Тъпи ентусиасти\" в Сатиричния театър \"Алеко Константинов\" Теди Москов работи отново с Христо Гърбов. Последният епизод на телевизионното предаване \"Улицата\", в което двамата си сътрудничиха, беше излъчен преди цели 23 години. Премиерата на \"Тъпи ентусиасти\" е  , съобщават от театъра. Текстът на постановката е написан от Теди Москов и Симон Шварц. Темата, с която двамата се захващат, са глупостта и дребните мечти. Действието в пиесата се развива в градчето Балкан Карашък, в което пребивават четири общности - българска, арменска, еврейска и турска. Лидерите на всяка от тях изповядват краен патриотизъм, който обаче е и много комичен. Четиримата водачи влизат в надпревара помежду си. Победител ще бъде този, чийто етнос създаде най-много деца. Въпреки че кметът е разпоредил сношение в градчето веднъж седмично, деца не се появяват. \"Мъжете са девствени и непохватни, а с жените, останали по тия места, не бихте искали да флиртувате. Как да излезем от тази ситуация\", питат се Теди Москов и Симон Шварц. Христо Гърбов влиза в образа на единия от водачите - поп Крумуртаг. Сред останалите актьори, които участват в постановката, се нареждат Стефания Колева, Маргарита Хлебарова, Роберт Янакиев и Мирослава Върбанова. ", "date": "2019.03.22", "title": "Теди Москов работи с Христо Гърбов в нова постановка в Сатиричния театър"}
{"url": "https://www.dnevnik.bg/sviat/2019/03/22/3408528_edin_poias_edin_put_-_nai-ambiciozniiat_proekt_na_si/", "text": "Инициативата \"Един пояс, един път\" е най-амбициозният геополитически и икономически проект на президента на Китай Си Цзинпин. Очаква се Рим да подпише споразумение за присъединяването си към нея при посещението в Италия на Си Цзинпин от 22 до 24 март. ДПА представя проекта. Инициативата  Инициативата, която бе предложена от Си в края на 2013 година, цели да създаде търговска и инфраструктурна мрежа, която да свърза по-добре Китай със страните в Централна Азия, Югоизточна Азия, Европа, Близкия изток и Африка. \"Поясът\" означава сухопътен транспорт и търговски пътища, а \"пътят\" - морски връзки между пристанищата. Китай иска конкретно да установи партньорства с другите страни за изграждането на пристанища, железопътни линии и електроцентрали, както и да засили връзките чрез образователен, научноизследователски и културен обмен. Целите на Китай От една страна, Китай иска да разшири влиянието си върху съседите си чрез \"инфраструктурна дипломация\", твърдят наблюдатели. От друга обаче, Пекин се нуждае от схема за решаването на неотложни вътрешноикономически проблеми. Един от тях е подпомагането на по-слабо развитите провинции, за да настигнат богатото крайбрежие и да улеснят износа, тъй като той подобрява промишлеността. Оценка на разходите Китай е инвестирал 150 млрд. долара, за да субсидира инициативата, като общата сума ще надхвърли 1 трилион долара. Кой подкрепя инициативата и кой не  Досега инициативата получи подкрепа основно от централноазиатските, югоизточноазиатските, африканските и източноевропейските страни. Лидерите на страните в Западна Европа и Източна Азия критикуваха липсата на структура в инициативата и изразиха тревога във връзка с прозрачността, публичните търгове и международните стандарти за социална защита и опазване на околната среда. Критиките нараснаха, след като миналата година Шри Ланка трябваше да предаде едно от пристанищата си на Китай, след като не можа да плати дълга си. Малайзия също се отдръпна от схемата поради страха от дълговата тежест. Въпреки това Италия може да се разграничи от другите западноевропейски страни, подписвайки споразумение за присъединяване към инициативата. Очаква се това да стане при посещението в Италия на китайския президент Си Цзинпин от 22 до 24 март. График Инициативата няма ясен график. Някои проекти от \"Един пояс, един път\" като икономическия коридор между Китай и Пакистан са започнати преди десетилетия, а впоследствие са били прикрепени към плана. Други проекти са били завършени през последните години или са в процес на планиране. /БТА", "date": "2019.03.22", "title": "\"Един пояс, един път\" - най-амбициозният проект на Си Цзинпин"}
{"url": "https://www.dnevnik.bg/sport/2019/03/22/3408603_hamiltun_schita_red_bul_za_seriozen_konkurent_za/", "text": "Световният шампион във Формула 1 Люис Хамилтън е впечатлен от представянето на \"Ред бул\" в първия кръг от новия сезон. Тимът се качи на подиума още в  първия си старт  с двигателите на \"Хонда\", като Макс Верстапен завърши трети. Според пилота на \"Мерцедес\" \"биковете\" ще са сред големите конкуренти за титлата в края на сезона. \"Отлично е за спорта, че \"Ред бул\" бележат толкова голям скок в развитието си. Те бяха с \"Рено\" дълго време, но още в първия им старт с \"Хонда\" видяхме, че Макс успя да завърши пред двамата пилоти на \"Ферари\", каза Хамилтън. В квалификацията в Австралия Верстапен успя да се вмъкне между Себастиан Фетел и Шарл Льоклер, а в  надпреварата на \"Албърт парк\"  \"прескочи\" четирикратния световен шампион. \"Помня, че когато растях, се възхищавах на Сена, който караше \"Макларън\" с двигател \"Хонда\", сега те отново са в челото и е прекрасно. Надявам се да са достатъчно издръжливи, за да имаме оспорвана битка за титлата\", добави световният шампион. Сезонът във Формула 1 продължава с Гран при на Бахрейн на 31 март.", "date": "2019.03.22", "title": "Хамилтън смята \"Ред бул\" за силен съперник в борбата за титлата във Формула 1"}
{"url": "https://www.dnevnik.bg/tehnologii/2019/03/22/3408697_maikrosoft_spira_poddrujkata_na_windows_7/", "text": "Майкрософт\" ще прекрати поддръжката на операционната система Windows 7. Компанията спира обновлението ѝ на 14 януари 2020 г. след повече от 10 години работа. На 17 април тази година корпорацията ще предупреди потребителите на Windows 7 чрез съобщение за спирането на поддръжката. От \"Майкрософт\" подчертават, че след 14 януари 2020 г. операционната система вече няма да бъде безопасна, тъй като компютрите с тази система няма да разполагат със защита срещу новите киберзаплахи. Според изчисления на компанията в момента около 40% от пазара на операционните програми е зает именно от Windows 7. \"Майкрософт\" иска да популяризира още повече последния си модел операционна система Windows 10, която досега е инсталирана на повече от 800 млн. устройства. Целта пред корпорацията е в близките месеци да премине границата от 1 млрд. и със спирането на Windows 7 се надява да засили интереса към последната версия.", "date": "2019.03.22", "title": "\"Майкрософт\" спира поддръжката на Windows 7"}
{"url": "https://www.dnevnik.bg/gradska_sreda/2019/03/22/3408660_fandukova_se_suobrazi_s_protest_i_zamrazi_stroeja_na/", "text": "Кметът на София Йорданка Фандъкова успокои граждани от \"Младост 1\", протестиращи срещу бъдещ строеж на хотел до блок 73, като обяви, че тя не е подписала решението на Столичния общински съвет за уреждане на сметките по регулация на терена. \"Реално там в момента няма казус. Има притеснение от гражданите, но те трябва да знаят, че няма движение по този казус\", заяви вчера Фандъкова, цитирана от БНР. За регулационно обезпечение трябва да има подписан договор между кмета на общината и собственика на имота по чл.15 от Закона за устройство на територията. Фандъкова е отказала да го подпише, след като Столичният общински съвет на 20 декември 2018 г. гласува тя да сключи предварителен договор със собственика, обясниха от Столичната община. Затова въпросната зона в \"Младост 1\" все още няма действащ план, няма и издадени разрешения за строеж. На протеста срещу строежа пред блок 73 вчера обаче живеещите наоколо граждани не бяха доволни от изявлението на кмета. \"Това е само отлагане на строежа, а не трайно решение на проблема\", коментираха организаторите на протеста Владимир Христов и Цветелина Хаджибонева. Искането на протестиращите е трайно да се промени предназначението на терена от \"за жилищно застрояване\" на \"за озеленяване и подземен паркинг\". \"Искаме зеленина, искаме кислород и детска площадка! Стига бетон!\", призова Росен Миленов, който живее в \"Малинова долина\", но се включил в протеста в \"Младост 1\", защото и в неговия квартал има проблем с презастрояването. Независимият общински съветник Войслав Тодоров, който участва в протеста, е наясно, че по общия устройствен план теренът е за жилищно застрояване, а не е градинка или зелена площ. \"Но това не означава, че навсякъде, където има зелено – да се застрои. Още повече и законът, и общият устройствен план на София позволяват в зона \"за жилищно строителство\" да се отреждат терени за озеленяване\", обясни той и предложи общината да откупи обратно терена от частния собственик и да се възстанови старото му предназначение – за паркинг и озеленяване. Собственикът на терена Гергана Симова, управител на \"Джи Ти строй\" ЕООД, в писмо до Би Ти Ви обаче заявява следното: \"Имотите пред блок 73, за които имат претенции и са повод за протестите и жалбите, са частна собственост, нито са зелени площи, нито обществен паркинг, нито площадка за разхождане на животни, нито се ползват като такива.\" Протестиращите от \"Младост 1\" обявиха, че ще се съберат на следващ протест идния вторник, тъй като изявлението на кмета Фандъкова, че процедурата по строителството на хотела е замразена, не ги удовлетворява и те твърдо ще настояват мястото да стане зелена площ с подземен паркинг.", "date": "2019.03.22", "title": "Фандъкова се съобрази с протест и замрази строежа на хотел в \"Младост 1\""}
{"url": "https://www.dnevnik.bg/kultura/2019/03/22/3408685_sem_shte_opredeli_koi_e_noviiat_generalen_direktor_na/", "text": "Изборът на нов главен директор на Българското национално радио ще започне в средата на май, а СЕМ ще вземе решение кой ще е новият директор в средата или в края на юни. Това обяви днес в ефира на БНР председателят на СЕМ София Владимирова. Една от основните причини за избора на тези времеви рамки е, че на 9 май предстои да бъде избран председател на СЕМ, който ще ръководи процедурата по избор на директор на БНР. \"На второ място предстоят евроизборите и процедура за избор на генерален директор заедно с тях дава съвсем друг контекст на самия избор, на процедурата и на кандидатите\", каза още Владимирова и допълни, че друга причина е, че между 25 април и 7 май има 3 работни дни.  Конкурсът ще започне на 15 или 16 май, а процедурата би трябвало да приключи месец или месец и седмица по-късно. Владимирова отбеляза, че процедурата ще бъде същата, по която беше избран директор на БНТ. Тя каза още, че решението би могло да бъде оспорено във Върховния съд. \"Нормално е да премине на два етапа на допустимост и да бъдат допуснати до крайното изслушване хора, които считаме, че в най-голяма степен отговарят на нашите очаквания да покрият критериите за генерални директори на двете обществени медии\", обясни в ефира на БНР Владимирова. \"Ако нито един от кандидатите не успее да събере мнозинство (от 3 или повече гласа) след 3 гласувания, процедурата завършва и се открива нова\", завърши тя. ", "date": "2019.03.22", "title": "СЕМ ще определи кой е новият генерален директор на БНР след средата на юни"}
{"url": "https://www.dnevnik.bg/sviat/2019/03/22/3408689_vienskata_centrala_na_ceu_shte_e_v_bivsha_banka_obiavi/", "text": "Централноевропейският университет (ЦЕУ) официално  потвърди днес , че временният му виенски кампус ще е в бивша банкова сграда в Десети район на австрийската столица. Той ще се намира на \"Квеленщрасе\" 51 във Фаворитен, като мястото е известно като едно от културно най-пъстрите места в града. Шестетажната сграда ще приеме първите около 700 студенти през есента на тази година. Над 8 млн. евро ще бъдат вложени на два етапа в обновяването на имота на CEU Vienna с почти 20 000 км.м площ. Програмите, по които се преподава за американски дипломи, трябваше да бъдат изнесени от Будапеща след продължителни нападки от управляващите в Унгария. Фактическото изгонване на основания и частично финансиран от Джордж Сорос университет е и една от причините тази седмица да бъде замразено членството в Европейската народна партия на \"Фидес\" - партията на премиера Виктор Орбан. Първата фаза (академичната 2019-2020 г.) предвижда да се използват три етажа, в които ще има 24 стаи за преподаване и 3 компютърни лаборатории, а оборудването ще позволява виртуални комуникации с кампуса в унгарската столица. До началото на втората фаза трябва да има библиотека върху 1200 кв.м с около 150 места в читалнята, работни станции с компютри и др., аудитория с 200 места и няколко места за срещи на студентите. Вторият етап е предвиден за следващата академична година (2020-2021) с модернизирането на още 8000 кв.м от сградата и създаване на пространство за обучение на около 1500 студенти. Президентът и ректор на ЦЕУ Майкъл Игнатиеф специално благодари на настоящия и бившия кмет на Виена, на канцлера и на министъра на културата на Австрия, както и \"на всички, отдадени на академичната свобода\". Сградата на \"Квеленщрасе\" е решение до приключване на преговорите с общината на Виена за преместване в комплекса на бившата Психиатрична болница \"Ото Вагнер\" в Щайнхоф в западната част на града. Засега се предвижда това да стане през 2023 г., писа в края на годината австрийският вестник \"Дер Щандарт\". Тогава изданието твърдеше, че строителството в ще се финансира от общината, а вложените средства ще бъдат възстановени чрез плащането на наем от ЦЕУ.", "date": "2019.03.22", "title": "Виенската централа на Централноевропейския университет ще е в бивша банка"}
{"url": "https://www.dnevnik.bg/sport/2019/03/22/3408693_s_otvrashtenie_no_v_imeto_na_voleibola_kei_difujun/", "text": "Волейболната федерация (БФВ) получи зелена светлина да подпише договора си със \"Спорт депо\" за доставка на екипировка \"Ереа\", която да служи за националните отбори. Свързваната с вицепрезидента на федерацията Любомир Ганев фирма \"Кей дифужън\" оттегля жалбата си в Комисията за защита на конкуренцията (КЗК) \"с отвращение, но в името на спорта\", обяви представителят ѝ Красимир Гайдаров пред \"Дневник\". По думите му федерацията е поела ангажимент веднага да изчисти задълженията си към фирмата по предишни договори. Президентът на БФВ Данчо Лазаров сам е поискал среща и се е извинил за развоя на събитията, каза Гайдаров. \"Спорт депо\" и \"Кей дифужън\" бяха единствените участници в обществена поръчка, обявена от БФВ. \"Кей дифужън\"  даде по-доброто ценово предложение, но беше отстранена . Ръководството ѝ подаде жалба в КЗК, а това донесе притеснения във федерацията, че казусът може да доведе до забавяне на доставката на екипировка за националните отбори за предстоящите турнири. Въпросът беше разгледан на заседание на управителния съвет на федерацията в четвъртък, а вицепрезидентът ѝ  Ганев получи задача да бъде посредник в търсенето на решение . Ганев заяви преди дни пред \"Дневник\", че се е оттеглил от \"Кей дифужън\" през 2011 г. В момента синът му Любомир Ганев е в управата на фирмата, показва Търговският регистър. Затова и хора от волейболните среди разчетоха отстраняването на \"Кей дифужън\" от обществената поръчка като удар срещу бившия волейболист, който е в усложнени отношения с президента на БФВ Данчо Лазаров. Гайдаров обясни пред \"Дневник\", че в четвъртък вечерта е бил потърсен от Ганев, като не е имал намерение да преговаря. Последвало обаче обаждане от Лазаров, който помолил за разговор. \"Лазаров започна с извинение за това, че може би фирмата ни е неправилно е отстранена. Аз му казах, че ако са решили да се обичат с \"Ереа\", не е това начинът, защото всичко рефлектира върху имиджа на марката. Той знае, че в КЗК щях да спечеля\", каза Гайдаров. Лазаров беше потърсен за коментар, но без успех. Гайдаров добави, че е защитил името на марката, която представлява - \"Асикс\". По думите му развоят е бил такъв, че не е имало друг полезен ход, защото, ако жалбата не е била оттеглена, националните отбори са щели да останат без екипировка. \"Затова реших, че в името на спорта, макар и с отвращение, ще оттегля жалбата и входирах заявление в КЗК. На нашата фирма не ѝ зависи животът от тази поръчка, но въпросът беше за имиджа\", заяви той. Мъжкият национален отбор игра с \"Асикс\" през 2011 г. Оттогава насам доставчик на екипировката беше \"Асикс\".", "date": "2019.03.22", "title": "С отвращение, но в името на волейбола \"Кей дифужън\" оттегли жалбата си"}
{"url": "https://www.dnevnik.bg/sviat/2019/03/22/3408727_germanskata_policiia_zadurja_10_dushi_zapodozreni_che/", "text": "Десет души са били задържани днес в района на Франкфурт по подозрения в планиране на ислямистка атака с автомобил и огнестрелни оръжия с цел причиняване на максимален брой жертви. Това съобщи прокуратурата в германския град, цитирана от \"Ройтерс\". Заподозрените са на възраст между 20 и 42 години. Националността им не бе уточнена. Главните заподозрени са 21-годишен мъж от Офенбах, близо до Франкфурт, и двама братя, на по 31 години, от Висбаден. Те са свързани с ислямистката салафитска общност в района, казаха прокурорите. /БТА", "date": "2019.03.22", "title": "Германската полиция задържа 10 души, заподозрени, че планират ислямистка атака"}
{"url": "https://www.dnevnik.bg/sport/2019/03/22/3408706_kubrat_pulev_-_pretendentut_v_tejka_kategoriia_za/", "text": "Кубрат Пулев се готви за първия си мач за 2019 г., в който се изправя срещу румънския боксьор  Богдан Дину . Задължителният претендент за световната титла на Международната боксова федерация (IBF)  няма търпение да излезе на ринга , а присъствието му в САЩ предизвика интереса и на медиите зад океана. ESPN публикува материал за Пулев, в който нарича българския боксьор \"претендентът, за когото никой не говори\". Американското издание разглежда шансовете на българина и го сравнява с останалите му съперници. \"Над всички в тежката категория са три имена – Антъни Джошуа (държи четири пояса), Дионтей Уайлдър и Тайсън Фюри, който се завърна по отличен начин на ринга. Малко под тях са сериозни претенденти като Дилиън Уайт, Луис Ортис, Джарел Милър, а за Джо Джойс, Даниел Дюбоа, Филип Хргович и Тони Йока тепърва ще се говори много\", пише в материала на ESPN. Според изданието Пулев попадна в следващата група заедно с бившите шампиони Джоузеф Паркър и Александър Поветкин, Доминик Бризийл, Адам Ковнацки и изкачващия се в тежката категория Александър Усик. \"Българинът си спечели правото да бъде претендент за световната титла през миналия октомври, побеждавайки Хюи Фюри. Както той казва, целта му е не просто да стои в подножието на върха, а да се бие за титлите. Скоро той ще може да предизвика Антъни Джошуа.\" ESPN припомня, че единствената загуба на Пулев дотук е от Владимир Кличко през 2014 г. \"След тежкото поражение той се върна по-силен и изглежда превъзмогнал проблемите.\" Американското издание добавя, че е много възможно българинът да срещне световния шампион още в следващия си мач, ако победи Дину. \"Не го бях гледал как се бие, но ме впечатли в мача с Хюи Фюри. Особено начина, по който публиката го подкрепя, а той е истинска звезда в България. Виждаме потенциал в него и затова сключихме договор за няколко мача в САЩ\", каза легендарният промотър Аръм. В САЩ именно ESPN ще излъчи срещата на Кубрат Пулев от Лос Анджелис. В България тя ще бъде  предавана по \"Диема Спорт\" .", "date": "2019.03.22", "title": "Кубрат Пулев - претендентът в тежка категория, за когото никой не говори"}
{"url": "https://www.dnevnik.bg/skorost/suveti_predi_put/2019/03/22/3408089_vuzobnoveni_remonti_na_trakiia_suzdavat_riskove_ot/", "text": "С края на зимния сезон бяха възобновени ремонтите по магистрала \"Тракия\", което създава рискове от задръствания. До края на май, заради обновяване на моста над река Елшишка, при километър 89-ти, движението се осъществява двупосочно в платното за София. Сега се ремонтира платното в посока Бургас, след като през ноември приключи работата в лентите в посока столицата. За улеснение на трафика от 13 ч. всеки петък до 17 ч. в събота, в района на ремонтирания участък, има две ленти в посока Пловдив и една за София. От 17 ч. всяка събота до 10 ч. в понеделник ще има две ленти за София и една лента за Пловдив. Въпреки това, тапи не са изключени и не е лошо преди потегляне на път по \"Тракия\" да се направи справка с Google maps, Waze или някое друго приложение, с данни за трафика, за натоварването в участъка. При положение, че има тапа и движението става твърде бавно, от Агенция \"Пътна инфраструктура\" предлагат няколко обходни маршрута. Трябва да се има предвид обаче, че те са доста дълги - около 50 километра, като се използват и третокласни пътища, които не са в особено добро състояние. За пътуващите от София към Пловдив отбиването е при пътен възел \"Церово\" на \"Тракия\" по пътя Виноградец - Карабунар - Злокучене – Септември, след което се хваща пътя Лозен - Звъничево - Пазарджик - Мало Конаре - Говедаре - с. Цалапица, като връщането на магистралата става при пътен възел \"Цалапица\". За пътуващите от Пловдив към София отклоняването става при пътен възел \"Церово\" на \"Тракия\" и се минава по обратния маршрут, като връщането на аутобана става при пътен възел \"Цалапица\". Друг вариант е след излизането от пътен възел \"Церово\" и движението по пътя Виноградец – Карабунар, да се продължи по пътя Бошуля - Пазарджик, след това се минава по шосето Пазарджик - Мало Конаре - Говедаре и се излиза на пътен възел \"Цалапица\". И тук пътуващите към София следват обратният маршрут. Друг вариант за пътуващите към Пловдив е от пътен възел \"Калугерово\" на \"Тракия\" да се хване пътя Динката - Драгор, след което Пазарджик - Мало Конаре - Говедаре и през село Цалапица да се излезе до пътен възел \"Цалапица\". За София се минават пътните възли и селата в обратен ред. На магистрала \"Тракия има още един ремонт, като до 30 април движението от 77-ми до 78-ми км в посока Бургас се осъществява само в изпреварващата лента.", "date": "2019.03.22", "title": "Нови ремонти на \"Тракия\" създават рискове от задръствания, могат ли да се избегнат"}
{"url": "https://www.dnevnik.bg/bulgaria/2019/03/22/3408214_na_vseki_litur_voda_v_cheshmite_na_grajdanite_blizo/", "text": "От година на година над половината от питейната вода в България се похабява. И въпреки бавното намаление на загубите, на всеки литър вода, стигнал до чешмите на домакинствата, 1.7 л се губят по водопроводната мрежа. Това се вижда от данните на Националния статистически институт, разпространени по повод днешния Световен ден на водата, както и от базата данни на института. Загубата на вода е 56.7% от всичките 919 млн. куб. м, подадени през мрежите на общественото водоснабдяване. За сравнение - до домакинствата са достигнали едва 28% от цялото количество, сочат последните налични статистически данни, които са за 2017 г. Информацията за потреблението и загубите през 2018 г. ще бъде оповестена през декември. От данните за предишни години се вижда, че загубите бавно се свиват - за седем години намалението е с 3 процентни пункта - от 60% през 2010 г. на 56.7% през 2017 г., когато са похабени 521 млн. куб. м вода. От тях през течове по водопроводната мрежа са заличени близо 442 млн. куб. м., а до чешмите на гражданите са достигнали 257 млн. л. Средно всеки жител на страната изразходва по 99 литра питейна вода на ден, сочат статистическите данни. Най-много вода се ползва в София - средно по 126 л дневно, но това е и градът, в който потреблението е спаднало най-значително - през 2010 г. един жител на града е ползвал средно по 140 л питейна вода дневно. Сред градовете с най-голямо потребление са също Бургас - 112 л на човек на ден, Благоевград - 100 л, Перник - 110 л, Русе - 109 л. Най-малко вода се харчи в Търговище - 68 л на човек на ден, Сливен - 74 л, Добрич - 78 л. Между 2010 и 2017 г. броят на пречиствателните станции се е удвоил - от 79 на 169, които обслужват две трети от населението.", "date": "2019.03.22", "title": "На всеки литър вода в чешмите на гражданите близо два се губят в течове"}
{"url": "https://www.dnevnik.bg/sviat/2019/03/22/3408212_si_czinpin_obikalia_zapadna_evropa_dokato_brjuksel/", "text": "Часове след като европейските лидери започнаха  да обсъждат по-ефективна стратегия  срещу китайското влияние, президентът на втората световна икономика Си Цзинпин пристигна на Стария континент. Днес той започва обиколка на Италия, Франция и Монако, която ще продължи пет дни и ще постави под въпрос единството на Европа. Снощи Елисейският дворец съобщи, че пътуването на Си ще завърши във Франция на 26 март - на среща с френския президент Еманюел Макрон, германския канцлер Ангела Меркел и председателя на Европейската комисия Жан-Клод Юнкер - с разговор за търговия и инвестиции. Китайските инвестиции притесняват Западна Европа по няколко причини, заради които и Брюксел предупреждава държавите от Централна и Източна. След ключови  сливания и придобивания  в технологичния и други сектори на развитите икономики Еврокомисията, Германия, Франция и други се опасяват, че стратегически инвестиции, неизгодни заеми и влиянието върху политиката на блока може  да поставят и други държави от ЕС  или бъдещи негови членки в неизгодно положение. \"Ройтерс\" и \"Файненшъл таймс\"  пишат от началото на месеца , че (въпреки разногласия в управляващата коалиция) Италия ще нанесе удар по това единство, като подпише меморандум, за да се присъедини към инициативата \"Един пояс, един път\". Ако това се случи, Италия ще е първата държава от групата Г-7, която официално ще одобри инициативата. \"Императорът\" три дни ще е в Италия и освен Рим ще посети Палермо,  пише  италианският \"Кориере дела сера\". Същият вестник публикува  статия  от него тази седмица, в която той обяснява: \"\"Направено в Италия\" стана символ на висококачествени продукти. Италианскта мода и мебели напълно отговарят на вкуса на китайските потребители; младите китайци харесват пица и тирамису.\" \"Пътят на коприната вече е в Европа\" Ако Си пожъне успехи в Италия и Франция, това ще е още едно предизвикателство за общата позиция, която ЕС ще иска да покаже на срещата на върха с Китай на 9 април. \"Пътят на коприната вече е в Европа. Влакът до Китай тръгва от Дуисбург в Германия,\" каза преди посещението заместник-министърът за икономическото развитие Микеле Джерачи пред телевизия  \"Блумбърг\" . Това е многократно изразявана позиция от Рим, чиито представители често цитират документи за сътрудничество с Китай, подписани от Унгария, Полша и Гърция. Според Джерачи (живял 10 години в Китай, преди да влезе в кабинета миналата година) италианската подкрепа не може да принуди други държави да се включат в проекта, но пък подписалите го могат да оформят \"единна европейска стратегия\" за развитието на Африка, Близкия изток и други държави по Пътя на коприната. Все пак досега никоя от големите индустриализирани икономики не се е ангажирала с евентуални проекти в инфраструктурния план, който с пътища, пристанища и други би свързал Китай с Европа и Африка, за да улесни износа на китайски стоки. Джерачи обаче смята, че с документа, който ще бъде подписан утре и който няма да включва конкретни проекти, а ще \"подготви почвата\", Италия всъщност \"Води Европа\". Джерачи обаче смята, че давайки средства за Азиатската банка за инвестиции в инфраструктурата (с която се финансира \"Един пояс, един път\"), европейските държави всъщност вече са част от Пътя на коприната. Според него дори само заради факта, че мястото на Италия в Г-7 ѝ дава тежест в разговорите с Китай, страната няма как да изпадне в \"дълговия капан\", в който Пекин е хванал  африкански , азиатски и  балкански  държави. Подобни позиции обаче вероятно ще притеснят САЩ, които настояват Европа да приеме по-твърда политика към Китай и да не подпомага изграждането на Новия път на коприната. В последните месеци Вашингтон лобира активно, за да убеди европейските лидери за нуждата от общ подход срещу азиатската държава,  за да блокира експанзията ѝ  в мрежите от новото, пето поколение (5G) мобилни мрежи от съображения за сигурност.", "date": "2019.03.22", "title": "Си Цзинпин обикаля Европа, докато Брюксел търси стратегия срещу страната му"}
{"url": "https://www.dnevnik.bg/sport/2019/03/22/3407825_futbolnite_nacionali_zapochvat_evrokvalifikaciite_s/", "text": "Българският национален отбор по футбол започва участието си в квалификациите за  Евро 2020  с мач срещу Черна гора. Воденият от Петър Хубчев състав приема черногорците тази вечер от 19.00 часа на Националния стадион \"Васил Левски\", а началото може да даде посока на целия квалификационен цикъл. В понеделник българските футболисти гостуват на Косово в 21.45 ч. Това са втори квалификации, в които Хубчев ще води националния отбор. Той застана начело в квалификациите за световното първенство в Русия, в които България завърши на четвърто място. За европейското първенство ще се класират първите два тима от всяка група. България е в група заедно с Англия, Чехия, Черна гора и Косово. Още преди срещата българският треньор трябваше да решава важни въпроси, след като заради контузии отпаднаха  Кирил Десподов  и титулярният вратар  Пламен Илиев . Нападателят на \"Каляри\" пристигна невъзстановен и беше освободен от лагера, докато Илиев получи травмата през седмицата и е със скъсан менискус. \"Контузията на Пламен обърква плановете ни, но затова сме толкова хора тук. Това трябва повече да ни мотивира, отколкото натъжава. Не съм се замислял дали имат достойни заместници Десподов и Илиев. Разчитам на отбора. Той е съставен от 11 човека, за мен е важен целият състав\", каза преди двубоя Хубчев. Съперникът Черна гора пристигна в София с високо самочувствие и закани да вземе точки, независимо че ще бъде без двама основни играчи. Капитаните Стеван Йоветич (\"Монако\") и Стефан Савич (\"Атлетико\" Мадрид) са контузени. \"Всеки отбор се съсредоточава върху своите силни страни и слабите на съперника. В българския състав важни са Бодуров, Страхил Попов, Ивелин Попов и Тодор Неделев, на тях ще обърнем внимание\", каза селекционерът на Черна гора Любиша Тумбакович. Двата тима се срещат за пети път в официални мачове. Дотук България и Черна гора имат по една победа, а два мача завършиха наравно. Головата разлика е 7:5 в полза на България, а любопитното е, че Черна гора се е разписвал във всеки от петте двубоя. Европейските квалификации са  свързани с първия сезон на Лигата на нациите . След края на квалификациите ще останат четири квоти за европейското първенство, които ще бъдат разиграни във финалните четворки в четирите дивизии на Лигата на нациите. Финалните плейофи са през март 2020. В плейофите участват победителите в групите, но само ако не са се класирали за европейското. Тъй като повечето отбори от първите две дивизии ще се класират още през квалификациите, много от овакантените места ще бъдат запълнени с тимове от по-долни дивизии. Турнирът ще отбележи 60 години от първото европейско първенство. Надпреварата ще се проведе в 12 града – Лондон, Мюнхен, Рим, Баку, Санкт Петербург, Букурещ, Амстердам, Дъблин, Билбао, Будапеща, Глазгоу и Копенхаген.", "date": "2019.03.22", "title": "Футболните национали се впускат с надежда в евроквалификациите"}
{"url": "https://www.dnevnik.bg/sviat/2019/03/22/3408061_obida_na_durjavniia_glava_stana_ljubimata_buhalka_na/", "text": "Опозицията е изправена пред тежко изпитание: Кемал Кълъчдароглу е лидер на Републиканската народна партия (РНП) - най-голямата опозиционна сила в страната. Правителството в Анкара усилено действа, за да свали депутатския имунитет на Калъчдароглу. Двамата бивши съпредседатели на прокюрдската Народна демократична партия (НДП) Селяхатин Демирташ и Фиген Юксекдаг вече се простиха с имунитета си и от над две години са в затвора. В предизборната кампания преди местните избори на 31 март президентът Реджеп Тайип Ердоган засипа сегашното ръководство на партията с критики, наричайки лидерите ѝ \"терористи\". Такава е ситуацията в навечерието на първите избори в Турция, след като тя стана президентска република. Президентът Ердоган, който е и председател на управляващата Партия на справедливостта и развитието (ПСР), действа безцеремонно срещу опозицията. Тя обаче няма как да му противодейства. \"Обида на държавния глава\" Юристът и депутат от РНП Махмут Танал казва по този повод, че като Ердоган винаги може да се позове на текста за обида на президента: \"Когато той остро напада г-н Кълъчдароглу или госпожа Акшенер, които също като него са лидери на партии, явно това не му прави впечатление, но ако те решат да го критикуват, тогава веднага става дума за \"обида на президента\". В случая изобщо не може да се говори за някакво равноправие\", посочва Танал. При предишните президенти на Турция много рядко са били повдигани обвинения за \"обида на държавния глава\". При Ердоган обаче броят им нарасна лавинообразно. Много по-трудно, ако не и невъзможно, е обратното действие - по съдебен път някой да си търси правата срещу президента или правителството. За започването на разследване срещу член на правителството е необходимо парламентът да приеме съответното решение с обикновено мнозинство. Там обаче президентът Ердоган, подкрепян от ултранационалистическата Партия на националното действие (ПНД), разполага с абсолютно мнозинство. Така че всякакви сигнали или жалби срещу хора от управлението или пътуват в нечии чекмеджета, или не биват разследвани докрай. По този повод депутатът от опозиционната РНП Сезгин Танръкулу, често заклеймяван от представители на управляващата партия като \"симпатизант на тероризма\", казва, че правосъдието е станало част от изпълнителната власт, и че опозиционните депутати вече нямат никаква възможност да изразяват свободно мнението си. Нито пък опозицията може да разчита за това на медиите. По думите на Танръкулу, турското правителство контролира вече над 95 процента от турските медии. В същото време то засилва и натиска си срещу чужди журналисти, на които отказва акредитации. Ердоган е взел на мушка най-вече прокюрдската Народна демократична партия, която той често обвинява в тероризъм. Дотук са се проваляли всички опити да бъде отслабена НДП с помощта на клеветнически кампании в медиите. По този повод говорителката Айше Башаран казва, че се е превърнало в практика управляващите да заклеймяват партията като престъпна организация, да я изолират и осъждат на бездействие. Правосъдието като политическа бухалка Съдебният процес срещу Селяхатин Демирташ и Фиген Юксекдаг за \"членство в терористична група\" продължава. Междувременно беше свален депутатският имунитет и на редица други депутати от прокюрдската партия, така че и срещу тях скоро могат да бъдат повдигнати обвинения. Но и много други депутати от опозицията, които не са със свален имунитет, също са подложени на засилен натиск, тъй като те също са разследвани. Махмут Танал от РНД казва по този повод, че правосъдието е превърнато в \"политическа бухалка\" срещу опозицията: \"Ако остана без имунитет, незабавно ще се озова в затвора, това е сигурно. Дамоклевият меч е надвиснал над нас - искат да ни затворят устата. Но ние на всяка цена ще продължим да изразяваме мнението си\", уверява Танал. Неговият съпартиец Сезгин Танръкулу е убеден, че след изборите поляризиращата реторика на правителството ще се засили. \"Те не искат да се води дебат по важните за страната теми - икономиката, вътрешният мир, имиграцията\", казва той. Опозиционният депутат се ангажира и с една прогноза: след изборите на 31 март Ердоган ще се опита окончателно да запуши устата на опозицията, като продължи да я изолира.", "date": "2019.03.22", "title": "\"Обида на държавния глава\" стана любимата бухалка на Ердоган"}
{"url": "https://www.dnevnik.bg/sviat/2019/03/22/3407781_pompeio_otiva_v_livan_za_da_pritisne_hizbula_no_bez_da/", "text": "Държавният секретар на САЩ Майк Помпейо се надява да използва първото си посещение в Ливан тази седмица, за да засили натиска срещу Иран и неговия ливански съюзник \"Хизбула\". Но той може да се натъкне на съпротива дори от местните съюзници на Америка, които се опасяват, че прекаленият натиск може да предизвика ответна реакция и да заплаши крехкия мир в мъничката страна. \"Хизбула\" днес повече от всякога има голяма власт в парламента и правителството. Днес Помпейо ще се срещне с президента Мишел Аун и ще разговаря с председателя на парламента и външния министър - и тримата близки съюзници на \"Хизбула\". Ще има среща и с прозападния премиер  Саад Харири , който не е склонен да се противопоставя на \"Хизбула\".  \"Прекарахме много време в разговори с ливанското правителство за това как да им помогнем да изключат заплахата, каквато представляват за тях Иран и \"Хизбула\", каза Помпейо пред репортери по-рано тази седмица.  Но изолирането на \"Хизбула\", пред чиято военна мощ ливанската армия бледнее, може да се окаже невъзможно.  Подкрепяната от Иран групировка има арсенал от десетки хиляди ракети и ракетни снаряди. Нейните калени в боеве кадри се сражаваха с Израел през 2006 г., който не успя да ги победи, те се бият на страната на Башар ал Асад от първите дни на  гражданската война в Сирия , където удържаха редица трудни победи. Миналата година групата трансформира тази власт в големи политически придобивки, невиждани досега.  Днес \"Хизбула\" и нейните съюзници контролират повечето от местата в парламента и кабинета, след като през 2016 г. успяха да помогнат на Аун, лидера на обединените християни, да бъде избран за президент. Групировката има три кресла в кабинета, това е най-големият брой, с който е разполагала, включително министерството на здравеопазването, което има един от най-големите бюджети.  Това разгневи Вашингтон, чиито представители призоваха правителството на националното единство на Харири да гарантира, че \"Хизбула\" няма да има достъп до обществени средства. Миналия месец посланикът на САЩ Елизабет Ричард изрази безпокойство от нарастващата роля на \"Хизбула\" в новия кабинет, като каза, че това не допринася за стабилността.  Ливан отдавна е политическо бойно поле в противопоставянето между  Вашингтон и Техеран  в региона. Но напрежението нарасна, откакто президентът Доналд Тръмп се изтегли от ядрената сделка между Иран и световните сили и възобнови санкциите срещу Техеран.  Съединените щати подкрепят коалиция от групировки, които са против \"Хизбула\", оглавявана от сунитското движение \"Ал Мустакбал\" (Бъдеще) на Харири и крайнодесните Християнски ливански сили. Все още са пресни спомените за сблъсъците през май 2008 г., когато шиитската \"Хизбула\" бързо победи група от сунитски опоненти по улиците на Бейрут.  \"Вашингтон трябва да внимава да не притиска прекалено силно Ливан,  защото \"Хизбула\" ще отвърне, ако е заплашено нейното оцеляване\", казва Джо Макарън от Арабския център във Вашингтон. \"При сегашното статукво най-ефективният начин за възпиране на \"Хизбула\" остава в рамките на сложните параметри на ливанската политическа система\", добавя той. Изглежда администрацията на Тръмп осъзнава трудностите и макар да говори остро по адрес на \"Хизбула\", не прави нищо повече от това да засили и без това строгите санкции срещу групировката, която е в \"черния списък\" на западните държава като терористична организация. Съединените щати са твърд поддръжник на ливанската национална армия, на която са доставили през последното десетилетие оръжия и помощи за повече от 1.5 милиарда долара. Обаче \"Хизбула\" - единствената група, която не се разоръжи след гражданската воина от 1975-1990 г. - си приписва заслугата, че през 2000 г. е успяла да сложи край на 18-годишната израелска окупация на Южен Ливан и заявява, че е единствената сила, способна да отрази ново израелско нашествие.  Очаква се по време на посещението си в Ливан Помпейо да потвърди подкрепата на Вашингтон за ливанската армия. А в замяна да поиска ливанската централна банка да вземе мерки, така че Иран да не може да използва ливанската банкова система, за да заобикаля санкциите.  На въпрос на журналисти напът за Близкия изток за срещите му с Аун, който улесни идването на власт на \"Хизбула\", Помпейо отговори: \"В моята работа говорим с много хора, които се надяваме да променят пътя си\". По-късно този месец е насрочена визита на Аун в Русия за разговори с президента Владимир Путин. Очаква се двамата да обсъдят много теми, сред които връщането на сирийските бежанци и добива на петрол и газ в Средиземно море, който е източник на напрежение между Ливан и Израел.  Вероятно Помпейо ще продължи посредничеството на САЩ в опит да бъде решен спорът между Ливан и Израел за морската им граница. По-късно тази година Ливан планира да започне по крайбрежието си проучвания за петрол и газ. /БТА", "date": "2019.03.22", "title": "Помпейо отива в Ливан, за да притисне \"Хизбула\", но без да увреди крехкия мир"}
{"url": "https://www.dnevnik.bg/bulgaria/2019/03/22/3404447_durjavata_e_silna_s_reda_progresa_s_grajdanskite/", "text": "Авторът, който е доц. д-р на историческите науки, беше депутат от Демократическата партия и член на правителството на Иван Костов, обяснява в предговора защо е написал тази книга: \"... отдавна искам да представя на по-широка публика добри примери от родната ни история. Такива са животът и делото на доктора по право и политик Константин Стоилов.  Винаги съм се вълнувал от въпроса, защо бягаме от светлите примери в миналото си като държава и общество (особено от тези в края на ХІХ и първата половина на ХХ в.) и със старание се задълбочаваме в историята на злото. Това ми е приличало, а и днес продължава да ми прилича на четене само на жълти вестници. За масовия читател нуждата от такава информация е известна, но защо и просветеният се вълнува основно от разкази за лошотията и злото? Надявам се, че давам своя принос и за другия, необходим поглед към миналото на България – да познаваме не само героите, но и почтените хора. Текстът представлява една друга възможна история на българското време и връзката с настоящето. За мен в съвременния свят това е важно и необходимо.\" Книгата е портрет на един от строителите на съвременна България, останал по-малко известен. Двата пъти е бил министър-председател, основател е на Народната партия. Той е отлично образован, подготвен, с модерни възгледи за политиката, парламентаризма и за ролята на правителството и администрацията, държи на почтеността в политиката. Той е автор на нов израз за \"братушките\": \"От това ме е страх: вътрешното незадоволство да не обърне погледите на населението към врагушките и да вземат хората да търсят от тях спасение!\". Цитатът е от времето, когато по израза на Веселин Методиев \"помощта от Русия е нож с две остриета\"  Стоилов прави опит за ограничаване на действието на хули и клевети чрез вестникарските писания. \"На 12 декември 1887 г. той ще защитава тази своя идея отново, този път пред депутатите от V ОНС. Тезата му изцяло е построена върху етически и морални норми, въведени в рамките на държавните институции, гарантиращи свобода и независимост на хората и държавата на българите. \"Истински свободен е онзи народ, онази държава, гдето има граждани с характер, гдето има граждани с убеждения, готови да положат костите си за тези убеждения\" \"Дневник\" публикува откъс от главата \"С нами Бог\". Тази забележителна фраза в дневника на Стоилов е поставена в началото на 1894 г., когато той заема най-високия пост в държавата. За дълго – близо 5 години, той ще управлява, за да постигне наистина големи успехи. ...Показателно е това, което се появява в един ред на 19 май 1894 г., когато е назначен за служебен министър-председател след дългото управление на Стамболов. Ето краткия текст: \"7 ч. вечерта съставих министерство (правителство – б.м.). Бог да ми помага.\" За Стоилов започва дългата подготовка за спечелването на изборите, които са насрочени за есента на същата година. Той ще измине нов път в партийната си работа, ще изгради Народната партия, ще спечели доверието с откровена и коректна политика, включително и предизборна кампания. Сега вече е открита възможността да прояви таланта и политическата си добродетелност в конкретната, всекидневна политическа работа, но вече като лидер на страната си. Поради това ще се обърне и към големите теми – кои сме ние, накъде вървим, коя е националната ни цел, какво е мястото на българите в Европа. На 24 октомври 1894 г. при дебата за отговора на тронното слово във връзка с откриването на VІІІ ОНС, Стоилов произнася реч, която е  в българската политика. Неговият син, съставил тома с речите му и поставял заглавия на всяка от тях, в случая изключително точно е решил да наименува речта: \"Малките държави, държавите, които приличат на България, трябва да съзнават, че тяхната сила се състои не в тяхната външна, а в а в тяхната вътрешна политика.\" За моя разказ е необходимо да разгледам по-подборно казаното от Стоилов, тъй като съответства твърде много на представата ми за политическа добродетел, изразена в конкретна политическа стратегия. И ето основната идея: \"Аз мисля, че една държава с политическото значение на България, с нейната територия и граници, с нейното международно положение, не трябва да се самооблащава, че може да играе роля, че тя е ключът на външната политика на великите държави. Аз мисля, че малките държави, държавите, които приличат на България, трябва да съзнават едно нещо; трябва да съзнават, че тяхната сила се състои не в тяхната външна, а в тяхната вътрешна политика. Една държава, каквато е нашата, е силна не със своите материални сили, със своята територия, не с тежестта, която тя упражнява върху решението съдбините на европейските въпроси. Такива държави са силни със своите свободолюбиви учреждения, такива държави са силни с реда, който владее в тях; те са силни, когато са център на прогреса, център на гражданските правдини и на свободата, и всякога такива държави се сочат с пръст, като образец на добра организация, и тогава гласът им се слуша в международния свят. Когато хората казват, че тая малка държавица дава пример на политическа зрялост, че е центърът, гдето се почитат гражданските правдини, че е един елемент на прогреса, един елемент на цивилизацията, тогава великите държави и великите мощни държавни мъже свалят шапката си пред нея (Шумни ръкопляскания).\" Кои са акцентите: свободата, редът, прогресът, гражданските права, цивилизационният елемент. От една страна, това наистина са образци на доброто в обществените дейности, но от друга, това са и дълготрайните характеристики на модерната държава. Когато Стоилов се обръща към темата за ценностите и въз основа на тях формулира политическа концепция, е най-силен. Именно в тази позиция той показва, че може да даде една дълга стратегия на младата българска държава; че освен справянето с конюнктурата – най-важната работа на всеки политик, може да представи и визията за бъдещето. А тя е ясна – България ще е уважаван партньор, когато има силна вътрешна политика и ред, който да предизвиква външното възхищение. Това не е валидно единствено и само за времето в края на ХІХ в.; със сигурност историческите факти показват същото и през ХХ в., че и след това. Унижението и пропадането е най-силно, когато нямаш собствен ред, а си зона на външен интерес; когато си загърбил прогреса и свободата, разбирани в техния деветнадесетовеков смисъл. Тогава и деморализацията на националната общност е най-силна. Хората искат да имат конкретна и ясна цел в собствения си дом и тя да бъде зависима от тях, да могат те да изграждат настоящето и бъдещето си. Външната политика ще е сполучлива само когато е налице тази самостоятелност и тази висока обществена дисциплина. А това може да проповядва политик, чийто личен пример в тази сфера е показателен. Това е и своеобразно лидерство, което има съвсем практически всекидневен характер. Целта е постижима и зависима от собствените усилия. \"Тогава тая малка държавица, със силата на своята вътрешна политика, със силата на защита на свободата и на гражданските правдини, тогава тая малка държава е нравствено една велика държава. (Гласове: \"Браво!\" – продължителни ръкопляскания).\" Ето я появата на голямата национална цел – нравствено велика държава! Няма как да не изразя възхищението си от тази политическа идея на Стоилов. Не е случайно, че е прекъснат този път с викове \"Браво\". Възхита е налице и в конкретния момент, но тя може да се определи и като историческа, защото съм убеден, че вдъхновява и в годините след това националната общност или най-малко интелектуалния ѝ елит. Това е силата на морала и етиката, която е в основата на всяка култура и образователна дейност. Но Стоилов говори, че това е сърцевината, душата на реалната българска политика, за да се постигне голямата цел – водеща роля в международните отношения в Европа. Може и трябва да направя уговорката за проявата на наивност: България трудно може да бъде велика сила, пък било то и нравствена. Да, но дори да остане само нравствена без велика, пак е достатъчно, за да бъде уважаван член на европейската общност от национални държави. Така ще постига и успехи в конкретните си претенции, породени от несполучливите ходове на великите сили. \"Това е, г-да нар. представители, условието, същественото условие на нашата политика, и преди да ви кажа за външната политика, аз исках да се съглася с вас с една аксиома: имаме ли добра вътрешна политика, външните отношения ще дойдат от само себе си. И почитаме ли себе си, милеем ли за нашето отечество, хората ще ни почитат и уважават. (Ръкоплескания).\" Стигнахме и до нов принос в дефинирането на понятието патриотизъм – това е себеуважението, умението да милееш за своите. Никъде няма и намек за омраза към другите. Това е чистата вяра в собствените сили, това е морално-етическа рамка за постигане на големите обществени цели. Оттук трябва да произхожда мотив за правенето на политика, за даването от себе си за големия държавен интерес. Знам, че това не е популярно в моето време, и то се дължи най-вече на историческо невежество. Ето го големия пример и обяснението защо сме успели в градежа на модерна България, какъв патриотизъм е изповядван от нашите обществени и политически предци. На мястото на омразата – човешка добрина. В края на тази част от речта си Стоилов ще определи и личната си роля в събитията: \"верен на девиза на скромен министър на една скромна държава, аз ще се обърна към законите и към договорите.\" Високата нравственост – изразена през етиката на скромността е класическа политическа добродетел по Монтескьо – спазване на законите, както и нещо много важно за малката държава: почитане на международните договори, на онзи ред, благодарение на който си отвоювал свобода и независимост. Темата за независимостта намира още един път място в тази програмна реч: \"Но въпросът за независимостта намирам и в друго отношение. Разбирам го в нравствено (подчертаното от мен – В.М.) и политическо отношение; разбирам независим политически народ, който в разрешение на своите съдбини се ръководи само от изключителните свои съображения.\" Етиката изисква сам да решаваш, защото това ще рече сам да поемаш отговорност и тогава най-добре разбираш общите интереси, за които ще трябваш да се грижиш. Необходимо е и допълнението: ако решаваш сам и имаш безумни претенции, тогава със сигурност ще бъдеш на губещата страна. И всичко това е реална политика; политика не в бъдеще време, а думи на действащ министър-председател, на човек, който ще успее да реализира петгодишно управление, заздравяващо устоите на държавата и даващо на обществото всички шансове да изгради модерните си политически и стопански отношения, да освободи инициативата на отделния човек, за да може България да прекрачи в ХХ в. като стабилна и развиваща се страна. Тези принципи са толкова устойчив елемент в изграждането на страната ни, че обясняват защо тя оцелява и в трудни и без перспектива дни и месеци, че дори и години. Есента на 1894 г. дава възможност на Стоилов да произнесе още една реч, която заслужава внимание при изследването на политическата добродетел, такава каквато я определих още в уводните думи. Явно за новия министър-председател е настъпило време, в което да даде простор на своята човешка същност като действащ политик. В случаите до този момент, когато е трябвало да води решителни и силни действия, той все пак е бил част от екип – било при княз Александър І, било при Стамболов. Но при първата възможност за самостоятелно лидерство идва време той да заяви своя политически възглед, своя символ верую на действащ общественик, гражданин и личност, която представлява най-доброто от човешкото при реализирането на общия интерес. ...В тези дни Стоилов ще даде и отговор на темата за правителствената отговорност и в частност тази на отделния министър. На 9 декември 1894 г. той заявява пред Народното събрание: \"аз ще кажа, че конституционното управление, както и всяко друго управление, предполага, че начело на държавата ще стоят хора, които имат известен нравствен багаж в себе си, предполага хора, които имат аксиоми, които имат принципи. Ако вие мислите – и за съжаление гледа се тъй от някои – че тоя, който седи на министерския стол, е разбойник, тогава няма полза от никакви закони; но не трябва да се забравя, че които са се удостоили с доверието на народното представителство и стоят на министерските столове, те са първите български граждани (Мих. Такев: И Стамболов беше министър). Да, и Стамболов беше министър, но тежко на тия граждани, които турят на тия места безнравствени хора.\"", "date": "2019.03.22", "title": "Държавата е силна с реда, прогреса, с гражданските правдини (откъс от книга за Константин Стоилов)"}
{"url": "https://www.dnevnik.bg/razvlechenie/2019/03/22/3407879_v_kanatitsa_remixed_folklorut_i_elektronnata_muzika_se/", "text": "Две години след дебютния си съвместен албум \"Канатица\" Иван Шопов и вокалната фолклорна група \"Авигея\" се събират отново в Kanatitsa - Remixed. Този път в продукцията се включват редица изявени чуждестранни и български артисти, съобщават изпълнителите. В Kanatitsa - Remixed 10 музикални композиции, вдъхновени от българския фолклор, са обогатени от повече от 20 майстори на електронния саунд от цял свят и от България. Сред тях се нареждат имена като Clockvice (Швеция), Vorso (Англия), Asa (Англия), Ghostek (Русия), както и българските The Science, Balkansky и 1000 names. Електронни стилове като ембиънт, ню джаз, дъбстеп и дръменбейс са съчетани с музикални инструменти като кавал, китара, пиано. По този начин класическият български фолклор става част и от световната музикална електронна сцена. Премиерата на Kanatitsa - Remixed ще бъде в новия Music Jam Club (ул. \"Пиротска\" 5, София) под формата на 8-часов музикален маратон. Над 12 артисти ще се включат в събитието. Иван Шопов и \"Авигея\" ще представят албума си в голямата зала на клуба, а преди тях на сцената ще се качат Nocktern, 1000 names, Kliment и The Science. След това музикалното оформление ще попадне в ръцете на LQ, Ogonek и Cooh, които ще продължат музикалното пътешествие до малките часове на нощта. Във втората зала уменията си зад пулта ще демонстрират изявените електронни музиканти The Third Man, Betafuture, Smyah и Mytrip. Това ще е и първото съвместно участие на Иван Шопов и \"Авигея\" от година насам. Преди концерта си в България те ще представят албума в големи градове като Торонто, Чикаго, Лос Анджелис и Сан Диего.", "date": "2019.03.22", "title": "В Kanatitsa – Remixed фолклорът и електронната музика се допълват взаимно"}
{"url": "https://www.dnevnik.bg/evropa/2019/03/22/3408318_es_se_suglasi_da_otloji_brekzit_do_22_mai_ako_ima/", "text": "Всички 27 държавни и правителствени лидери на оставащите в ЕС страни единодушно решиха да дадат отсрочка на датата за излизане на Великобритания от ЕС на основата на два възможни сценария\", обяви председателят на Европейския съвет Доналд Туск след приключването на първия ден от срещата на върха в Брюксел. \"Брекзит ще бъде отложен до 22 май, при условие че британският парламент одобри до края на март споразумението за излизане, или до 12 април, ако споразумението не бъде одобрено\", посочи Туск. \"Така че до 12 април всички опции остават отворени и настъпването на съдбоносната дата ще бъде забавено. Правителството на Обединеното кралство все още ще има избор между (напускане) със споразумение, без споразумение, дълго удължаване или отказ от член 50 (от Брекзит)\", каза Туск на среднощната пресконференция. Това решение означава, че 29 март вече не е възможна дата за излизането на Великобритания, но все още има риск от \"твърд\" Брекзит, ако сделката на Мей не бъде одобрена. На пресконференцията нито Туск, нито председателят на еврокомисията Жан-Клод Юнкер можаха да отговорят на въпроса колко дълго може да продължи \"дългото отлагане\". \"До самия край\", каза Юнкер след дълга пауза, което предизвика смях в залата. До 12 април Лондон трябва да вземе решение дали ще проведе в страната изборите за Европейски парламент, които са насрочени за края на май. Ако решението е да не се провеждат тези избори, тогава опцията за дълго отлагане автоматично става невъзможна, подчерта Туск, цитиран от БТА. Пак до тази дата Лондон трябва да информира Европейския съвет \"как вижда по-нататъшното движение напред\". Великобритания прие сценариите на ЕС, според които датата на изхода на кралството от съюза се пренася на 12 април или на 22 май в зависимост от одобрението от парламента на споразумението за Брекзит, каза Туск на пресконференцията. \"Тази вечер се срещнах няколко пъти с премиера Мей, за да се убедя, че Великобритания приема нашите сценарии за отлагане. И съм радостен да ви съобщя, че се споразумяхме, тя ги прие\", добави той. Журналистите напомниха на Туск неговия пост в \"Туитър\", предизвикал остра полемика, че \"в ада е приготвено специално място за онези, които тласнаха Великобритания към Брекзит без \"план\", и го попитаха дали тази \"покана\" не трябва да се разпространи и на онези британски депутати, които отказват да подкрепят споразумението. Туск отговори: \"Според думите на римския папа адът все още е празен, така че там има още много място.\" Според заключителния документ от срещата на лидерите снощи те призовават да продължи подготовката на извънредни мерки в случай на излизане на Великобритания от ЕС без споразумение. Нова извънредна среща на върха \"може да бъде свикана всеки момент\" за приемане на по-нататъшни решения за Брекзит. До заплетeната ситуация се стигна, след като в няколко поредни гласувания миналата седмица британските депутати  отхвърлиха (за втори път)  сделката за Брекзит, която премиерът Тереза Мей  договори с ЕС ,  блокираха варианта  Обединеното кралство да излезе от съюза без споразумение и  подкрепиха отлагане на Брекзит . Те освен това решиха тази седмица да гласуват за трети път сделката на Мей. Това обаче се оказа невъзможно, защото председателят на парламента  Джон Бъркоу каза , че споразумението за Брекзит не може да бъде подложено на ново гласуване, ако в него не бъдат внесени съществени промени. В сряда Мей  поиска от ЕС отлагане до 30 юни . Според нея  участие на страната в избори  за Европейски парламент би подействало разочароващо и разделящо британците в момент, когато страната се нуждае от единство. Следващата седмица се очаква британският парламент да обсъди и гласува за трети път сделката на Мей. Какво още предстои да се случи тогава четете  тук . Мей е против участие в евроизборите \"Аз съм твърдо убедена, че би било неправилно да молим хората във Великобритания да участват в тези избори три години след като те гласуваха за напускане на ЕС\", каза Мей на пресконференция след приключването на срещата на върха на лидерите на ЕС. Тя се изказа и срещу идеята за отмяна на Брекзит, която набира популярност във Великобритания. \"Не мисля, че трябва да анулираме процедурата по чл. 50\", посочи Мей, като отново се позова на решението, взето от народа на референдума. Премиерът обаче обеща да положи всички усилия, за да гарантира един отложен Брекзит със споразумение. Мей отново се обърна към британските депутати и посочи, че сега от тях зависи да бъде прекратен периодът на неопределеност, обхванал страната заради неяснотата около Брекзит. \"Днешното решение (на евролидерите) подчертава колко важно е Камарата на общините да одобри сделката за Брекзит следващата седмица, за да можем да сложим край на тази неопределеност и да напуснем ЕС по организиран и плавен начин\", каза тя. Мей отбеляза, че ЕС е дал юридически гаранции, че прилагането на т.нар. предпазен механизъм за границата с Ирландия ще има временен характер, и добави, че е съгласувала тези гаранции с председателя на еврокомисията Жан-Клод Юнкер миналата седмица. \"Това трябва да даде допълнителна увереност на парламента, че в този малко вероятен случай, когато предпазният механизъм бъде използван, това ще бъде само временно и че Великобритания и ЕС незабавно ще започнат работа по замяната на механизма с алтернативни споразумения до края на декември 2020 г.\", посочи премиерът. Тя изрази благодарност на онези депутати, които подкрепят споразумението, и призова онези, които не го подкрепят, да погледнат \"истината в очите\" преди третия решителен вот, очакван другата седмица. Именно предпазният механизъм за ирландската граница буди тревога сред депутатите, които се страхуват, че Великобритания може да остане приклещена в митнически съюз с ЕС за неопределено време. Гняв \"Политико\" отбелязва, че ожесточените разногласия между 27-те лидери по въпроса как да отговорят на молбата за удължаване на Мей са ги принудили да променят дневния ред на срещата на върха и да отложат планираната дискусия за Китай и мястото на ЕС в света. Високопоставен служител каза, че първоначалното предложение на Туск да се фокусират върху отлагане до 22 май в случай на позитивен вот в Лондон е било сметнато за твърде оптимистично от останалите лидери. В продължение на 90 минути те задавали въпроси на Мей. Решението дошло след часове на моменти гневни дебати. Колегите на Мей били разочаровани от нейната липса на яснота и неспособността й да насочва процеса на Брекзит, отбелязва \"Политико\". Според друг източник по време на срещата френският президент Еманюел Макрон казал, че е мислел, че Мей има 10% шанс да прокара сделката си през парламента, но след като я изслушал, процентът е паднал до 5. Туск коментирал, че Макрон е \"голям оптимист\". Макрон освен това искал предложената отсрочка да е до 7, а не до 22 май, и намекнал, че ЕС може да трябва просто да изхвърли Великобритания без сделка. Туск обаче настоял за датата 22 май с цел Великобритания да бъде притисната или да ратифицира съществуващата сделка, или да поиска дълго отлагане с до една година или повече. Мей обаче нямала интерес в дълго отлагане и дори намекнала, че може да предпочете сценария без сделка. Според дипломати и официални лица германският канцлер Ангела Меркел се намесила, за да се противопостави на Макрон за варианта без сделка, който според нея би бил безотговорен и трябва да се избягва. Източник, цитиран от \"Гардиън\", коментира за Мей: \"Тя не бе убедителна. Не беше ясно дали има план Б, Не беше ясно дали изобщо има план.\" Новите дати за Брекзит – Ако депутатите отхвърлят сделката на Мей следващата седмица, това е новият ден, в който Великобритания ще трябва да напусне ЕС. До 12 април Лондон ще трябва да каже на ЕС какво възнамерява да прави по-нататък, например може да поиска повече време с още едно удължаване. По-дълго отлагане обаче ще е възможно само ако Великобритания се съгласи да участва в изборите за Европейски парламент (23-26 май). 11 април е последната дата, на която Обединеното кралство може да предприеме стъпки за провеждане на евроизбори.  – Ако депутатите одобрят сделката на Мей следващата седмица, това ще е денят на излизането на Великобритания от ЕС. Тази дата оставя достатъчно време за ратификация на сделката и е денят преди да започне гласуването за Европейски парламент, в което правителството каза, че не планира да участва.", "date": "2019.03.22", "title": "ЕС се съгласи да отложи Брекзит до 22 май, ако има сделка, или до 12 април, ако няма"}
{"url": "https://www.dnevnik.bg/sport/2019/03/22/3408314_grigor_dimitrov_zapochva_v_maiami_sreshtu_poznat/", "text": "Григор Димитров ще се завърне на корта с мач срещу Фелисиано Лопес в събота. Опитният испанец се наложи със 7:5, 4:6, 6:4 срещу Беноа Пер в двубой от първия кръг на мастърса в Маями. Димитров и Лопес се познават добре, като имат пет мача помежду си. Българинът е спечелил три от срещите. Интересното е, че три от мачовете им са били на трева в Куинс, а другите два - на мастърса в Синсинати. Димитров е бил победител и в двата двубоя на твърди кортове (през 2016 и 2017 г.). Българският тенисист очаква завръщането си в игра. За последно той участва в осминафиналите на Australian Open. След това заради травма в рамото  той се отказа от турнирите в Ротердам, Акапулко и Индиън Уелс .", "date": "2019.03.22", "title": "Григор Димитров започва в Маями срещу познат съперник"}
{"url": "https://www.dnevnik.bg/na_put/2019/03/22/3408222_kvartalut_na_chervenite_feneri_v_amsterdam_spira/", "text": "Амстердам ще забрани организираните турове в Квартала на червените фенери от 1 януари 2020 г. и ще наложи ограничения за броя на участниците в безплатните туристически обиколки на града, съобщават местните медии. Това е една от мерките за справяне с огромния наплив от туристи, срещу който негодуват местните жители, но и политика да не се насърчава \"зяпачеството\". Проучване на кметството установи, че през централен площад в Квартала на червените фенери на седмица преминават над 1000 туристически групи като в пиковите часове се събират едновременно по 28 групи. През миналата година вече се въведоха някои правила - екскурзоводите са задължени да притежават разрешителни, а в късните часове туровете са забранени. Новите мерки се разпростират и извън въпросния квартал. Навсякъде в центъра екскурзиите ще бъдат по-строго регламентирани, въвежда се и туристическа такса върху билетите за вход. Местните жители твърдят, че животът в града става все по-невъзможен. Според две трети от запитаните туристическите групи създават проблеми. Жриците на греха също се оплакват, че присъствието на организирани туристи пречи на бизнеса.", "date": "2019.03.22", "title": "Кварталът на червените фенери в Амстердам спира организираните турове"}
{"url": "https://www.dnevnik.bg/bulgaria/2019/03/22/3408322_kratki_novini_nad_200_dushi_ostanaha_bez_tok_v_ruse/", "text": "Почина народната певица Стефка Кушлева Почина народната певица, композитор и диригент Стефка Кушлева, съобщи \"Нова телевизия\". Тя е част от прочутия квартет \"Сестри Кушлеви\". Поклонението ще бъде в неделя, 24 март, в църквата \"Св. Седмочисленици\" от 11 часа. В областите Силистра и Добрич са открити нови случаи на африканска чума по свинете Българската агенция по безопасност на храните (БАБХ) констатира нови случаи на африканска чума при диви свине в добричката община Алфатар и силистренската община Тервел. Вирусът е открит при 3 животни. До момента са открити случаи на африканска чума в областите Варна, Силистра и Добрич. От БАБХ продължават да претърсват инфектираните зони за откриване на още болни животни или трупове на диви свине. От такса шум летищата в България са получили над 5.7 млн. лв за четири години Летищата в София, Пловдив, Варна и Бургас са получили над 5.7 млн. лв от такса шум за периода 2015 - 2018 година, съобщи днес в рамките на парламентарния контрол министърът на транспорта Росен Желязков. От получените средства летищата са похарчили малко над 3.8 млн основно за дейности свързани с поддръжка и осъвременяване на системите за контрол на шума, изграждане на шумозащитни екрани, както и други екологични мерки. Бомба избухна до къща в Перник, няма жертви Сигналът в подаден около 22:00 часа снощи, съобщава \"Нова телевизия\". Няма жертви и пострадали. Взривът е нанесъл материални щети. Над 200 души останаха без ток в Русе заради чужди задължения Натрупаният дълг от 48 хил. лв, съобщава Би Ти Ви. Подозренията на собствениците на жилища са, че плащат и чужди сметки. Жителите на 12-етажния блок от месеци настояват за индивидуални партиди, но това не се се случва. Заради липсата на ток много от хора още снощи са напуснали жилищата си, за да потърсят подслон при близки и роднини. От етажната собственост са внесли възражение за спирането на тока, както и жалба в прокуратурата, но до момента отговор от там няма. В официална позиция от енергодружеството заявиха, че всички законови възможности за решаване на проблема са изчерпани и се налага да прибегнат до крайната мярка.", "date": "2019.03.22", "title": "Кратки новини: Почина народната певица Стефка Кушлева"}
{"url": "https://www.dnevnik.bg/sviat/2019/03/22/3408357_beliiat_dom_otkaza_da_dade_na_kongresa_informaciia_za/", "text": "Белият дом отхвърли исканията на конгресмени от Демократическата партия да предостави информация за разговорите на американския президент Доналд Тръмп с руския му колега Владимир Путин, съобщиха агенциите \"Ройтерс\" и ТАСС, като се позоваха на в.\"Политико\". \"В запитванията на комитетите (на Камарата на представителите) не се посочват юридически основания за това друго разклонение на властта да може да принуди президента да обнародва подробности за дипломатическото си общуване с чуждестранни лидери\", заяви юридическият съветник на Белия дом Пат Чиполоне, цитиран от в.\"Политико\". Белият дом съобщи, че е оформил отказа си в писмо, изпратено на Конгреса, посочва \"Ройтерс\". По-рано през март представители на три комитета в Камарата на представителите изпратиха запитване в Белия дом с искане да бъдат предоставени \"всички документи и данни, свързани с преговорите на Путин и Тръмп, включително телефонните разговори и личните срещи\", отбелязва ТАСС./ БТА", "date": "2019.03.22", "title": "Белият дом отказа да даде на Конгреса информация за срещите на Тръмп и Путин"}
{"url": "https://www.dnevnik.bg/politika/2019/03/22/3408381_cacheva_poiska_s_narochno_voleiziavlenie_da_bude/", "text": "Тази сутрин с нарочно писмено волеизявление от моя страна съм сезирала председателя на антикорупционния орган КПКОНПИ, както и главния прокурор на България за категоричното ми желание да бъдат извършени проверки за придобитият от мен имот на ул. \"Юрий Гагарин\" (в София - бел. авт.). Това каза министърът на правосъдието Цецка Цачева, която дойде в парламента само за да направи това изявление. В сигнала за себе си Цачева е поискала да бъдат проследени парите, с които е придобит имотът, и установено има ли конфликт на интереси с фирмата продавач, има ли злоупотреба с власт, както и други нарушения при договорните и отношения с фирмата продавач. \"Готова съм да сътруднича на проверките, давам съгласието си да бъде разкрита единствената сметка, с която разполагам. Нямам офшорни сметки, нямам търговски дружества, нямам свързани лица, с които при властовите ми позиции да съм имала контакти, както и ще настоявам резултатите от проверките да бъдат публично огласени\", декларира Цачева. Фирмата, от която Цачева е купила апартамента си - \"Артекс\", е продала апартаменти на цени под пазарните и на зам.-председателя и шеф на парламентарната група на ГЕРБ  Цветан Цветанов ,  Цецка Цачева и Вежди Рашидов\" . Сделките са сключени през лятото на 2018 г. Цецка Цачева е придобила 198 кв. м за 670 евро на кв.м, заедно със сестра си, според нотариалния акт. Само месец преди сделката с правосъдния министър, идентичен апартамент в същата сграда (с малко по-голям гараж) е бил продаден с 65 000 лв. по-скъпо. \"Нотариалният акт е придобит в груб строеж, т.е. преди акт 16, и не е вярна цената, която излиза в публичното пространство. Имам подписан предварителен договор, т. нар. \"на зелено\", сумите са превеждани по банков път. Единствената отстъпка, която получих от фирмата, беше да ме изчакат да продам личното си жилище в Плевен\", твърдеше първоначално Цачева. Днес тя каза, че до приключване на проверките и съответните резултати няма да коментира повече и че цената е за имот в груб строеж и \"в нотариалният акт това, което е записано, е цена на имот в груб строеж\". Сагата с новите апартаменти на управляващите започна с публикация на \"Свободна Европа\" която разказа  как заместник-председателят на ГЕРБ Цветан Цветанов е придобил апартамент , заемащ цял етаж в друга сграда с луксозни жилища на \"Артекс\" - \"Летера\", също в квартал \"Изток\". За новия имот Цветанов приписва на фирмата два от своите апартаменти (190 кв.), две паркоместа и доплаща 100 хил. лева. Според документите, на които \"Свободна Европа\" се позовава, данъчната оценка на новия имот на Цветанов и по която е извършена замяната, е 386 654 лева, а общата площ на придобитото имущество е 315 кв.м. (като в него освен апартамента от 240 кв.м. влизат двоен гараж, предверие и асансьорна шахта). Така те пресмятат, че цената на квадрат излиза 1227 лева (630 евро), а подобни имоти в други сгради на \"Артекс\" се продават на цени над 2400 - 3000 евро. Цветанов пък твърди, че  при замяната е доплатил само за разликата  от 39 кв.м. и това е 2564 лева на кв.м. Двата апартамента, които Цветанов е прехвърлил на \"Артекс\"  веднага са били препродадени от фирмата  на бившия подчинен на зам.-председателя на ГЕРБ - Симеон Велков. Той е бил IT специалист в предизборния щаб на партията, а след това започнал работа в държавната фирма \"Ръководство въздушно движение\" (РВД). Вчера премиерът  Бойко Борисов обяв и, че ще изчака резултатите от проверката на прокуратурата и антикорупционната комисия, преди да вземе решение какво да предприеме.  Президентът Румен Радев пък изрази мнение , че случаят с апартаментите на управляващите далеч надхвърля обхвата на една имотна сделка, защото пряко рефлектира върху доверието в политическата класа и държавността. От компанията, построила и продала жилищата заявиха, че  нямат нужда от политически тласък, за да правят бизнес .", "date": "2019.03.22", "title": "Цачева поиска с \"нарочно волеизявление\" да бъде проверена сделката за новия й апартамент (допълнена)"}
{"url": "https://www.dnevnik.bg/zdrave/2019/03/22/3408366_lipsata_na_kadri_e_nai-seriozniiat_problem_v/", "text": "Липсата на кадри е най-сериозният проблем в здравеопазването. В момента цели области се обслужват до двама епидемиолози. Това заяви главният здравен инспектор д-р Ангел Кунчев в ефира на БНТ. Според него този процес е много опасен, защото дори и перфектните лаборатории не работят сами, ако човек няма достатъчно опит. \"През годините се натрупаха големи дисбаланси в здравеопазването. Трябва да се прегледа цялата система и да се въведе ред\", добави Кунчев. По думите му заплащането е само един от проблемите, към което може да бъде добавен факторът с липса на възможности за професионално израстване. Д-р Ангел Кунчев отчете сериозен недостиг на кадри за паразитолози, вирусолози, микробиолози, епидемиолози. \"Не знам в последните години млад човек да се е насочил в тази област, а готовността на държавата да реагира при спешна ситуация намалява значително, което е опасно\", каза Кунчев. Той коментира и темата с морбили. \"В момента  има глобени 112 родители  и още толкова лични лекари заради липса на задължителната имунизация\", каза Кунчев и добави, че е най-важно личните лекари да информират за рисковете при липса на ваксинация.", "date": "2019.03.22", "title": "Липсата на кадри е най-сериозният проблем в здравеопазването, смята Ангел Кунчев"}
{"url": "https://www.dnevnik.bg/evropa/2019/03/22/3408367_evrokomisar_margrete_vesteger_se_vkljuchi_v/", "text": "Групата на либералите в Европейския парламент номинира седемчленен екип за кампанията за евроизборите, изразявайки антипатията си към процеса с т.нар. водещ кандидат, предаде \"Политико\". Алиансът на либералите и демократите за Европа (АЛДЕ) обяви своя \"Екип Европа\", съставен от седем души. Те вероятно ще са кандидатите на либералите за редица високопоставени европейски постове, които ще се освободят тази година, включително председател на Европейската комисия, председател на Европейския съвет и върховен представител на ЕС за външната политика и политиката за сигурност. Списъкът включва еврокомисаря Маргрете Вестагер от Дания, словенката Виолета Булц, еврокомисар за транспорта, Ги Верхофстат, бивш премиер на Белгия, сега водач на групата на АЛДЕ в европарламента, бившия външен министър на Италия Ема Бонино, германката Никола Беер, унгарката Каталин Чех и испанеца Луис Гарикано. Процесът с водещия кандидат, използван за пръв път през 2014 г. при избора на Жан-Клод Юнкер, дава председателския пост в Европейската комисия на водещия кандидат на партията, спечелила най-много места на изборите за Европейски парламент. АЛДЕ обаче реши да наруши системата, като номинира екип от кандидати. Очаква се либералите да бъдат третата по големина сила в следващия европарламент. Вестагер се споменаваше като възможен кандидат за председател на Европейската комисия, отбелязва ДПА. Участниците в групата ще представят платформата на АЛДЕ, особено в дебати. Кои са известните засега кандидати за председателския пост в еврокомисията четете  тук .", "date": "2019.03.22", "title": "Еврокомисар Маргрете Вестагер се включи в надпреварата за наследник на Юнкер"}
{"url": "https://www.dnevnik.bg/sport/2019/03/22/3408384_snimka_na_denia_strashniiat_i_neturpeliv_kubrat_pulev/", "text": "Кубрат Пулев заяви, че няма търпение да дойде мачът му с Богдан Дину. Българският професионален боксьор отправи посланието с красноречива снимка в социалните мрежи. \"Ще бъде зверско шоу. Няма вече почти никакви билети. Срещата с българската общност ме зареди. Винаги ме зареждат подобни срещи, защото хората приемат много лично моите победи и загуби\",  . Мачът му с Дину ще е в неделя около 7.00 сутринта българско време и ", "date": "2019.03.22", "title": "Снимка на деня: Страшният и нетърпелив Кубрат Пулев"}
{"url": "https://www.dnevnik.bg/evropa/2019/03/21/3407942_ungariia_na_orban_devet_godini_sporni_reformi/", "text": "Унгарският премиер Виктор Орбан - националист и консерватор, чиято партия \"Фидес\"  е със замразено членство  в дясната Европейска народна партия (ЕНП) заради провокациите му срещу Брюксел, взема през последните години нови и нови противоречиви мерки. Те бяха посрещнати с безпрецедентно неодобрение от Европейския парламент, който през септември заяви, че се погазват \"ценностите\" на ЕС. Американският мозъчен център \"Фрийдъм хаус\" впрочем определи неотдавна Унгария като единствената само  \"частично свободна\"  страна от ЕС с оглед \"многократните атаки\" срещу \"опозицията, медиите, религиозните групи, неправителствените организации, съдилищата, кандидатите за убежище и частния сектор\". Нарушаване на баланса на властите Завърнал се на власт през 2010 г., Орбан се залови с мащабно преразглеждане на конституцията, увековечило в нея ценности като \"християнството\" и \"традиционното семейство\". Реформата засилва влиянието на правителството върху правосъдието и циментира властта на партията му \"Фидес\" над институциите и медиите, повечето контролирани от близки до него хора. Правата на Конституционния съд бяха ограничени, а тази зима се появиха и специални съдилища за деликатни въпроси като обществените поръчки и спорните въпроси, свързани с избори. Това подхрани страховете от нови посегателства върху независимостта на правосъдието. Избори по поръчка Освен това Орбан наложи гласуване в един тур, като по-голямата част от депутатите се избират на мажоритарен принцип. Това облагодетелства неговата партия при липса на единни кандидати на опозицията. Съчетани с отслабването на медийния плурализъм, \"враждебната и сплашваща риторика\" и \"прекомерните\" разходи на кабинета за предизборни кампании, тези мерки създават \"неблагоприятен климат\" за справедливи избори, сочат оценки на Европейския парламент. С резултат от 49.3 на сто във вота за Държавното събрание (парламента) през април 2018 г. Орбан спечели квалифицирано мнозинство от две трети, което му даде възможност да продължи институционалните си реформи. Корупция \"Сериозни нарушения\" и \"конфликти на интереси\" в процедурите за възлагане на обществени поръчки, изкуствено раздути бюджети, преференции за хора, близки до властта - много са обвиненията във връзка с управлението на държавните средства в тази страна, в която 4.4 на сто от БВП идват от европейските структурни фондове, а корупцията е широко разпространена. Университети и НПО на прицела на властта С натиска и разнообразните ограничения, наложени на висшето образование, Унгария се опълчва \"срещу правото на академична свобода\", заяви Европейският парламент. Обект на особено силни атаки, Централноевропейският университет, създаден от американския финансист Джордж Сорос и мразен от Орбан, заяви, че миналата година е бил принуден да премести повечето си програми във Виена. Говорейки за опасенията си, ЕНП подчертава, че се тревожи за съдбата на този университет. Наричани от властта \"чуждестранни агенти\", правозащитните НПО, бранещи по-специално мигрантите, бяха същевременно обложени със специални данъци и задължени да се впишат в специален регистър. Подпомагането на мигранти може да бъде наказано  с лишаване от свобода . Малтретиране на мигранти и клошари \"Автоматично поставяне под стража\" на кандидатите за убежище, възможност за безсрочни арести, побои в полицията - европарламентът заяви, че действията на Унгария спрямо мигрантите са в противоречие със законите на ЕС. Както и отказът на Будапеща да изпълнява квотите за приемане на мигранти, определени от общността. Страната бе заклеймена и заради отношението към ромското си малцинство, а също така по повод забраната  бездомници да спят по улиците  и да влизат в някои публични пространства. Кампания срещу ЕС Ето капката, заради която според ЕНП е преляла чашата: въпреки че Унгария е сред основните получатели на европейски фондове, Будапеща лансира през февруари  мащабна кампания  срещу Европейската комисия, като я обвини, че заедно със Сорос насърчава миграцията. Специални критики бяха отправени срещу шефа на европейската изпълнителна власт Жан-Клод Юнкер - виден член на ЕНП. Европейската народна партия осъди тази \"кампания с фалшиви новини\", настоя Унгария да я спре и да поднесе извинения. Но поднесените от Орбан извинения бяха частични и сметнати за \"недостатъчни\".", "date": "2019.03.22", "title": "Унгария на Орбан: девет години спорни реформи"}
{"url": "https://www.dnevnik.bg/sviat/2019/03/22/3408385_ogorcheni_ot_dve_zagubi_demokratite_v_sasht_shte/", "text": "За да се борят срещу Доналд Тръмп през 2020 г., някои демократи искат да задействат \"тежката артилерия\", реформирайки американската конституция, за да въведат пряко всеобщо гласуване на президентските избори и да разширят състава на Върховния съд - две идеи, които републиканците категорично отхвърлят. Идеята за премахване на  системата на избирателни колегии  става все по-популярна сред демократите, които още не са преглътнали победите на двама републикански кандидати, въпреки че техните кандидати спечелиха общо повече гласове. Благодарение на механизма на избирателната колегия през 2000 г.  Джордж Буш беше избран  за президент, въпреки че Ал Гор имаше половин милион гласа преднина. През 2016 г. Доналд Тръмп спечели срещу Хилари Клинтън, която обаче получи близо  3 милиона гласа повече  от него. \"Моето мнение е, че всеки глас е важен\", заяви в понеделник прогресивната сенаторка  Елизабет Уорън , кандидат за президентските избори през 2020 г., по време на обиколка в щата Мисисипи. \"Мисля, че всички би трябвало да дойдат тук, за да искат вашите гласове. Искаме национален вот, а това значи да премахнем Избирателната колегия\", обясни тя. Американският президент се избира от 538 членове на избирателни колегии, чийто брой варира според щатите в зависимост от населението им. Всеки кандидат трябва да получи мнозинство от 270 гласа. Всички щати с 2 изключения (Мейн и Небраска) дават гласовете на всички свои \"електори\" на този, който спечели най-много гласове в щата. При всяка предизборна кампания кандидатите пропускат някои щати, които се смята, че няма как да бъдат спечелени, било защото по историческа традиция подкрепят Демократическата партия (като Калифорния), или са твърдо републикански (като Мисисипи). Кандидатите се концентрират върху малко над десетина щата, които могат да гласуват за единия или за другия кандидат. Най-важни са тези, които имат най-голям брой членове на избирателни колегии, като Флорида (29),  Пенсилвания  (20) или Охайо (18). През 2016 г. Доналд Тръмп получи подкрепата на 304 членове на избирателни колегии срещу 227 за Хилари Клинтън, именно спечелвайки Пенсилвания и Охайо. И други демократи освен Уорън се борят за тази промяна на изборния кодекс.  Пийт Бутиджеж , който вероятно ще се включи във вътрешнопартийната надпревара за номинацията на Демократическата партия, смята, че новата система ще насърчи избирателната активност в национален мащаб. Разширяване на състава на Върховния съд Но пътят, който трябва да бъде изминат, преди САЩ да приемат някога всеобщото пряко гласуване, е дълъг. Тази реформа трябва на практика да бъде приета на гласуване за промяна на конституцията, което далеч не е сигурно в един разединен Конгрес, какъвто е сегашният. След това ще трябва поправката да бъде ратифицирана от 38 от общо 50 щата. Точно затова друг вариант печели популярност. Няколко клонящи към Демократическата партия щати като Калифорния, Илинойс и Ню Йорк, към които неотдавна се присъедини \"колебаещият се щат\" Колорадо, се обвързаха с инициатива, целяща да даде гласовете на техните електори на кандидата, получил мнозинство от гласовете на национално равнище, а не на щатско. Но републиканците продължават да се противопоставят на всякакви промени, смятайки, че сегашната система принуждава кандидатите да търсят гласове в цялата страна, а не само в големите населени места. \"Зад желанието да се премахне Избирателната колегия стои стремежът на демократите провинциална Америка да изчезне от политическата карта\", заяви в \"Туитър\" републиканският сенатор Линдзи Греъм. Провинциална Америка гласува предимно за консерваторите. Върховният съд, който вече спада към лагера на консерваторите с влизането на двама съдии, назначени от Доналд Тръмп, е другият любим въпрос, който демократите използват за борба с републиканския милиардер. Елизабет Уорън и други две кандидатки за президентските избори,  Камала Харис  и  Кърстин Джилибранд , заявиха пред информационния сайт \"Политико\", че биха искали да увеличат броя на съдиите от Върховния съд, които в момента са девет. Пийт Бутиджеж и  Бето О'Рорк , друг кандидат за изборите през 2020 г., споменаха идеята за преминаване към 15 върховни съдии - петима назначавани от демократите, петима от републиканците и петима, избирани от техните колеги. Но Доналд Тръмп отхвърли категорично тази идея като израз на политическите сметки, които си правят демократите, за да върнат храма на Темида в прогресивното русло. \"Не подкрепям\" тази инициатива, която не представлява \"никакъв интерес\", заяви той във вторник. \"Това няма да се случи през идните шест години\", добави той, имайки предвид двете години, оставащи от неговия мандат, и допълнителните четири, които ще се добавят към тях, ако бъде преизбран през ноември 2020 година. /БТА", "date": "2019.03.22", "title": "Огорчени от две загуби, демократите в САЩ ще поискат промяна в избирателната система"}
{"url": "https://www.dnevnik.bg/sviat/2019/03/22/3408394_bolsonaro_poluchi_ot_trump_pohvali_no_ne_i_otstupki_v/", "text": "Тази седмица, когато бе в Белия дом, десният бразилски президент Жаир Болсонаро получи от американския си колега Доналд Тръмп възторжени похвали и обещания, дадени при някои условия. Бразилски преговарящи обаче се оплакаха, че домакините им са се оказали костелив орех в преговорния процес. Дипломати и други представители заявиха, че Бразилия засега не е получила кой знае колко отстъпки в замяна на това, че едностранно отмени визите за американските туристи, отпусна квоти за безмитен внос на пшеница и улесни  изстрелването от бразилска територия  на американски космически апарати. Болсонаро, открит почитател на Тръмп, който явно гореше от желание да се хареса на домакина си при първата среща помежду им, не постигна увеличаване на износа на  бразилска захар , нито отмяна на американската забрана върху вноса на  прясно говеждо месо от Бразилия  - две неща, които са голяма цел на бразилския земеделски отрасъл. \"Ако така ще продължаваме, може и ние да се заинатим и да не отстъпваме\", каза пожелал анонимност бразилски представител с пряко отношение към преговорите. \"Те поискаха всичко, а в същото време не искат да отстъпят за нищо\", добави той. Реакциите на бразилците бяха свързани най-вече със знаковия характер на визитата - привържениците на Болсонаро видяха в нея признание за нетрадиционния си лидер, а критиците изразяваха опасения, че го виждат в толкова  топли отношения с Тръмп . Но недоволството на бразилската делегация е отражение на по-сериозните трудности - преодоляване на търговските бариери и конкуренцията между селските стопанства на двете страни. Тези проблеми съществуват, въпреки че президентите им имат общи черти - безцеремонен стил като политици и консервативни възгледи. Болсонаро похвали визитата си като начало на нова ера в американско-бразилските отношения, изказвайки възхищение от Тръмп и изтъквайки общата им позиция срещу политическата коректност и \" фалшивите новини \", както те често наричат отразяването им в неблагоприятна светлина от медиите. Президентите намериха допирни точки и в заклеймяването на венецуелския президент Николас Мадуро и в сътрудничеството в областта на обществената сигурност и развитието на военните способности. Определянето на Бразилия като \"важен съюзник извън НАТО\" ще улесни оръжейните продажби на САЩ за бразилските въоръжени сили, а благодарение на новото споразумение в технологичната сфера американските компании ще могат да извършват от територията на Бразилия космически изстрелвания с търговска цел. Но в области като търговията отправените в знак на добра воля предложения на бразилците (например да въведат като бонус годишна квота от 750 000 т за безмитен внос на пшеница), не предизвикаха аналогична реакция. \"Ако няма реципрочност, предпочитанията на Болсонаро към САЩ ще започнат да изглеждат наивно\", каза Велбер Барал, бивш бразилски министър на външната търговия. Това ново отваряне на Бразилия към вноса на пшеница ще облагодетелства главно американските износители и в същото време е шамар за съседна Аржентина, друг важен бразилски търговски партньор, добави Барал.  Той предупреди и че Бразилия може да се сблъска с още негативи в търговията, ако се откаже от ползите, които й носи статутът на \"развиваща се страна\" в Световната търговска организация. Отказът от този статут е условието на САЩ за това да подкрепят кандидатурата на Бразилия за членство в Организацията за икономическо сътрудничество и развитие. Тази подкрепа при определени условия - конкретни отстъпки в СТО в замяна на членство в ОИСР, което има повече символичен характер - видимо подразни бразилския министър на икономиката Пауло Гедес след срещата му с американския постоянен търговски представител Робърт Лайтхайзър.  \"Това не е размяна. Той отправя искания\", каза Гедес пред журналисти. В изказване в понеделник пред Американската търговска камара Гедес загатна и кои са проблемните въпроси, които пречат на сключването на по-широкообхватни търговски споразумения. \"Искате да продавате свинско ли? Добре, купете говеждото ми. Искате да продавате етанол? Купувайте захарта ми. Говеждо за свинско, етанол за захар, пшеница срещу автомобилни части. Това са дребни неща\", каза той. Нито един от тези въпроси на двустранния стокообмен в крайна сметка не залегна в някакъв официален документ при преговорите. Гедес припомни на аудиторията, че Китай, водещият търговски партньор на Бразилия, ще запълни нишата, ако САЩ не се активизират. \"Те навлизат, опитват се да инвестират\", предупреди Гедес. /БТА", "date": "2019.03.22", "title": "Болсонаро получи от Тръмп похвали, но не и отстъпки в търговията"}
{"url": "https://www.dnevnik.bg/sviat/2019/03/22/3408399_dva_ot_nai-golemite_feriboti_v_sveta_veche_rabotiat/", "text": "Тиха революция се извършва в протока Йоресун, разделящ Швеция от Дания. Два от най-големите в света фериботи, задвижвани от батерии, порят вълните, след като бяха преустроени така, че да се откажат от  замърсяващите дизелови двигатели , информира агенция \"Ройтерс\". Фериботите \"Тихо Брахе\" и \"Аурора\", експлоатирани от шведската компания \"ФорСий\" (ForSea), са с дължина над 100 м и обслужват натоварения 4-километров маршрут между шведския Хелсингбори и датския Хелсингор. По този маршрут годишно се транспортират над 7 милиона пътници и близо 2 милиона автомобила, като фериботите са на интервал от 15 минути. Преоборудването на двата кораба е включвало инсталиране на батерия с мощност 4.16 мегавата на всеки от тях, както и изграждане на необходимата инфраструктура на брега. С използване на промишлени роботи и безжична комуникация, за да се оптимизира времето на връзките, зареждането на батериите отнема по-малко от 6 минути в Дания и 9 минути в Швеция, посочва Кристиан Андерсон, старши инженер във \"ФорСий\". Компанията, помагаща на Стокхолм да постигне целта си за  въглеродна неутралност  до 2045 година, освен това произвежда електроенергията, необходима за зареждане на батериите, единствено от възобновяеми източници. \"Цялата енергия е от вятър и вода, така че е изцяло зелена\", каза Андерсон. Предотвратено е изхвърлянето в атмосферата на около 28 000 тона въглероден диоксид годишно, което оказва положително въздействието върху качеството на въздуха в двата града, допълва той. Времето, необходимо на корабите да изминат разстоянието, не се е променило, но маневрирането е по-бързо. \"Тихо Брахе\" и \"Аурора\" са пуснати в експлоатация през ноември миналата година и в момента са най-големите фериботи с нулеви емисии в света, движещи се по силно натоварения маршрут, посочва \"ФорСий\". /БТА", "date": "2019.03.22", "title": "Два от най-големите фериботи в света вече работят със зелена енергия"}
{"url": "https://www.dnevnik.bg/bulgaria/2019/03/22/3400319_teoriia_i_praktika_na_hranata_na_baskite/", "text": "Първата асоциация за испанския град Сан Себастиан е филмовият конкурс, но има риск да я замести друга - тази за вкусна храна. Градът, заедно с Киото, има най-много ресторанти със звезди \"Мишлен\" на квадратен километър. Баските обожават рибата треска и я предлагат и на туристите си по своя начин. В страната на баските си имат и своя вариация на нещо, което в останалата част на Испания биха нарекли просто тапас - малки парчета хляб, натопени или облечени в аншоа, хамон, козе сирене, пържени чушки. Забодени са с клечка и сложени на бара. После за сметката представяш броя клечки - между 1 и 3 евро всяка. Мерлуза в зелен сос, бейби калмари, приготвени в собственото им мастило... Само малка част от вкуса на баските, задължителни за всеки кулинарен турист, попаднал в града или околностите. Частица от вкуса на баската храна ще бъде пренесен и на галавечерята, съпътстваща онкурса  \"Ресторант на годината 2018 Бакхус, Acqua Panna & S.Pellegrino\"  на 31 март. Едно от ястията, включени в шестстепенното меню, е баски Surf & Turf и чангуро краб с традиционен баски боб. Това ще сготви Фернандо Паласио. Той е от Сан Себастиан и представя с готвенето си Баския кулинарен център. Заедно с Адриан Леонели ще водят мастерклас, с който ще представят кулинарните иновации, вдъхновени от баските.  Програмата на мастер класовете  е през деня. Баският център е основан в Сан Себастиан през 2009 г. с цел да развива кулинарния сектор и да свърже готвенето с мениджмънта и науката.  Това е и първият в Испания университет, посветен изцяло на гастрономията. Разполага с факултет за гастрономически науки и с изследователски център, където се търси съчетаване на гастрономията, науката и културата. Амбицията е създаваната така кухня да е разпознаваема и на международно ниво. Факултетът е част от университета \"Мондрагон\". В ядрото на изследователския център са кулинарното обучение, хранителните навици, социалната отговорност на хранителната индустрия, тенденциите и технологичните иновации в областта. Изследват се и проблеми, свързани с производството на храна и влиянието му върху обществото. Целта на Баския кулинарен център е да се установи като водещ международен изследователски гастрономичен център. В борда на директорите му са местни топ готвачи. Същото може да се отбележи и за международния борд - Феран Адриа, който чрез молекулярната кухня популяризира в глобален мащаб испанската храна, Мишел Бра, Дан Бърбър, Гастон Акурио, Хестън Блументал, Рене Реджепи, Юко Хатори и др.  Центърът има за цел не само да обучава професионални готвачи, но и непрекъснато да включва иновации в процеса на приготвяне на храната. В центъра за иновации се генерират знание и иновативни продукти в кулинарната сфера. През първата година на обучението си в кулинарния център бъдещите готвачи имат практика не само в готвенето. Обучават се в мениджмънт, създават им се бизнес умения и такива в предлагането на цялостна услуга. Центърът предлага и обучение за \"ентусиасти в кухнята\" - лекции, готвене, споделяне на рецепти. Няма туристически гид, който да пропуска да спомене пред туристите Баския кулинарен център - не само заради възможността и чужденци да се запишат на любителски курс за готвачи. Но и заради сградата, която е една от най-впечатляващите в Сан Себастиан. Проектът е на местно архитектурно бюро, което е използало естествения релеф на местността и така отделните части на сградата са на различни нива.", "date": "2019.03.22", "title": "Теория и практика на храната на баските"}
{"url": "https://www.dnevnik.bg/sviat/2019/03/22/3408413_blizo_polovinata_naselenie_v_sibirskiia_federalen/", "text": "Тринайсет и половина милиона жители на Русия - страна със 145-милионно население, са дишали замърсен въздух през 2017 г. Това сочи доклад за околната среда във федерацията, разработен от министерството на природните ресурси и екологията, пише \"Комерсант\". Повече от половината градове с \" високо и много високо замърсяване \" се намират в Сибирския федерален окръг - 42 на сто от местното население е подложено на негативни въздействия, посочва вестникът. Ресорни агенции от руската администрация ще формират бази данни и интерактивни карти, отразяващи  качеството на водата  и  замърсяването на въздуха.  През първата фаза от съответната програма данните ще бъдат достъпни за жителите на 12-те града от федерацията, най-неблагополучни от гледище на качеството на въздуха. За най-неблагополучни от гледна точка на екологията в Русия са смятани градовете Братск, Красноярск, Липецк, Магнитогорск, Медногорск, Нижни Тагил, Новокузнецк, Норилск, Омск, Череповец, Челябинск и Чита. Точно в тези региони стартира пилотният проект. Екологичните сдружения в страната отдавна се оплакват от недостиг на оперативни данни за обстановката, отбелязва \"Комерсант\". \"Опитът ни показва, че интерактивните карти са ефикасно средство, за да се разгласява проблемът със  замърсяването на въздуха , да се обясняват същинските му причини и последици, както и спектърът от възможни мерки, за да бъде решен, включително на локално ниво - и за лицата, вземащи решенията, и за населението\", заявява в подкрепа на ведомствения проект Василий Яблоков, експерт от руския клон на \"Грийнпийс\"./ БТА", "date": "2019.03.22", "title": "Близо половината население в Сибирския федерален окръг страда от замърсен въздух"}
{"url": "https://www.dnevnik.bg/evropa/2019/03/22/3408398_tereza_mei_-_ricariat_bez_krainici_vkaral_brekzit_v/", "text": "Тереза Мей не можа да уреди Брекзит, така че ЕС трябва да направи това вместо нея, пише в заглавие британският \"Телеграф\" по повод  снощното заседание на Европейския съвет . Срещата на върха в Брюксел трябваше да мине лесно - все пак британският премиер бе внесла предния ден  своята заявка за отлагане на Брекзит . На теория тя трябваше да се яви, за да отговори на някои въпроси на европейските лидери и после в 6 ч. вечерта (по Гринуич) всички заедно да дадат триумфални пресконференции, за да обявят споразумението. Това, разбира се, продължава иронично авторът, е Брекзит във версията на Тереза Мей, в която абсолютно нищо не върви по план, нито се случва навреме. Шест часът дойде и си замина. После седем часът, осем, девет... Най-сетне обърканите репортери разбраха - става дума за срока на отсрочката. \"Г-жа Мей поиска 30 юни. ЕС предложи 22 май. После г-жа Мей, изглежда, прекара 90 минути да ги убеждава за повече време. В отговор ЕС предложи още по-малко\", констатира авторът. Той изразява разбиране към позицията на европейските лидери, които, след като е трябвало да изтърпят час и половина монотонното говорене на Мей, едва ли след това са били настроени за щедрост. Котаракът Брекзит и рицарят от \"Монти Пайтън\" Брекзит не е причината за политическия срив във Великобритания, той е негов симптом, твърди \"Гардиън\" в заглавие на статия, в която изрежда подигравките по адрес на Тереза Мей от чуждестранни политици. Френският държавен министър по европейските въпроси Натали Лоазо разказва как е кръстила Брекзит своя котарак: \"Той ме буди всяка сутрин, като мяука, защото иска да излезе. А когато му отворя вратата, се заковава на прага в колебание и ме гледа свирепо, щом го побутна навън.\" Холандският премиер Марк Рюте я сравнява с рицаря от скечовете на \"Монти Пайтън\", чиито крайници са отсечени, но той настоява, че това е само драскотина. А италиански журналисти се присмиват, че по телевизиите в Италия Брекзит е в края на новините в раздела за чудати и любопитни вести преди спорта и времето. \"Всички ни се смеят. И защо да не го правят, след като изглеждаме нелепо\", пише британският журналист. Разпад Според автора на статията в \"Гардиън\" от тези събития произтичат две кризи. \"Първата е свързана изключително с Брекзит. При оставащи осем дни до 29 март (първоначалната дата за излизането от ЕС) остава само изборът между \"сделка\" или \"без сделка\". Това би било страхотен коз в ръцете на някой извънредно надарен и обаятелен политик. Но Тереза Мей е доказала, че не е нито едно от двете. Втората криза ще е по-продължителна и ще се прояви в пълно разпадане на дисциплината в Консервативната партия - министри гласуват против правителството, а депутати от задните редове протестират. Това е свидетелство за срив на партийната лоялност, криза на нашата система, на нормите на нашата политическа и електорална култура, която партиите имат в сърцевината си. Ние доближаваме пълния разпад. Грубият въпрос \"да останем или да напуснем\" винаги ще поражда разделение, ще насърчава ренегатите и ще разколебава умерените\", пише \"Гардиън\". Смирената Мей се стреми да внесе изменения в сделката си с Брюксел в рамките на 24 \"преломни\" часа, пише \"Файненшъл таймс\". Вестникът цитира двама нейни министри, според които, ако Мей изгуби и третото гласуване, тя ще подаде оставка следващата седмица. Тя използва пресконференцията си в Брюксел, за да възстанови някои разрушени мостове, и сега нейната политика за Брекзит и тонът, с който се изказва, се менят всеки ден и даже всеки час. \"Очевидно тя е под напрежение\", казва единият министър и добавя, че на срещата в Брюксел Мей си е издействала още време, за да опита да възстанови някакво подобие на порядък. /БТА", "date": "2019.03.22", "title": "Тереза Мей - рицарят без крайници, вкарал Брекзит в раздела за чудати новини"}
{"url": "https://www.dnevnik.bg/ot_vas/novini_ot_vas/2019/03/22/3408324_hulmut_na_krustovete/", "text": "На 12 км от литовският град Шиауляй се намира \"Хълмът на кръстовете\". Представлява неголямо възвишение, на което има поставени хиляди кръстове, донесени по различен повод и повечето изработени лично от хора от цяла Литва. Има две основни версии за възникването на този хълм - първата е, че мястото е било използвано за окултни ритуали още от езически времена, впоследствие започва да се използва (след дълго прекъсване) \"преоблечено\" вече в християнството. Другата версия е, че първият кръст е поставен на това място през 1831 година, след като Руската империя брутално потушава литовското въстание. Местните хора ми разказаха, че по време на СССР е било забранено да се поставят кръстове на хълма и въобще да се посещава. Няколко пъти булдозери са навестявали по нощите хълма и след това винаги пак през нощта някой е поставял кръст. И така всяка нощ до следващия булдозер. Хълмът е станал един от символите на тихата съпротива срещу окупацията.", "date": "2019.03.22", "title": "Хълмът на кръстовете"}
{"url": "https://www.dnevnik.bg/photos/2019/03/22/3408294_fotogaleriia_cvetnite_poleta_na_kaliforniia/", "text": "През 20-те години на 20 век холандският цветар Лутер Гъдж се заселил Карлсбад, Калифорния, и засадил тонове семена лютичета, които донесъл със себе си. След няколко десетилетия красотата на тези повече от 50 акра живи цветя говори сама за себе си.", "date": "2019.03.22", "title": "Фотогалерия: Цветните полета на Калифорния"}
{"url": "https://www.dnevnik.bg/biznes/2019/03/22/3408454_i_v_dulgosrochen_plan_nai-mnogo_zaeti_shte_ima_v/", "text": "Както в средносрочен, така и в дългосрочен план най-много българи ще работят в сферите преработваща промишленост и търговия, каза днес в парламента министърът на труда и социалната политика Бисер Петков. Той беше изслушан от депутатите по темата пазар на труда. Петков обясни, че както през 2022, така и през 2032 година в цитираните два сектора ще бъдат заети над 1 милион от всички работещи. Що се отнася до секторите, в които ще има най-сериозно увеличение на заетите, това са образованието, както и здравеопазването и социалните дейности. Като най-големи проблеми, свързани с работната ръка, Петков посочи намаляване на населението в трудоспособна възраст, застаряването на работната сила, задълбочаващ се недостиг на кадри със средно образование, регионална асиметрия в развитието на пазара на труда, ниска технологична интензивност на икономическите дейности и неконкурентното ниво на заплащане на квалифицирания труд. Прогнозите на социалното министерство сочат, че през 2022 година броят на заетите ще е 3.151 млн., или с близо 80 хил. повече от миналата година. През 2032 година обаче работещите ще са със 114 хиляди по-малко, отколкото през 2018 г. Говорейки за мерките, които предприема държава за повишаване качеството на работната сила и намаляването на неравновесието между предлагане и търсене, Бисер Петков посочи, че има целенасочена работа с безработните в неравностойно положение. Става въпрос за обучение и преквалификация. Основният акцент е към трайно безработните, като 50% от включените в обучението са били повече от година без работа, а 40% са от общини, където нивото на безработица е над средното за страната. Друг акцент в работата на държавата е активиране на неактивните лица на пазара на труда, като целта е те да се регистрират в бюрата по труда, за да започнат да търсят работа. През миналата година се отчита активирането на 10 хил. души, като близо 3000 от тях са започнали работа. На въпрос какво се прави за младежите, които нито работят, нито учат - по данни от миналата година 19% от всички, Бисер Петков обяви, че за тяхното \"активиране\" се разчита основно на младежките медиатори. Те са 93-ма в цялата страна, като става въпрос за млади хора с добри комуникативни умения, които контактуват с младежите в неформална обстановка. За миналата година като активирани, тоест регистрирали се в бюрата по труда, са отчетени 1392 младежи до 29 години. От тях 473 са били включени в заетост и обучение.", "date": "2019.03.22", "title": "И в дългосрочен план най-много заети ще има в преработващата промишленост и търговията"}
{"url": "https://www.dnevnik.bg/analizi/2019/03/22/3408434_kato_ti_svetnat_siniata_lampa/", "text": "Гледам, че ГЕРБ-аджийската пропагандна машина е обхваната от тотална истерия и почват да леят всевъзможни лъжи във всички посоки с надеждата да замажат скандала с \"Артекс\". Знаят добре, че Цветанов и другите любители на псалмите и ВИП-траповете от върховете на партийната номенклатура са политически трупове. От цялата история смърди. Излизат нови и нови подробности. Замесените се бранят с невъобразими тъпотии. \"Артекс\" тепърва ще се очертават като \"приятели на партията\", ще изплуват още гешефти, пасове и обвързаности. Медийният бараж се пропуква. ВИП асансьорът ще остане част от бранда на ГЕРБ, като лъвчето е част от този на СДС. Дори в режими като Борисовия такова нещо не може да остане безнаказано. Разбира се, аз няма да гадая кога точно ще приключи политическата дейност на Цветанов. Възможно е да е след часове, но може да успеят да смачкат историята медийно и институционално и той да се закрепи номинално. Например вече под името Цецо-асансьора. Българската политика и така е пълна с ходещи политически трупове. Това, което приключва, са изгледите или дори да може да обслужи плановете за плавно оттегляне на патрона си. По същество, заплашена е възможността за гладък преход в ГЕРБ и в рамките на режима. Оттам е и паниката. В ГЕРБ знаят, че Борисов е изчерпан и търси изход за себе си. Човек го вижда на екрана и просто разбира това. При подобни джамахирии като тази на Борисов най-големият проблем е прехвърлянето на властта при осигуряване на континюитет на режима (демек непрекъснатост на суджука). Голямата част от партията не може да си представи света без Цветанов. Другата, която винаги е мечтала да се спаси от него, няма никаква готовност за такъв свят, но ще започне трескаво да се готви и да клати лодката хаотично. Така се изпуска власт на пода. Още по-лошо е положението, като се има предвид, че това става точно преди избори. Те номинално са за европарламент, но всъщност ще бъдат И без този скандал в ГЕРБ се чувстваха толкова слаби и дезориентирани, че за първи път влизат в предизборна коалиция и практически се опитват да излъчат СДС за свой символичен водещ кандидат и \"коректив\", т.е. за нещо като синдик или настойник. Знаят, че изборът е лош, но просто няма зад какво повече да скрият поглъщането си от ДПС и тоталната си липса на посока. И сега това с \"Артекс\" заплашва главния изборен машинатор на ГЕРБ. А и няма как да не повлече към дъното и стокиращата Габриел... Но вероятно най-лошото е, че този скандал става точно : осигуряването на нов пост за Цацаров и избор на нов лоялен главен прокурор. Идеята е Цацаров да стане главен съдебен инспектор, с което да си осигури още 5 години по върховете на съдебната система и, което е по-важно, още репресивна власт. Всъщност на този пост спрямо съдиите (а в някои отношения и прокурорите) Цацаров би имал още повече възможности за тормоз и токсично влияние. Така доказалият своята лоялност към сараите и Борисов правосъден мандарин ще продължи службата си, но и ще бъде мотивиран да осигури подкрепа за когото са избрали за негов наследник. Очевидно пазаренето на нов главен прокурор не върви никак лесно най-малкото при наличието на амбициозни играчи като Радев (може да не потвърди избора) и Чолаков (консолидира своя фракция във ВСС). А и Цацаров едва ли гледа равнодушно на това кой ще го наследи и ще продължи или ще ревизира \"делото му\". Та Цветанов трябва да осигури гласовете на 2/3 от народните представители за избора на обществено тотално нетърпимия Цацаров на поста главен съдебен инспектор. При липсата на БСП в парламента. Това само по себе си ще бъде политическо харакири, какво остава, ако се случва на фона на асансьорната афера и очевидността, че Цацаров осигурява замитането й. Доколкото другата част на плана досега беше Пламен Георгиев да бъде монтиран за следващ главен прокурор, Цветанов се превръща в пасив и за нея. Георгиев ще влезе в процедурата, докато старателно не открива проблем с квартирната мафия в ГЕРБ. Ако асансьорните проблеми на Цветанов попречат на гладкия преход в прокуратурата, нито Борисов може да планира своя преход, без някой да му пази гърба от наказателно преследване, нито Пеевски може спокойно да отиде евродепутат (както се говори), нито някой може да рискува да ходи на парламентарни избори... Накратко - хич не е сега моментът Цветанов да си ходи, но и вече се превръща в пасив и никак не може да запази досегашното си влияние на \"официален наследник\" и да изпълнява важните си задачи. Лоша работа. Изнервяща. Така е, като ти светнат синята лампа...", "date": "2019.03.22", "title": "Като ти светнат синята лампа"}
{"url": "https://www.dnevnik.bg/kultura/2019/03/22/3404838_otkus_ot_prikazki_ot_visokosnata_godina_na_iglika/", "text": "Иглика работи като библиотекар в подбалканското село Челопеч, в което се намира най-голямата мина за добив на злато у нас. Тя казва, че текстовете, които пише, имат способността да идват при нея с конкретните си форми и жанрове. До неотдавна поезията е основното й изразно средство, но напоследък чрез прозата получава повече свобода, с която да отправи своите послания към хората. \"Жанрово книгата се вписва в традицията на авторските \"приказки\", които черпят от знанието за поетиката и структурата на фолклорната приказка, но пробиват капсулата на митологическото съзнание, на представата за циклично време, на повторяемите сюжети и опорни модели, като \"усукват\" в текста нишки от съвременността и прекарват монолитния и анонимен разказ през блендата на субективния авторов глас. Сред множеството съвременни писатели, които създават изключително успешни образци в този жанр, са Маргьорит Юрсенар, Людмила Петрушевская, А. С. Байът, Майкъл Кънингъм. В България пример за такова писане напоследък имаме в лицето на Яна Букова. \"Приказки от високосната година\" има потенциал да разшири мястото на този амалгамен жанр в полето на съвременната българска литература: фини сюжети, които на места \"порязват\" със суровата си остра красота; тревожно-странни обрати и финали; памет за литературен синкретизъм, при което някои текстове се отварят към ритмиката и мелодиката на песенните форми.\" ~ Надежда Радулова Майката на Славейкови От незапомнени времена, та и до днес има такива жени – които сякаш са навсякъде и се появяват изотникъде. Такава беше и тя – майката на Славейкови. Хората, които сутрин, спали – недоспали, бързаха за работа и припряно се стрелкаха от една посока в друга, и се скупчваха по трамвайните спирки, я забелязваха някак изведнъж. Докато да мигне човек и ето я отново, върви между трамвайните линии, без никой да е видял откъде се е появила. Тя беше вече на възраст, но това можеше да се види само по ръцете, шията и лицето, които се бяха сбръчкали, или по косата, която въпреки русолявата боя седеше на сухи валма в безреда, или по вдървената походка и липсата на плът и закръгленост по задника. Но, всички тези неща не пречеха на жената да носи младежките си дрехи. Тя вървеше устремено в своя бонбонено-флорален клин, а розовите ѝ хавлиени чорапи, бухнали като захарен памук, обгръщаха тънките каишки на чехлите ѝ с едри блещунки. Безбройните дипли на жабото от розова коприна се развяваха безкрайно, сякаш в опит да наместят най-сполучливата 3D версия на притежателката си. Но розовото не свършваше дотук. То феерично се заоблачаваше, благодарение на розовия дългокосмест елек, който отказваше да скрие заканително щръкналите остри рамене на жената. Къде отиваше тя беше трудно да се каже, камо ли да се предположи. Жената не вървеше по права линия, а на зиг-заг, спираше рязко, сменяше темпото и посоката. И винаги изглеждаше, че е там, закъдето е тръгнала. Някои се страхуваха от нея, защото устата ѝ постоянно мърдаше и говореше нещо, без да заговаря никого. А други бяха убедени, че е смахната, и гледаха да са на прилично разстояние от нея. Тя самата нямаше и минутка свободно време, искаше всичко на площада да обиколи, да нагледа. Като спреше някой трамвай, му заговаряше: - Караш ли, чедо? Ще караш ами точност и движение трябва. Добро момче си ми ти – и в студ, и в жега – все нагоре-надолу по линията. Не може инак, да Пък и да ти сменят маршрута, ти да не се разсърдиш. Свиркай си! Като заминеше трамваят, тя се завърташе към най-близкото дърво: - Добре ли си бе, приятелю? Добре ще си ами нали е лято! Че не е валяло скоро – чудо голямо! Сефте! Ако се затегнат много работите, няма да те оставим да умреш от жажда, я! Все няколко кофи вода ще му се откъснат на някого от душичката Пиленцата добре ли са? Щом имаш пиленца, мене слушай – всичко си имаш! Пак се завърташе кръгом и тръгваше право към покрития шадраван. - Ами ти бе, сополанко! Седиш си. Живо ли си, умряло ли си, какво си? Че то комай никой човек не знае вече защо си там Нищо. То – каквото било – било. Потрай още малко, ще дойдат и за теб добри времена. После се стрелваше между подранилите търговци с кашони книги и отиваше до кръглите пейки пред библиотеката. - Ей, хубавиците ми, добре ли нощувахте? Я да видя да не ви е надраскал някой, да не ви е изцапал Слънчицата сте ми вие, греете ми в душичката. Коконите ми! И така през целия ден жената търсеше с поглед дали всичко си е на мястото, дали е в изправност, та да си свърши работата по предназначение и този ден. Когато на площада настъпваше мъртвило, както всеки ден в определени часове, жената изневиделица се сдобиваше с кифла и се устремяваше към улица Солунска. Там, до самото шосе, в ранния следобед наближаваше към една пейка, на която от много време седяха баща и син и не можеха да се наприказват. Меките метални отблясъци на двете фигури привличаха погледа на жената и тя сядаше до тях. Казваше им няколко думи и спираше да говори, говоренето за деня беше достатъчно. Тогава жената сръчно разопаковаше закуската и без никакво бързане, като в транс, държеше кифлата с едната ръка, а с другата чупеше от нея и подаваше ту на единия Славейков, ту на другия.", "date": "2019.03.22", "title": "Откъс от \"Приказки от високосната година\" на Иглика Дионисиева"}
{"url": "https://www.dnevnik.bg/sport/2019/03/22/3408457_figuristkata_aleksandra_feigin_zapisa_istorichesko/", "text": "Българката Александра Фейгин записа историческо класиране на световното първенство по фигурно пързаляне. 16-годишната състезателка завърши 17-а в надпреварата в Саитама. Българката се представи много добре във волната програма, като получи 108.62 точки. С това тя събра обща оценка 165.31 и се придвижи с три места напред спрямо класирането си след кратката програма. Фейгин изигра силно новото си съчетание, вдъхновено от постановката \"Пасажери\". Тя изпълни седем тройни скока - луц, флип, салхов и два тулупа и два ритбергера, като и серия от два двойни аксела. Пируетите получиха ниво на трудност 4. България не беше имала финалистка на световно първенство от 25 години. През 1993 година Виктория Димитрова завърши на 20-ото място, а след нея най-добрият резултат е 28-ата позиция на София Пенкова през 1996 година. Световна шампионка стана рускинята Алина Загитова. Сребърния медал взе Елизабет Турсинбаева, а бронзът е за друга рускиня - Евгения Медведева.", "date": "2019.03.22", "title": "Фигуристката Александра Фейгин записа историческо класиране на световното"}
{"url": "https://www.dnevnik.bg/bulgaria/2019/03/22/3408475_ministerstvo_na_otbranata_niama_dogovori_s_medii_za/", "text": "Министерството на отбраната няма договори с медии за отразяване на неговата работа и работата на министъра, каза днес в рамките на парламентарния контрол вицепремиерът и министър на отбраната Красимир Каракачанов. Отговорът му беше по повод популяризирането на кампанията на МО \"Бъди войник\", която има за цел да се привлече вниманието на младите към военната професия. Министърът уточни, че към момента нарочно подготвените клипове за кампанията не се излъчват в медии извън тези на самото министерство - военен телевизионен канал, вестник \"Българска армия\" и сайта на МО, за да не се появят обвинение, че това се прави с цел въздействие върху медиите преди евроизборите. На въпрос колко струва кампанията \"Бъди войник\" Каракачанов каза, че тя е започнала през октомври миналата година и до момента са похарчени 32 719 лева с ДДС. Той поясни, че в България такава кампания се прави за пръв път, но в страните - членки на НАТО, те са добре познати. Министърът на отбраната обясни, че в резултат на \"Бъди войник\" от началото на годината във военните окръжия документи за кандидатстване за влизане в армията са подали 341 души. Красимир Каракачанов обяви, че към момента в различните видове войски незаети стоят около 6000 места. Той допълни, че през миналата година за пръв път постъпилите на работа в армията са повече от напусналите. Разликата е 156 души.", "date": "2019.03.22", "title": "Министерството на отбраната няма договори с медии за отразяване, обяви Каракачанов"}
{"url": "https://www.dnevnik.bg/politika/2019/03/22/3408470_sled_skandala_s_imotite_borisov_predlaga_lobistkite/", "text": "Премиерът Бойко Борисов увери, че при наличието на лобистки закон при строежа на сгради, ще бъде внесен контразакон, които да го регулира. Коментара си той направи пред журналисти в една от почивките на работната сесия на Европейския съвет в Брюксел. Повод за думите му стана законова промяна, гласувана от предходния парламент, с която се удължава възможността един строеж да бъде започнат и завършен за срок от 10 години, а не за 5. Промените в Закона за устройство на територията са гласувани през 2017 г. Днес един от вносителите им - Александър Ненков от ГЕРБ, обясни, че те нямат връзка със строеж на фирма \"Артекс\". Според информация на \"Свободна Европа\" чрез тях строителната компания е успяла да удължи срока за завършване на небостъргача си \"Златен век\", който се намира в столичния квартал \"Лозенец\". Министър-председателят също изрази увереност, че въпросната законова поправка не е свързана с дейността на  фирмата, която в последните дни е център на внимание  заради скандала с продадените на хора от властта апартаменти на занижена цена. Имотите са в една и съща сграда, която се намира в столичния кв. \"Изток\". Апартаменти в нея са си купили зам.-председателят на ГЕРБ Цветан Цветанов, правосъдният министър Цецка Цачева, председателят на парламентарната комисия по култура и бивш министър Вежди Рашидов и Ваня Колева, зам.-министър на спорта. За придобивките се разбра от публикации в \"Свободна Европа\" и \"Биволъ\". \"Имах с всички тях разговори по телефона и те ми казаха, че 100% всичко е законно. Ако има лобистки закони, ако е направено нещо нередно, лично се ангажирам да се вкара контразакон, който да го регулира. Законът, когато е приеман, не важи за бъдещо време, а тези проекти вече са били минали\", беше коментарът на Борисов за промените в Закона за устройство на територията от 2017 г. Той добави, че ако има нещо нередно в закона, което е свързано с ГЕРБ,  партията ще си понесе последствията . Това щяло да стане и с всеки, който си е превишил правата. \"Дали ще е петно, дали ще е белег - ще си понесем отговорността\", уточни премиерът. ГЕРБ е създадена, за да се бори с корупцията За пореден път той се върна към управлението на Тройната коалиция и какви закони са били приемани тогава. Той припомни гласувания в края на управлението на кабинета на Сергей Станишев  Закон за амнистията , който забранява наказателното преследване на представители на неговото правителство, ако са извършили неумишлена безстопанственост преди 1 юли 2008 г. \"Тази партия съм я създал, за да се бори с корупцията, с корупцията на комунистите. Естествено, ударите върху ГЕРБ са страховити\", каза още Борисов. Панелки, колиби, небостъргачи Темата с небостъргачите в София провокира премиера да предложи обществено обсъждане какви сгради да се строят в България. \"Аз като гледам високите сгради в Брюксел и Лондон, се питам дали няма сдружения и протестиращи. В кой град няма високи сгради? Новите сгради по \"Цариградско шосе\" са красиви, издават съвсем друг облик на града. Ако обаче искат колиби, нека са колиби. Или ако искат да затворим строителните фирми и да върнем панелките. Глас народен, глас божи\", добави Бойко Борисов и попита дали страната трябва да вземе пример от Китай и да направи отделен град, в който да живеят магистратите и политиците.", "date": "2019.03.22", "title": "Борисов увери, че ако има лобистки закон за строежите, той ще бъде поправен с контразакон (коригирана)"}
{"url": "https://www.dnevnik.bg/detski_dnevnik/2019/03/22/3408323_s_decata_v_pochivnite_dni_23_i_24_mart/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота - Ден на авиацията и космоса очаква малки и големи от 13 до 22 часа в Руския културно-информационен център. Полети със самолети, научни експерименти, роботи и 3D принтиране и наблюдение на звездното небе ще видят посетителите, а пълната програма можете да видите  тук . - Работилница  \"Анимация с пластилин\"  е отворена от 10.30 часа в \"Кондабайда\".  - \"Щури научни работилнички\" са в очакване на своите посетители от 14 ч. в читалище \"Възраждане\". Подробности -  тук .  Столичният куклен театър отново ще бъде домакин на Куклен софийски театрален салон, който ще бъдат открит с уличен парад на куклите от 11.30 ч. пред театъра – на ул. \"Гурко\" 14. От 12 ч. зрителите ще могат да видят премиерното представление \"Хитър Петър\", а от 16 до 18 ч. - да се включат в куклено-театралните ателиета на театъра. Малки и големи деца ще могат заедно с актьори и сценогарфи да изработят свои театрални кукли и да научат част от потайностите, които театърът крие \"зад завесата\". Същата вечер от 19.00 ч. на сцената на театъра гостува кукленият театър от Бургас с едно от номинираните за ИКАР за куклено изкуство представления – \"Филифьонката, която вярваше в бедствия\". - В \"София Ринг мол\" от 11 часа \"Комсед\" и \"Маргаритка\" очакват децата с цял ден игри и песни. Подробности -  тук .  Картина с природни материали за Деня на гората - бобчета, царевични и кафеени зрънца, камъчета - как да ги залепяме, кое къде и за какво е най-подходящо да се използва? С това ще се занимаят посетителите на \"Детски работилници\" в  Kornel4Kids  от 11 часа.  - От 11 часа в \"Студио 5\" малки и големи са добре дошли да гледат спектакъла \"Алиса в страната на джаза\" по сценарий на Невена Григорова, който разказва за чудната страна на музиката и за приключенията на главната героиня, позната от класическия текст на Луис Карол. Подробности можете да прочетете  тук .  - Професионалната гимназия по механотехника \"Владимир Комаров\" е домакин на националното състезание \"Най-добър млад автомонтьор и водач на МПС\", съобщиха от училището. Проявата се организира от министерството на образованието и е част от неговия календар за ученически олимпиади и състезания през тази учебна година. Ще участват ученици, разпределени в 12 отбора, от професионални гимназии в областите Варна, Силистра, Шумен, Русе, Разград и Търговище.   - На Празника на качамака всеки може да опита от местния деликатес и да се повесели. Гостите ще наблюдават демонстрация на мелене на царевица в автентичната воденица, както и приготвяне на качамак по оригинална местна рецепта.  - Фестивалът \"Хайдушка софра\" ще започне с шествие на участниците от централния площад \"Свобода\" през бул. \"България\" до спортната зала \"Дружба\", на чийто подиум ще се изявят. Проявата ще бъде съпътствана от занаятчийски базар, като част от приходите ще бъдат дарени с благотворителна цел за лечение на дете. Неделя  -  \"Кухнята на Коко\"  е отворена от 11 часа за деца от 5 до 10 г. с приказката за хляба \"Зрънце търпение\". Ателието на \"Био игри\"  \"Изчезващи видове и как да ги опазим, част 1\"  очаква децата от 7- до 13-годишна възраст в \"Техномеджикленд\" от 11 часа. На него те ще научат за световните успешни кампании и примери за защита на природата. - Знаеш ли, че дронове има от близо 30 години? Наричали сме ги безпилотни летящи машини! От 14 часа в детския научен център \"Музейко\" диригентът Максим Ешкенази ще запознае посетителите с тайните на дроновете и ще разкрие защо пилотирането е голямата му страст наред с музиката. \"Летящи машини\" е и първата тема в  Maker Space  тази година.  - На Празника на качамака всеки може да опита от местния деликатес и да се повесели. Гостите ще наблюдават демонстрация на мелене на царевица в автентичната воденица, както и приготвяне на качамак по оригинална местна рецепта.", "date": "2019.03.22", "title": "С децата в почивните дни (23 и 24 март)"}
{"url": "https://www.dnevnik.bg/sviat/2019/03/22/3408494_severna_koreia_iztegli_personala_si_ot_bjuroto_za/", "text": "Северна Корея изтегли днес персонала си от бюрото за връзка с Южна Корея, предаде \"Франс прес\", като цитира южнокорейски представители. Това е стъпка назад в усилията на южнокорейския президент Мун Дже-ин за прекратяване на взаимната враждебност след срещата на върха между Северна Корея и САЩ на 27-28 февруари, отбелязва \"Ройтерс\". Бюрото е  разположено в севернокорейския град Кесон  и беше отворено през септември м.г. в рамките на осезаемото затопляне на отношенията между двете Кореи. Северна Корея е обявила решението си на рутинна седмична среща с южнокорейски представители тази сутрин, където било заявено, че стъпката се предприема \"по указания отгоре\", съобщи южнокорейският заместник-министър на обединението Чун Хе-сон. Той нарече стъпката достойна за съжаление и подчерта, че Пхенян не е посочил причина за оттеглянето на персонала си. /БТА", "date": "2019.03.22", "title": "Северна Корея изтегли персонала си от бюрото за връзка с Юга"}
{"url": "https://www.dnevnik.bg/video/2019/03/22/3408488_video_choveshkiiat_meteor_koito_ostavi_diria_nad_los/", "text": "Ако сте били в Лос Анджелис в четвъртък вечерта, е възможно да сте видели необичайна гледка в небето. Десетки жители на американския град останаха впечатлени от нещо, изглеждащо като скоростно летящ метеор. Някои от тях дори се обърнали към полицията, съобщава Си Би Ес. Оказа се, че това всъщност са били двама души от екипа на Red Bull Air Force. Те скочили от хеликоптер от над 1200 метра височина и полетели надолу с уингсют (крило-костюм) със скорост близо 200 км/ч. Единият от тях имал запалена факла на екипировката си, за да се създаде търсения ефект. От \"Ред бул\" посочиха, че събитието е било организирано, за да се отбележи третата и последна за 2019 г. суперлуна.", "date": "2019.03.22", "title": "Видео: Човешкият метеор, който остави диря над Лос Анджелис"}
{"url": "https://www.dnevnik.bg/skorost/2019/03/22/3408521_ogranichenieto_ot_90_kmch_na_trakiia_ostava_pone_za/", "text": "Ограничението на магистрала \"Тракия\" в участъка между Чирпан и Стара Загора ще остане 90 км/ч поне още половин година, съобщи днес в рамките на парламентарния контрол министърът на регионалното развитие и благоустройството Петя Аврамова. Заповед на пътната агенция от декември направи тази максимална скорост задължителна до 31 март, но сега се планира удължаването на срока до 30 септември. От изказването на Петя Аврамова се разбра, че вероятно ограничението ще се запази и след тази дата, тъй като до момента пари за ремонта на тези 40 километра от магистралата няма. По предварителни данни са нужни 60 млн. лева, но сумата може да се промени, защото към момента дори не е ясна технологията, по която ще се направи обновяването. Като проблем Аврамова посочи, че е нужен цялостен ремонт на седем пътни съоръжения, а наличието на коловози било признак за сериозни проблеми в пътната конструкция на магистралата. Министърът посочи, че след въвеждане на ограничението катастрофите в участъка са намалели. По повод предложението максималната скорост да е 90 км/ч само в активната лента и да е 140 км/ч в изпреварващата, която е в по-добро състояние, Аврамова уточни, че това принципно е възможно, но ще създаде риск от катастрофи и няма да има такава промяна. За разсеяните глобата е 400 лева Участъкът на \"Тракия\" между Чирпан и Стара Загора, както и този около разклона за Ихтиман, където също ограничението е 90 км/ч са любими за патрулите на \"Пътна полиция\". За момента няма официална статистика колко души са глобени там, но със сигурност не са малко. При ограничение от 90 км/ч и шофиране с обичайните за магистрала 140 км/ч провинилите се шофьори са заплашени с глоба от 400 лева и отнемане на една трета от полагащите се 36 контролни точки. Както \"Дневник\" писа , от началото на март на \"Тракия\" тече един сериозен ремонт и той е на мост при километър 89-и.", "date": "2019.03.22", "title": "Ограничението от 90 км/ч на \"Тракия\" остава поне за още половин година"}
{"url": "https://www.dnevnik.bg/sviat/2019/03/22/3408518_granata_be_hvurlena_po_ruskoto_konsulstvo_v_atina/", "text": "Неизвестни нападатели хвърлиха граната по руското консулство в Атина. Няма пострадали, но в района има засилени мерки за сигурност, предадоха \"Катимерини\" и \"Ройтерс\". Камери в района показват двама души на мотор, хвърлили малък предмет към оградата на консулството рано тази сутрин. Щетите са минимални, пише гръцкото издание. Полицията все още проверява дали има връзка между инцидента и частично изгорял мотор, намерен в централен район на Атина. Атаки срещу символи на държавните институции или чужди дипломатически мисии от малобройни екстремистки групи не са рядкост в Гърция. Според полицейски служители, цитирани от \"Катимерини\", заподозрени за днешната са членове на крайнолявата \"Група на народните бойци\", вече поела отговорност за атаки срещу телевизия и вестник през декември. Въпросната група се появи през 2003 г., когато стреля по централи на консервативната партия \"Нова демокрация\", нападала е и резиденцията на германския посланик в Атина. При тези атаки нямаше пострадали. При друга, несвързана с групата, през 2016 г. обаче охранител бе ранен пред френското посолство. Представител на властите казва за \"Ройтерс\", че би било \"много рано\" да се говори с конкретни доказателства за днешния инцидент.", "date": "2019.03.22", "title": "Граната бе хвърлена по руското консулство в Атина"}
{"url": "https://www.dnevnik.bg/ot_vas/novini_ot_vas/2019/03/22/3408339_birariia_sloncheto/", "text": "На една от най-популярните детски площадки в София, която се намира в Борисовата градина, вече има многобройни маси на 2-3 метра от децата. Разположени са на мястото на първата сянка през лятото. Под дървото вместо двете маси преди сега има десет.", "date": "2019.03.22", "title": "Бирария Слончето"}
{"url": "https://www.dnevnik.bg/sviat/2019/03/22/3408502_ungariia_obiavi_che_rusiia_garantira_dostavki_na_gaz/", "text": "Унгария е получила от руския газов монополист \"Газпром\" гаранции за газовите доставки след 2019 година. Това заяви днес унгарският министър на външните работи Петер Сиярто след среща с шефа на \"Газпром\" Алексей Милер, цитиран от ТАСС и БТА. Днес с генералния директор на \"Газпром\" стигнахме до споразумение, че \"Газпром\" ще доставя газ на Унгария и догодина независимо от транзитното споразумение между Украйна и Русия, каза Сиярто. \"Газпром\" припомня в прессъобщение, че през 2018 г. Унгария е увеличила вноса на синьо гориво от \"Газпром\" с 9.3 процента до 7.6 млрд. куб метра. От 1 януари до 20 март на текущата година по предварителни данни компанията е доставила в Унгария 1.3 млрд. куб метра газ, което е увеличение с 12.1 на сто спрямо същия период на миналата година. В края на 2019 г. изтичат договорите на \"Газпром\" с украинската \"Нафтогаз\" за доставка и транзит през украинска територия, сключени през 2009 година. Украйна не купува пряко газ от Русия от края на ноември 2015 година, а го получава през страните от ЕС, припомня ТАСС. В  прессъобщение  на унгарското външно министерство се обяснява, че през 2020 г. и занапред доставките ще продължат, дори Москва и Киев да не достигнат договореност за газовия транзит за Европейския съюз и \"независимо дали ще се сключи (ново) транзитно споразумение между Русия и Украйна.\" Сиярто припомня, че \"Газпром\" работи по газопровода \"Турски поток\" заедно с България и Сърбия, за да може по него в бъдеще да има доставки и до Австрия и Унгария.", "date": "2019.03.22", "title": "Унгария обяви, че Русия гарантира доставки на газ, дори транзитът през Украйна да спре"}
{"url": "https://www.dnevnik.bg/evropa/2019/03/22/3408540_pamela_andersun_shte_uchastva_s_varufakis_v_grajdansko/", "text": "Звездата от \"Спасители на плажа\" Памела Андресън ще подкрепи инициатива на бившия финансов министър на Гърция Янис Варуфакис \"Гражданско превземане на евроинституциите\". В понеделник на 25 март движение \"Демокрация в Европа\" 2025 г. (DiEM25), което Варуфакис основа през 2015 г., ще представи \"първата транснационална листа за участие в европейските избори\", се посочва в съобщение на сайта на движението. Тогава ще се проведе \"Гражданско превземане на евроинституциите\" - представяне на жените и мъжете от всички краища на Европа, които ще участват с обща политическа програма на евроизборите. Ще бъде представено и официалното начало на кампанията на \"Европейска пролет\" - движение, възнамеряващо да участва в изборите за Европейски парламент с паневропейска политическа програма, транснационална листа с кандидати и \"водещ кандидат\". Като специални гости са посочени \"активистът и защитник на човешките права Лаура Алварес и актрисата и активист Памела Андресън\". Варуфакис  ще участва на евроизборите  от Германия. Не за пръв път Андерсън проявява активност по европейски политически теми. Миналата година  тя заяви , че би могла да постигне по-добра сделка за Брекзит от тази на премиера Тереза Мей. Андерсън говори и за започналите тогава протести на \"жълтите жилетки\" във Франция. \"Няколко дена след като протестите избухнаха във Франция, пътувах до Милано\", заяви тя. \"Там видях, че (Матео) Салвини беше цитиран във вестниците да казва, че Макрон е проблем за французите. Но аз виждам нещата по различен начин. Мисля, че това е европейски проблем. По същия начин растящата ксенофобия в Италия е европейски проблем. А не само италиански.\"", "date": "2019.03.22", "title": "Памела Андерсън ще участва с Варуфакис в \"Гражданско превземане на евроинституциите\""}
{"url": "https://www.dnevnik.bg/photos/2019/03/22/3408448_fotogaleriia_izlojenieto_za_chasovnici_v_bazel_-_luks/", "text": "Най-голямото световно изложение за часовници и бижута \"Базелуърлд\" отвори врати в швейцарския град Базел.", "date": "2019.03.22", "title": "Фотогалерия: Изложението за часовници в Базел - лукс и красота"}
{"url": "https://www.dnevnik.bg/sport/2019/03/22/3408535_grizman_stana_purviiat_frenski_sportist_s_prihodi_nad/", "text": "Звездата на \"Атлетико\" (Мадрид) Антоан Гризман е най-скъпоплатеният френски спортист, обяви \"Екип\". Изданието изготви специална класация за заплатите и приходите във френския спорт за 16-а поредна година, а Гризман я оглавява за пръв път в кариерата си. Нападателят на \"Атлетико\" е първият спортист, който преминава границата от 30 милиона евро годишно. Заплатата му в момента е 20 милиона евро, двойно по-голяма от миналата година заради това, че удължи договора си с \"дюшекчиите\". След световното първенство през миналото лято, когато Франция спечели световната титла, Гризман увеличи и приходите си от спонсори. Те възлизат на 13 милиона евро и така общите приходи на Гризман за годината са 33 милиона евро. Голям скок в класацията прави младата звезда на френския футбол Килиан Мбапе. Нападателят на ПСЖ, който беше избран за №1 в родината си има приходи от 24.7 милиона евро. Това го изстрелва с девет позиции до второто място. Заплатата му на месец в ПСЖ е 1.73 милиона евро, което го прави втория най-скъпоплатен играч на тима след Неймар (3 млн. месечно). Мбапе подписа и дългогодишни спонсорски договори с големи компании, сред които \"Найки\" и производителят на часовници Hublot, който му плаща 4 милиона. Трети в класацията е досегашният №1 Пол Погба. Халфът на \"Манчестър юнайтед\" печели 22.1 милиона евро годишно, като при него няма промяна от миналогодишното издание на класацията на \"Екип\". След като Гризман и Мбапе получиха сериозно увеличение на приходите обаче, Погба пада с две позиции надолу. Заплатата на Погба е 1.4 милиона евро месечно. Той обаче има доста спонсорски договори, най-големият сред които е с \"Адидас\". Халфът се обвърза за 10 години с германската компания срещу 40 милиона евро, а след световната титла през миналото лято получи бонус. Четвърти е Карим Бензема от \"Реал\" (Мадрид) с 22 милиона евро приходи на година. Нападателят, който не е част от националния отбор, се изкачва с едно място. В топ 10 попадат още двама футболисти – Усман Дембеле (седми) и Франк Рибери (десети). Нападателят на \"Барселона\" се изкачва с три позиции, като приходите му са 19.1 милиона евро, а тези на ветерана Рибери - 14.3 милиона евро. Той губи едно място в сравнение с миналогодишната класация. Останалите в топ 10 са представители на баскетбола, всички играещи в НБА. Центърът на \"Шарлът хорнетс\" Никола Батум е пети с 20.9 милиона евро, следван от Руди Гобер от \"Юта джаз\" с 20.6 милиона евро. Осми е Жоаким Ноа от \"Мемфис гризлис\" (17.5 милиона евро), а зад него се нарежда Еван Фурние от \"Орландо меджик\" с 15.2 млн.", "date": "2019.03.22", "title": "Гризман стана първият френски спортист с приходи над 30 млн. евро"}
{"url": "https://www.dnevnik.bg/kultura/2019/03/22/3408501_izlojbata_na_ian_fabur_ili_artistut_kato_prestupnik/", "text": "Днес  (САМСИ) ще бъде открита изложбата на Ян Фабър \"Не може да се избяга от изкуството.\" Белгийският художник е един от най-значимите визуални артисти на своето поколение. През 2008 г. той става първият художник, поканен да направи голяма самостоятелна изложба в Лувъра. На пресконференция тази сутрин кураторът на изложбата Йоанна де Бос даде повече подробности за събитието, а Ян Фабър ще присъства на откриването тази вечер. Изложбата в САМСИ включва рисунки, фотографии и скулптури. Представен е и запис на част от пърформанса \"Изкуството ме предпази от затвора\", който Ян Фабър изнася в Лувъра през 2008 г. Основните теми на произведенията са идентичността на артиста и смисълът на изкуството. В \"Не може да се избяга от изкуството\" за пръв път са обединени рисунки от подготвителния етап за изложбата в Лувъра. В \"Изкуството ме предпази от затвора\" Ян Фабър отдава почит на Жак Месрин - френски гангстер, издирван дълго време от властите и обявен за \"враг номер едно\" във Франция. В Лувъра пърформансът е с дължина 4 часа, в които артистът създава гонитба с посетителите и представителите на медиите в Лувъра, обявен от него като \"най-голям, най-скъп и най-охраняван затвор във Франция\". Във видеото от пърформанса е показано как Ян Фабър се заиграва с известни куратори и критици. Колкото до въпроса защо е избран тъкмо гангстерът Жак Месрин, самият Фабър казва: \"В живота си винаги съм имал два избора - да стана добър художник или добър гангстер.\" По време на пресконференцията в САМСИ кураторът Йоанна де Бос изтъкна, че пърформансът не отдава почит на насилието, а по-скоро на жаждата за живот и на различните видове идентичност на съвременния артист. \"Затворът е по-скоро тялото, а целта е то де бъде използвано за създаване на изкуство и по този начин да бъде освободено\", коментира кураторът. Актът на освобождаване се осъществява и чрез различните идентичности, които Фабър използва - той не престава да се дегизира, да сменя маските и костюмите си при всяко ново събитие. Темата за бягството винаги е била важна за Фабър. \"Невъзможно е да ме \"заключите\" в рамка, да ме поставите в една категория, като театрален художник, или визуален артист, или литератор. Аз съм един човек-движение\", казва той. Серията от рисунки \"Бягството на художника\" също показват този аспект от творчеството на Фабър. На всеки автопортрет той е изобразен с различен външен вид, а най-отличителното са колиетата на врата му, които най-често включват религиозни символи. В изложбата са включени и цитати на Фабър от дневниците, които той води от 70-те години на миналия век. В тях той пише както за личното и интимното, така и за своя подход към изкуството и за изкуството изобщо. Тази година Фабър подготвя специален нов проект за Венецианското биенале, чийто куратор отново ще бъде Йоанна де Бос. \"Не може да се избяга от изкуството\" се организира по покана на Надежда Джакова, която завежда филиала САМСИ, и става възможна благодарение на подкрепата на Кралство Белгия в София.", "date": "2019.03.22", "title": "Изложбата на Ян Фабър, или артистът като престъпник"}
{"url": "https://www.dnevnik.bg/bulgaria/2019/03/22/3408514_durjavata_shte_osvobodi_ot_taksi_studentite_v/", "text": "Държавата ще освободи от такси студентите в направления, в които има недостиг на кадри. Това ще стане с промени в Закона за висшето образование, които предстои да бъдат публикувани за обществено обсъждане, обяви просветният министър Красимир Вълчев днес. Става въпрос за студенти в осем направления - \"Химични науки\", \"Физични науки\", \"Математика\", \"Химически технологии\", \"Материали и материалознание\", \"Религия и теология\", \"Енергетика\" и \"Педагогика на обучението по..\". В част от тях от тази година се отпуска и втора стипендия, а целта е да се привличат колкото се може повече студенти. Според министър Вълчев на пазара на труда се очаква драматичен недостиг на учители по математика и физика, хидроинженери, както и на специалисти в енергетиката, електротехниката, машиностроенето и информационните технологии. Местата намаляват  Макар че бройките намаляват и през следващата 2019/2020 учебна година, държавата ще субсидира почти толкова места в университетите, колкото студенти се очаква да обучава. В първи курс държавна поръчка ще бъдат разкрити 36 984 места, а в частните университети - 8200. Очакванията са да бъдат приети около 37 хиляди студенти, или в системата на висшето образование у нас да продължат 68% от завършващите. Такъв е бил приемът и през м.г. От 2015 г., когато започна реформата във висшето образование, досега обаче целият прием е намален от 58 хил. бройки на 43 хиляди. В т.ч. влиза и приемът в магистърски и докторантски програми. Според данните на министерството има ръст в търсенето и приема в \"Информационни и комуникационни науки\", \"Компютърна техника\", \"Педагогика\" и \"Ветеринарна медицина\". Увеличение има в медицинските специалности. Нулева година в някои университети  За да регулира приема в последните три години, държавата намаляваше субсидираните места в неприоритетни направления, като най-голямо е орязването на местата по \"Администрация и управление\" - 73%, по \"Икономика\" - 60%, по \"Политически науки\" - 55%, и по \"Психология\" - 48%. Тази година се предлага да има нулева година за прием на студенти в някои направления в някои университети, а мотивът е, че и преди е нямало достатъчно кандидати. Става въпрос на шестнадесет направления в десет университета. Сред тях са направленията \"Администрация и управление\" в Лесотехническия университет - София, Висшето училище по телекомуникации и пощи и Националния военен университет \"Васил Левски\" във Велико Търново, \"Икономика\" в Аграрния университет и Университета по хранителни технологии в Пловдив и в Шуменския университет, както и \"Туризъм\" в Лесотехническия, Великотърновския и Шуменския университет. Нов модел на акредитация  С помени в закона ще бъде въведен нов модел за акредитация на университетите. Една от тях касае институционалните акредитации, която в момента се прави на няколко години. Предлага се пълна институционална акредитация на висшите учебни заведения да се прави само първоначално, като се проверяват всички ресурси. След това институционалната акредитация ще е средно претеглената оценка от програмните акредитации. Програмните акредитации във всички университети ще се правят по едно и също време. Това значи, че специалностите в едно и също направление във факултетите на различните университети ще се оценява едновременно. Предвижда се в акредитацията да участват професионални оценители, а не само лица от академичната общност.", "date": "2019.03.22", "title": "Държавата ще освободи от такси студентите в направления с недостиг на кадри"}
{"url": "https://www.dnevnik.bg/bulgaria/2019/03/22/3408609_grajdansko_sdrujenie_poiska_opazvaneto_na_djunite_da/", "text": "Опазването на дюните в България и на територията на Европейския съюз да залегне като задължително условие в Закона за опазване на черноморското крайбрежие. Това и още седем предложения, свързани със защитата на крайбрежните територии, е изпратила до председателя на Народното събрание Цвета Караянчева неправителствената организация \"Камара на геодезистите в България\". Предложенията са направени във връзка с предстоящото обсъждане на измененията и допълненията в съществуващия Закон за черноморското крайбрежие. \"Отсъствието на нарочен акт на министъра на околната среда и водите не прави дюните по-маловажни по отношение на защитата на природата в България и Европейския съюз, пише в мотивите към предложението. За изпълнение на текстовете от конституцията и постигане целта на Закона за защитените територии е необходимо единствено той да бъде допълнен с От Камарата на геодезистите в България предлагат още валидността на схемите за разполагане на преместваеми обекти по плажовете да не бъде по-дълга от 5 години предвид концесионните срокове, които са с многократно по-дълъг срок. \"Схемите за разполагане на преместваеми обекти на територията на изключителната държавна собственост са планове от голям обществен интерес предвид това, че за извършване на стопанска дейност от страна на концесионера се използва имот, собственост на всички граждани, пише в предложението, изпратено да председателя на парламента. Освен това преместваемите обекти се възприемат като сгради и функционират като такива. Въпреки че са поставени временно, е необходимо обществеността да бъде информирана предварително за намеренията на изпълнителната власт и концесионера.\" Според Йоан Каратерзиян, председател на камарата, е недопустимо на електронните страници на изпълнителната власт да няма информация за местоположението на тези обекти. \"Промяната, която предлагаме, ще увеличи и ще защити конституционните права на гражданите\", каза той. Предложението, изпратено до Караянчева, предвижда законът да бъде усъвършенстван и по отношение на отразяването на имотите - изключителна държавна собственост, в кадастралната карта и кадастралните регистри. Цитирани са текстове от конституцията и Закона за устройство на черноморското крайбрежие, според които морските плажове са изключителна държавна собственост, като включват както \"пясъчните дюни, разположени непосредствено зад плажната ивица или попадащи върху морския плаж\", така и \"крайбрежната плажна ивица, покрита с пясък, чакъл и други седиментни или скални образувания в резултат на естествени или изкуствено предизвикани в резултат на човешка дейност процеси на взаимодействие на морето със сушата\". Според Камарата на геодезистите в Българя обаче съществуващото в момента законодателство дава възможност на органите на изпълнителната власт да не изпълняват задълженията си, да не отразяват морските плажове в кадастралните карти и регистри и да отчуждават тези имоти. \"Има примери и за при геодезичното заснемане и съответно не са отразени в кадастралните карти\", казва Каратерзиян. Според примерите, изпратени до Цвета Караянчева още през юли 2017 г., министърът на туризма е заявил изменение на кадастралните карти и кадастралните регистри за всички морски плажове, разположени на територията на област Бургас. Плажовете обаче не са отразени и до този момент. Върху морски плаж на територията на община Варна е издадено разрешение за построяване на рибарско пристанище, тъй като при геодезично заснемане на място през 2011 г. плажната ивица е отразена като скали. С промяна на закона чакълът и скалните образувания придобиват статут на морски плаж, но това не е отразено в кадастралната карта и кадастралните регистри. В друг случай плаж от ситен морски пясък и дюни в границите на община Варна, неотразен в кадастралните регистри, има вероятност да бъде приобщен към парк и имот за застрояване. \"Навсякъде по черноморското крайбрежие има които са частна собственост, пише в текста на предложението до председателя на Народното събрание. Някои от тях са застроени, а за други текат процедури по застрояването им. Доказателствата за това са ясно видими на електронни страници на органите на изпълнителната власт.\" \"Вече е очевидно за всички, че конституцията, която има непосредствено действие, не се прилага от изпълнителната власт и се използват всички възможности законът да не бъде изпълняван, казва Каратерзиян. Затова пряката намеса на прокуратурата е крайно необходима. Трябва да се даде възможност за спиране на прилагането на противоконституционни актове на изпълнителната власт.\"", "date": "2019.03.22", "title": "Гражданско сдружение поиска опазването на дюните да стане задължително със закон"}
{"url": "https://www.dnevnik.bg/politika/2019/03/22/3408555_partiite_ot_obedineni_patrioti_shte_se_iaviat/", "text": "Партиите на \"Обединени патриоти\" - ВМРО, НФСБ и \"Атака\", ще се явят сами на европейските избори, показаха разговори на \"Дневник\" с депутати от трите партии. Въпреки че всичко вече е решено, лидерът на ВМРО и министър на отбраната Красимир Каракачанов днес каза, че все още е възможно да се явят заедно \"в името на това да дадат една сериозна алтернатива на своите избиратели и поддръжници, което гарантира минимум двама евродепутати\". Ако утре бъда преизбран за председател на ВМРО, това ще продължи да бъде моята теза, каза Каракачанов за утрешния конгрес на партията му. \"След като има няколко издигнати кандидатури, вместо да се снишаваме и да се ослушваме, нека да направим едни вътрешни избори. Спокойно може да се организират в рамките на една седмица\", каза Каракачанов. Ден по-рано лидерът на \"Атака\" Волен Сидеров призова председателя на НФСБ за обединение. Според информация на \"Дневник\" личните взаимоотношения между двамата са една от пречките за обединение. Волен Сидеров има желание за явяване с ВМРО, като доскоро  такова желание имаха и от НФСБ . Симеонов обаче не желае още една коалиция със Сидеров и  не се яви на последните общи преговори , докато на предишните не се явяваше Сидеров. Попитан дали е възможно ВМРО да се яви на евроизборите само с една от двете партии в коалицията \"Обединени патриоти\", Каракачанов каза, че това би означавало, че коалицията е разбита. \"При този вариант е по-добре всяка партия да се яви поотделно, за да няма съмнения утре кой колко тежи. Но аз мога да гарантирам, че от наша страна ще има добър тон и феърплей. Но не виждам защо не може да се намери необходимото желание за общо явяване\", каза Каракачанов. Социологическо проучване, изготвено по поръчката на ВМРО, показва, че самостоятелно явяване на партията на европейските избори би и дало по-висок процент, отколкото явяване с една от двете партии. От партията на Каракачанов смятат да използват кампанията за европейските избори като начало на кампанията си за местните избори през есента, вкарвайки в листата си общински съветници. ВМРО и НФСБ отдавна обявиха, че работят за самостоятелно явяване. Партията на Каракачанов издигна за  водач на листата си евродепутата Ангел Джамбазки , а НФСБ лидера си Валери Симеонов. Все още не е ясно дали \"Атака\" въобще ще се явят на тези избори, или Сидеров ще използва неявяването, за да си натрупа \"червени точки\" пред електората, обявявайки, че няма да се яви, за да не клати управлението, и/или че няма да участва в уредени избори.", "date": "2019.03.22", "title": "Партиите от \"Обединени патриоти\" ще се явят поотделно на европейските избори"}
{"url": "https://www.dnevnik.bg/bulgaria/2019/03/22/3408583_antikorupcionnata_komisiia_shte_proveriava_imotnite/", "text": "Върховната касационна прокуратура възложи на Комисията за придобиване и конфискация на незаконно придобито имущество (КПОНПИ) проверка по сигналите за купените жилища от народните представители  Цветан Цветанов , Вежди Рашидов, министъра на правосъдието  Цецка Цачева  и от  заместник-министъра на спорта  Ваня Колева, става известно от съобщение до медиите.  В хода на проверката ще бъдат изследвани всички данни и обстоятелства, публикувани в медиите по случая. Това ще включва пазарните цени на визираните имоти, произхода на средствата за покупката им, както и търговия с влияние и конфликт на интереси при приемането на законодателни промени от страна на Народното събрание. Ще бъде проверена и  дейността на фирмата продавач \"Артекс инженеринг\" АД,  както и нейното евентуално участие в обществени поръчки. Цветан Цветанов, Цецка Цачева, Вежди Рашидов и Ваня Колева ще бъдат разпитани, както и всички други страни, които са участвали в сделките. В хода на проверката ще се изследва и наличието или липсата на свързани лица в политически партии и фирмата, както и дали търговското дружество е правило предизборни дарения. Предвиден е анализ на всички сделки за покупко-продажба, осъществени от търговското дружество за периода 2017 – 2019 г., с оглед установяване на цените, на които обичайно са продавани имоти от фирмата, както и евентуалното установяване на други лица по чл. 6 ал. 1 от ЗПКОНПИ, които са сключили сделки с компанията. Ще бъде изискана информация от компетентните органи и за всички получени разрешения за строителство, издадени на дружеството за този период.", "date": "2019.03.22", "title": "Антикорупционната комисия ще проверява имотните сделки на част от управляващите"}
{"url": "https://www.dnevnik.bg/analizi/2019/03/22/3408568_gerb_i_demokratichna_bulgariia_zashto_ne_mogat_zaedno/", "text": "\"Демократична България\" (ДБ) и СДС не се споразумяха  за обща листа и СДС в крайна сметка подкрепи ГЕРБ срещу кандидат на избираемо място. Това развитие на нещата може да се окаже оптимално както за \"Демократична България\", така и за ГЕРБ - една от редките ситуации в политиката, когато и двете страни печелят. Център-дясното в България винаги е стояло зад модернизацията, европеизацията и интеграцията на държавата в ЕС и НАТО, либерализацията на икономиката и политическия живот и ограничаването на влиянието на соц-носталгията, евразийските копнежи и патриотарството. ДБ и ГЕРБ – кой формално, кой по-искрено - споделят тези ценности. Това, по което двете партии се различават, са основно две неща. Първо, по отношение на корупцията \"Демократична България\" има (основателни) критики, че ГЕРБ създаде модел на управление, който облагодетелства определени бизнес и политически интереси. Този модел е изграден от \"независими органи и медии\", които незнайно как винаги подкрепят правителството и громят опонентите му. Втората разлика е по отношение на Русия: ГЕРБ е ангажиран с реализацията на множество руски проекти – от АЕЦ \"Белене\" до \"Турски поток\" – които за \"Демократична България\" противоречат на обществения интерес. И като цяло ДБ отхвърлят мантрата, която, изглежда, Борисов споделя - \"винаги с Германия, никога против Русия\". Тази мантра, без исторически да е била вярна дори и за управлението на автора ѝ Борис III, вчера беше официално произнесена от премиера в Брюксел по повод честванията на Атанас Буров. При съществуването на такъв принципен спор ГЕРБ и \"Демократична България\" не могат да се явят заедно на изборите, както ги призоваваха от Европейската народна партия (ЕНП). Вместо това избирателите в център-дясното получават две сериозни алтернативи, за които да гласуват. Зад едната стои 10-годишен опит във властта с всичките му позитиви и негативи, а зад другата – увереността, че България може доста повече от това, което е постигнала досега, както и убеждението, че корупцията не е някакъв неизбежен страничен ефект на управлението. С присъединяването си към листата на ГЕРБ СДС  продължи своята политика от 2015 г. Тогава съюзът беше в Реформаторския блок (РБ) и - по отношение на съдебната и антикорупционната реформа - подкрепи ГЕРБ и ДПС за сметка на своите партньори от ДСБ и министъра на правосъдието Христо Иванов. От СДС останаха лоялни към ГЕРБ до края на второто му правителство и развиха идеята, че ще бъдат подкрепящ партньор на голямата дясна партия. От 2017 г. – след края на правителството \"Борисов II\" – от СДС станаха \"опозиционни\" и започнаха да критикуват управлението. Това даде надежди за съюз с критичната към властта \"Демократична България\". С последния си ход обаче СДС демонстрира, че се е върнал към идеята за сателит на ГЕРБ. Това е легитимен избор, по който избирателите ще имат възможност да се произнесат. ГЕРБ имаше две възможности в ситуацията. Едната бе да държи СДС като свой \"троянски кон\" в извънпарламентарната опозиция, който да затруднява обединението ѝ или да прокарва интересите на Борисов при евентуално обединение. (Това се оказа ролята на СДС в РБ.) Сега ГЕРБ избра \"по-честния\" вариант и прибра СДС официално при себе си. По този начин ГЕРБ получава някаква остатъчна легитимност от гордия някога етикет \"СДС\" и отнема правото на ДБ да се именуват \"традиционна десница\". Сдружаването на ГЕРБ със СДС оставя ДБ като естествен център на извънпарламентарната опозиция на ГЕРБ в проевропейското пространство. Марката \"Демократична България\" вече се наложи и има някаква електорална тежест, което дава възможност на ДБ да мисли за ефективна кампания. Износването на ГЕРБ във властта и уязвимостта му от корупционна гледна точка водят до разочарование на много избиратели в център-дясното пространство. Те няма автоматично да отидат при ДБ, но са очевидна цел за предизборна кампания.  Скандалите с апартаментите  на актива на ГЕРБ рискува да превърне тази кампания в размяна на корупционни компромати между ГЕРБ и БСП. Това на пръв поглед е добре за ДБ, но по парадоксалната логика на политика може и да ги остави извън \"мача\". БСП се опитва да заеме – и до голяма степен успява – истеричната антикорупционна ниша. Под корупция БСП разбира основно битовизми и ще страни от структурни въпроси като организацията на антикорупционните агенции, ролята на прокуратурата, концентрацията в медиите. За да бъде \"чута\", \"Демократична България\" трябва да стане или по-истерична от БСП (което е физически много трудно), или да търси друг, по-умерен и по-разумен път към съзнанието на избирателя. Умереността е ценност, която трудно печели избори обаче. ДБ трябва да реши и друг свой проблем. С явяването си с две листи на парламентарните избори през 2017 г. предшествениците на ДБ успяха да разколебаят много от своите потенциални избиратели. Това разколебаване е частично преодоляно, но \"Демократична България\" трябва да покаже много висока политическа ефективност, за да компенсира този негатив. Христо Иванов и Атанас Атанасов дават добър пример за координация на действията си. Този пример трябва да се пренесе и в общата листа, особено по отношение на водещите ѝ кандидати. Търпението на избирателя не е достатъчно, за да си позволят екстравагантни вътрешни боричкания. Колкото ГЕРБ-СДС са консерватори или либерали, в приблизително същата степен и \"Демократична България\" са такива, дори вторите приемат ценностите далеч по-сериозно, отколкото Борисов и най-тясното му обкръжение. Теоретичният спор между консерватори и либерали в европейски план е важен. Има един вид \"консерватизъм\" – този на Орбан и националпопулистите, който е неприемлив за десните в Европа. Партията на Орбан \"Фидес\" бе \"замразена\" в ЕНП и поставена под особено наблюдение. Хубавото у нас е, че нито ГЕРБ е \"Фидес\", а още по-малко такава е \"Демократична България\". ГЕРБ се заиграва с консервативни институти и е в коалиция с националпопулисти, но тя е широка партия, в която (слава Богу) водещата линия не е \"консервативна\" в Орбанов смисъл. А за почитателите на Виктор Орбан у нас има голям избор – от \"Атака\", ВМРО и НФСБ до \"Воля\" и Бареков, а напоследък и БСП. Със сигурност задявките между ГЕРБ и ДБ за това \"кой е по-десен\" ще продължат, но те рискуват да направят и двете страни смешни. В ДБ \"Да, България\" е очевидно с по-либерални предпочитания от ДСБ, но това е по-скоро позитив, който отваря формацията към центристки и зелени избиратели. В цяла Европа подобни коалиции са не само възможни, но започват да стават норма. И като цяло дебатът между \"консерватори\" и \"либерали\" у нас винаги е имал една основна цел – да разцепи извънпарламентарната опозиция на ГЕРБ. С прибирането на СДС под крилото на ГЕРБ този дебат е на път да утихне. Предстоящите европейски избори са ключово важни както за България, така и за Европа. Ако проевропейските партии загубят позиции в ЕП (макар че все още се очаква да имат поне 2/3 от местата в него), бъдещето на ЕС ще е по-турбулентно от досега. А това не е в интерес за нас, българите. Още по-важно е проевропейските позиции да имат твърди защитници у нас. БСП – макар и номинално европейска левица – зави силно в популистка посока. ГЕРБ е доста износена от управлението и поредицата от корупционни скандали подронва доверието в партията. Затова има остра нужда от втора парламентарно представена, еднозначно проевропейска партия. \"Демократична България\" е очевидният кандидат за тази роля. Остава да я изпълни добре.", "date": "2019.03.22", "title": "ГЕРБ и \"Демократична България\": защо не могат заедно"}
{"url": "https://www.dnevnik.bg/bulgaria/2019/03/22/3408570_ochakvano_shefut_na_fonda_za_garantirane_na_vlogovete/", "text": "Парламентът избра единодушно със 115 гласа \"за\" Радослав Миленков за подуправител - ръководител на управление \"Банков надзор\", на Българската народна банка, съобщи БТА. Той е предложен от управителя на БНБ Димитър Радев. Народното събрание освободи от поста досегашния подуправител Димитър Костов, заради подадена оставка на 1 март. След гласуването Радослав Миленков положи клетва като подуправител. Димитър Радев посочи, че Миленков има значителен управленски опит в няколко търговски банки, а от ноември 2014 г. досега заема длъжността председател на управителния съвет на Фонда за гарантиране на влоговете в банките. Според него Миленков може да осигури приемственост в ключова сфера от мандата на централната банка - регулирането и надзора върху банките в страната, и да доразвие капацитета на управление \"Банков надзор\" в продължение на реформите, извършени там през последните няколко години. Основният приоритет, по който ще работя, е присъединяване към Единния надзорен механизъм, коментира пред журналисти новоизбраният подуправител. Правителството ясно е заявило своите цели, и централната банка, и се работи в този времеви хоризонт, за да бъдем приети до средата на тази година в чакалнята на еврозоната и в банковия съюз, каза Миленков в отговор на въпрос. Попитан изключени ли са случаи като КТБ, новият подуправител се ангажира да направи всичко възможно да не се допусне това", "date": "2019.03.22", "title": "Очаквано шефът на фонда за гарантиране на влоговете оглави банковия надзор"}
{"url": "https://www.dnevnik.bg/bulgaria/2019/03/22/3408620_komisiiata_za_konkurenciia_dade_razreshenie_domuschiev/", "text": "Комисията за защита на конкуренцията (КЗК) разреши на братята Кирил и Георги Домусчиеви да купят \"Нова телевизия\". Те придобиват от шведската MTG 100% от \"Нова броудкастинг груп\" АД чрез дружеството \"Адванс медиа груп\" ЕАД, което е собственост на холдинга на двамата \"Адванс пропъртис\" ООД. Сделката е на стойност 185 млн. евро. От комисията за конкуренция подчертават, че решението може да бъде обжалвано пред Административния съд – София-област, в 14-дневен срок. Решението на КЗК е от вчера. След като съобщиха официално, че са се съгласили да продадат \"Нова телевизия\" на Домусчиев, MTG уточниха, че очакват комисията да позволи сделката по време на второто тримесечие на годината. КЗК се нуждаеше от месец да провери дали има опасения за ефекта от сделката върху конкурентната среда на този пазар. За сравнение - при проваления опит на чешкия милиарде р Петр Келнер да купи медията  миналата година  комисията се произнесе на втория месец.  Интересното в случая обаче е, че MTG и Келнер се споразумяха през февруари 2018 г., а КЗК започна проверката си през май. Крайното решение на комисията беше обявено през юли. От КЗК посочват, че \"Адванс медиа груп\" ЕАД ще придобие пряк едноличен контрол върху \"Нова броудкастинг груп\" АД и съответно непряк контрол върху нейните дъщерни дружества: \"Нет инфо\" АД, \"Атика Ева\" АД, \"Проспекто груп\" АД, \"Файненшъл маркетплейс\" АД, \"Грабо медия\" АД, \"Дарик нюз\" ЕООД, \"Имоти инфо\" ООД и \"Ви бокс\" ЕАД. В началото на февруари \"Капитал\" съобщи, че за покупката на първата частна ефирна телевизия в България наддават Домусчиев, който е и председател на Конфедерация на работодателите и индустриалците в България (КРИБ), и Спас Русев, който е основен акционер в БТК. Информацията за преговорите дойде само четири дни след като MTG обяви, че е решила да прекрати споразумението си за продажбата на медиата на чешкия инвестиционен фонд PPF на Петр Келнер. Споразумението с Келнер беше подписано в началото на миналата година и включваше продажба на 95% от \"Нова броудкастинг груп\" срещу 185 млн. евро. През лятото на 2018 г. обаче Комисията за защита на конкуренцията със спорни аргументи не разреши сделката, а съдът проточи първото гледане на казуса чак за май тази година, отвъд удължената крайна дата по договора за покупко-продажба. Именно решението на регулатора беше посочено от компанията като причина за спирането на преговорите за сделка. \"С решението на КЗК беше даден ясен сигнал, че купувачът на \"Нова\" трябва да има одобрението на властта. А това означава местен играч или в най-лошия случай - местен партньор, който да има контрол върху съдържанието\", коментира тогава \"Капитал\". Какво придобива Кирил Домусчиев чрез сделката вижте  тук.", "date": "2019.03.22", "title": "Комисията за конкуренция разреши на Домусчиев да купи \"Нова телевизия\""}
{"url": "https://www.dnevnik.bg/evropa/2019/03/22/3408634_banun_zaiavi_che_populistite_niamat_nujda_ot_nego_za/", "text": "Бившият стратег на Белия дом Стив Банън прогнозира \"зашеметяваща победа\" за популистите и националистите на евроизборите през май, като подчерта, че те могат да я постигнат и без негова помощ, предаде \"Асошиейтед прес\". Банън се опитва да създаде движение , обединяващо популистки и националистки гласоподаватели в цяла Европа преди изборите на 23-26 май, но реакцията от някои европейски лидери беше хладна, отбелязва АП. \"Политиците тук не се нуждаят от мен. Те са напълно способни да печелят избори сами\", каза Банън вчера на събитие в старинната библиотека \"Анджелика\" в Рим. Според него \"популисткото, националистко, поддържащо суверенитета движение\" напредва в Европа благодарение на политици като италианския вицепремиер Матео Салвини, унгарския премиер Виктор Орбан и австрийския канцлер Себастиан Курц. \"И затова то може би е на прага (ако импулсът се запази в Испания и други страни) на зашеметяваща победа през май\", каза Банън. Американският политически стратег, на когото мнозина приписват заслугата за това Доналд Тръмп да спечели американските президентски избори, основа в Брюксел фондация, която да подпомогне възхода на популистките партии в Европа. Френският крайнодесен лидер Марин Льо Пен покани Банън да говори на партиен конгрес миналата година, но по-късно заяви, че европейците сами ще формират политическата посока на континента. Салвини също запази дистанция, като заяви, че \"разнообразието и оригиналността\" на Европа невинаги се разбират от другата страна на Атлантика. /БТА", "date": "2019.03.22", "title": "Банън заяви, че популистите нямат нужда от него, за да спечелят евроизборите"}
{"url": "https://www.dnevnik.bg/sviat/2019/03/22/3408733_isliamska_durjava_e_izgubila_cialata_si_teritoriia_v/", "text": "Джихадистката групировка \"Ислямска държава\" е изгубила цялата си територия в Сирия, обяви говорителят на Белия дом Сара Сандърс, цитирана от \"Ройтерс\". Съобщението идва на фона на продължили дни сражения в последния район, контролиран от групировката, в Източна Сирия, край село Багуз. Там водената от САЩ коалиция, чиито партньори на терен са кюрдско-арабските Сирийски демократични сили (SDF), обявиха по-рано, че очакват напълно да отвоюват последните ивици земя на джихадистите. SDF не коментираха информацията непосредствено след съобщенията на Белия дом. Американският президент Доналд Тръмп е заявявал, че единствено борбата срещу \"Ислямска държава\" оправдава присъствието на 2000 американски военнослужещи в Сирия. През декември той обяви \"победа\" над групировката и после каза, че започва изтегляне на американските сили. След това промени решението си и каза, че това няма да стане \"веднага\" и поне 200 души ще останат на сирийска територия.", "date": "2019.03.22", "title": "\"Ислямска държава\" е изгубила цялата си територия в Сирия, обяви Белият дом"}
{"url": "https://www.dnevnik.bg/politika/2019/03/22/3408725_evroparlamentut_veroiatno_vse_pak_shte_glasuva_po/", "text": "По всяка вероятност идната седмица Европейският парламент ще гласува новите правила за тировете, въпреки че България, Румъния и още няколко страни са против тях. В понеделник ще се разбере дали точката ще остане в дневния ред за сряда, тъй като междувременно български и румънски евродепутати са предложили тя да отпадне. Това каза пред Би Ти Ви евродепутатът от ГЕРБ Андрей Новаков. Допълни, че срещу предложението точката да отпадне и следващият европарламент да се занимае с темата, са били използвани процедурни хватки, за които в понеделник ще се разбере успели ли са. Посочи, че все пак каквото и да се гласува в сряда то е само на първо четене и в крайна сметка следващият състав на европарламента ще трябва да реши окончателно въпроса. Причината за това е, че за да се вмести в мандата си настоящият ще има само десет дни за преговори между двете гласувания при това в рамките на румънското председателство на Съвета на ЕС, а самата Румъния също не одобрява новите правила, наричани Пакета \"Мобилност\", а в България известни като Плана \"Макрон\", тъй като идеята да се променят условията на заплащане и движение на товарните превозвачи са на френския президент Еманюел Макрон. Такъв кратък срок Новаков определи като близък до абсурда да бъде изпълнен, но добави, че не би се учудил, ако все пак това се случи. Той определи целия спор по правилата на боксов мач. Не успяха да ни нокаутират, не успяха да ни бият по точки, сега се опитват да ни вземат мача в съблекалнята и то с помощта на съдиите, илюстрира той гледната си точка към работата по пакета. Похвали колегите си, с които са работили да противодействат на френската идея, че са свършили много работа и ако не бяха се противопоставили, правилата щяха да са влезли още през лятото на 2017 г. в сила и да заварят по думите му 100 хил. камиона на път като някои от тях да са и без работа.  Той обяви още, че от колегите си с по-дълъг стаж в европарламента разбрал, че няма друг такъв случай предложение да се оттегля три пъти и да бъде внесено за четвърти път. Оценката му е, че целта е приемането на текстовете да се използват за целите на предизборната кампания. Освен това до момента били внесени 1200 предложения за промени в проекта, което означавало, че повечето депутати били на различно мнение по предлаганите нови правила. Посочи, че заради очакваното гласуване се готви протест с участието на българи, румънци, унгарци и поляци в Страсбург и от България за целите на протеста ще излети самолет. В началото на януари комисията по транспорт на Европейския парламент подкрепи предложението камионите, извършващи товарни превози в ЕС, да се връщат веднъж на три седмици в държавата, където е регистрирана фирмата собственик. Това бе само един от трите доклада, които обсъждаше транспортната комисияq (повече за тях четете  тук ) засягащи условията за извършването на международни пътни превози. Отхвърлени бяха двата доклада, свързани с почивките на водачите и техните възнаграждения. По-късно премиерът Бойко Борисов предложи на Антонио Таяни въпросът с условията на работа на международните превозвачи, известен като плана \"Макрон\", да се обсъди след предстоящите през май избори за Европейски парламент. По време на заседанието на транспортната комисия в Брюксел се проведоха протести на превозвачи от България и още няколко страни. При всяко предложение ние ще настояваме активно заедно с колегите от Полша, Унгария, Литва, Латвия, Румъния и други страни, които недоволстват от конкретни законодателни решения от пакета \"Мобилност\", този въпрос да се гледа в следващия парламент. Това заяви по-рано пред журналисти в парламента министърът на транспорта Росен Желязков, цитиран от БТА.  Никой в момента не знае, ако това бъде внесено за разглеждане, какво би могло да бъде прието и кое би било отхвърлено, каза Желязков. Може да се получи един голям миш-маш от текстове, които никой не е очаквал и никой не би предположил, че могат да се получат, коментира той. Ние ще настояваме да бъдат приемани текстове, които гарантират нашия национален интерес, каза министърът.  Имаме много рубежи, които трябва да бъдат отстоявани, за да постигнем това за което се борим - един справедлив пакет, който обслужва общността, а не отделни национални интереси, каза Желязков. ", "date": "2019.03.22", "title": "Европарламентът вероятно все пак ще гласува новите правила за тировете"}
{"url": "https://www.dnevnik.bg/sport/2019/03/22/3408613_figuristkata_aleksandra_feigin_preborih_se_s/", "text": "Фигуристката  Александра Фейгин , която завърши на историческото 17-о място в световното първенство по фигурно пързаляне Саитама, определи като много добро представянето си в Япония. 16-годишната състезателка повтаря резултата на Виктория Димитрова отпреди 26 години. \"Бях малко притеснена. Радвам, че и във волната програма се справих с вълнението, с елементите, с всичко. Много съм доволна. Публиката беше много приятна, подкрепяше абсолютно всички състезатели, независимо от коя държава са, а на нас това много ни помага\", каза Фейгин, цитирана от БНР. \"И в двете програми се притеснявах, може би еднакво. Така се чувствах. Не видях голяма разлика между световното и европейското първенство. Тук всичко е малко по-различно, най-вече в обстановката. Но иначе състезание като състезание. Залата е изключително внушителна. Когато излезеш на леда, започваш да се притесняваш, защото е огромна. Аз нямам голям опит с такива зали, постепенно започвам да свиквам\", каза още българската фигуристка. Фейгин описа като привилегия да се състезава с рускините  Алина Загитова  и Евгедия Медведева. Титлата спечели Загитова, която е на 16 години. Тя е най-младата фигуристка в последните 20 години, която записва дубъл - олимпийска и световна титла. Преди нея това постигна Тара Липински в Нагано 1998 още на 15 години.", "date": "2019.03.22", "title": "Фигуристката Александра Фейгин: Преборих се с притеснението"}
{"url": "https://www.dnevnik.bg/evropa/2019/03/22/3408562_es_otpusna_na_london_oshte_malko_vreme_no_riskut_ot/", "text": "Изтощени от трите години нерешителност в Лондон, лидерите от Европейския съюз  неохотно предложиха  вчера на Обединеното кралство още време, за да излезе от блока. Така те отложиха - но не премахнаха - заплахата от хаотично британско напускане. След среща, проточила се през следобеда и отвъд вечерята, блокът заяви, че Великобритания може да отложи напускането си от 29 март за 22 май, в случай че парламентът на кралството одобри следващата седмица сделката на премиера Тереза Мей за \"развода\" с блока. Ако отхвърляната вече два пъти сделка бъде отхвърлена отново, предупреди блокът, до 12 април Великобритания трябва да \"покаже пътя си напред\". \"Сега най-накрая от британската политическа система зависи да даде ясен отговор\", каза френският президент Еманюел Макрон, добавяйки, че всяко окончателно решение трябва да дойде преди изборите за Европейски парламент в дните от 23 до 26 май. Тереза Мей, която близо три години казваше на британците, че ще напуснат ЕС на 29 март 2019 г., даде положителна оценка на отлагането. Тя каза, че решението на ЕС подчертава \"колко е важно Камарата на общините да одобри сделката за Брекзит, така че да можем да сложим край на несигурността и да напуснем плавно и при порядък\". Домакинът на срещата на върха Доналд Туск изрази удовлетворение, че датата на скъсване е била отложена. \"Аз съм истински доволен, особено от това, че все още имаме толкова много варианти\", каза Туск и добави, че \"това е добър знак\". Среднощното предложение, разсеяло донякъде дълбоката несигурност сред лидерите на срещата на върха на ЕС в Брюксел, бе направено само заради огромното безпокойство, което е обзело политиците, бизнесмените и гражданите във Великобритания. Британските военни даже са създали команден пост в бункер под министерството на отбраната в Лондон, който да помага за планирането в режим \"без сделка\". Камарата на общините е разделена както между партиите, така и вътре в тях, по въпроса дали и как да бъде напуснат ЕС. Тя на два пъти отхвърли споразумението с лидерите на блока, издействано от Мей в края на миналата година. Тази седмица Мей най-после призна, че Брекзит е блокиран, и помоли ЕС да отложи излизането на Великобритания до 30 юни, за да може да има време да спечели парламентарна подкрепа за своята сделка при третия опит, а после да приеме законодателство, необходимо за плавното излизане. Но съпротивата сред британските политици срещу споразумението на Мей сякаш се втвърди, вместо да намалее, след като тя обвини парламента, че е вкарал Брекзит в задънена улица. В телевизионно обръщение в сряда вечерта Мей обвини депутатите в \"боричкания\", \"политически игри\" и \"подмолни процедурни свади\", но Депутат от Консервативната партия на Мей назова  нейната реч  отровна. Ана Субри от отцепилата се  Независима група  я описа като \"най-безчестното и разделящо изявление, правено някога от премиер\". На пресконференцията в Брюксел снощи Мей зае помирителен тон, като каза: \"Аз знам, че членове на парламента от всички страни на дебатите имат страстни възгледи, и аз уважавам тези различни позиции.\" \"Вчера аз изразих своя гняв. Знам, че членовете на парламента също са гневни. Те трябва да свършат трудна работа\", добави тя. Обаче Мей отказа да промени курса и прикани депутатите да подкрепят нейното споразумение, а също така отказа да изключи излизане без сделка, ако те не го подкрепят. Тя каза, че ако сделката не мине до 12 април, \"ще трябва или да напуснем без сделка или да задействаме алтернативен план\", който включва участие в изборите за Европейски парламент. \"Твърдо вярвам, че би било погрешно да караме хората в Обединеното кралство да участват в тези избори, след като преди три години са гласували за напускането на ЕС\", каза тя. Компании и икономисти казват, че Брекзит без сделка ще доведе до големи разрушения и милиарди щети за икономиката както на Великобритания, така и в ЕС. Подчертавайки ужаса, обзел държавата, едно от най-големите британски бизнес лобита и една голяма профсъюзна федерация заявиха в необичаен съвместен призив, че страната се изправя пред Конфедерацията на британската индустрия и Конгресът на трейдюнионите предупредиха Мей, че ако Великобритания излезе с трясък от ЕС, \"шокът върху нашата икономика ще бъде усещан от следващите поколения\". Британските военни съобщиха, че под министерството на отбраната е създаден команден пост като част от операция \"Редфолд\" - план за минимизиране на щетите в случай на Брекзит без сделка. В изявление на министерството се казва, че 3500 войници са в готовност да помогнат, ако правителството поиска съдействие. Притеснението от евентуално хаотично излизане нараства и сред европейските лидери, които се опасяват, че Мей вече няма влияние в парламента, за да поеме той по нейния път. \"Тук никой не иска Брекзит без сделка\", каза пред репортери ирландският премиер Лио Варадкар. Германският канцлер Ангела Меркeл са зарече \"до последния час\" да се опитва да предотврати излизането на Великобритания без сделка, въпреки че нейното правителство е задействало спешни мерки за справяне с такъв сценарий. Тереза Мей  възнамерява следващата седмица  да предприеме трети опит да прокара сделката си в парламента. Но мнозина законодатели привърженици на Брекзита все още са против, като казват, че сделката не осигурява ясната раздяла, за каквато копнеят те. А депутатите - привърженици на ЕС, ще се опитат да саботират Мей, да променят курса на процеса на Брекзит и Великобритания да се насочи към близки отношения с блока. Това е борба, която продължава близо три години и е довела Обединеното кралство до точка, от която осем дни го делят от хаотичен Брекзит. Макрон казва, че този риск остава. \"Европейският съюз не държи всички карти, защото всичко зависи от британския вот\", каза той. \"Европейският съюз се изправя пред британска политическа криза. Британските политици са неспособни да приложат това, което техният народ поиска от тях\", добави той. Някои лидери от ЕС съчувстват на затрудненията на Мей. \"Изпитвам дълбоко уважение към нея\", каза холандският премиер Марк Рюте. \"Нейната настойчивост е огромна. Но тя работи в изключително тежки условия. Не е нейна грешката, че стигнахме там, където сме - това е, защото досега прекалено много хора играеха на партийна политика по този въпрос\", добави той. /БТА", "date": "2019.03.22", "title": "ЕС отпусна на Лондон още малко време, но рискът от Брекзит \"без сделка\" остава"}
{"url": "https://www.dnevnik.bg/sviat/2019/03/22/3408746_stotici_hiliadi_aljirci_poiskaha_ostavkata_na/", "text": "Стотици хиляди алжирци се събраха въпреки проливния дъжд на протест с искане за незабавната оставка на президента Абделазиз Бутефлика, който се бори за политическо оцеляване, предаде \"Ройтерс\". По маршрута на шествието бяха разположени полицейски камионетки, но няма данни за сблъсъци между участниците в протеста в центъра на столицата и силите за сигурност. \"Оставаме тук, докато цялата система не се махне\", заяви Махмуд Тимар, 37-годишен учител. Миналата седмица 82-годишният Бутефлика отстъпи пред протестиращите, като се отказа от плановете си да се кандидатира за пети мандат и обеща реформи на политическата система. Той обаче не се оттегли, а заяви, че ще остане на власт до приемането на нова конституция, на практика удължавайки сегашния си мандат. Решението му разгневи още повече алжирците и много съюзници на президента се обърнаха срещу него, отбелязва \"Ройтерс\". /БТА", "date": "2019.03.22", "title": "Стотици хиляди алжирци поискаха оставката на президента"}
{"url": "https://www.dnevnik.bg/sport/2019/03/22/3408691_video_kak_totnum_si_postroi_stadion_za_1_mlrd_paunda/", "text": "Тотнъм\" чака дълго, но съвсем скоро ще се премести в новия си дом. Клубът от Лондон показа в две минути изграждането на стадиона си. Строежът започна през 2016 г., а завършването му няколко пъти беше отложено. \"Тотнъм\" вече се подготвя за няколко по-малки събития, с които ще се подготви за официалното откриване. Първият тест предстои в неделя с участието на отбора си до 18 години. Дълги години \"шпорите\" играеха на \"Уайт харт лейн\", след което на мястото му започна строежът на новото съоръжение. Инвестицията е около 1 млрд. паунда, като клубът вече има договор с Националната футболна лига (НФЛ) за мачове от първенството по американски футбол.", "date": "2019.03.22", "title": "Видео: Как \"Тотнъм\" си построи стадион за 1 млрд. паунда"}
{"url": "https://www.dnevnik.bg/photos/2019/03/22/3408303_fotogaleriia_svetovnite_snimki_na_denia_-_22_mart_2019/", "text": "Протест се проведе преди срещата на върха на ЕС пред централата на Европейската комисия в Брюксел, Белгия.", "date": "2019.03.22", "title": "Фотогалерия: Световните снимки на деня - 22 март 2019 г."}
{"url": "https://www.dnevnik.bg/sport/2019/03/22/3408737_nacionalite_izpusnaha_cherna_gora_na_starta_na/", "text": "Българският национален отбор започна с европейските квалификации с домакинско равенство 1:1 срещу Черна гора. Пред около 10 хиляди зрители на Националния стадион \"Васил Левски\" футболистите на Петър Хубчев се нуждаеха от силен финален щурм, за да вземат точка от коравия тим на черногорците. Българите можеха да спечелят благодарение на мощния завършек на двубоя, след като преди това 75 минути не бяха на висота. Черна гора поведе в началото на второто полувреме, когато в 50-ата минута Стефан Могуша откри след красив удар с левия крак. В последния четвърт час на срещата на терена имаше само един отбор, като България направи всичко възможно да се спаси от загуба. Това стана факт в 82-ата минута след точно изпълнена дузпа от Тодор Неделев. В ситуацията българите имаха късмет, след като нарушение срещу Станислав Костов извън наказателното поле беше маркирано като дузпа. В квалификациите за Евро 2020 България е в една група с Англия, Чехия, Черна гора и Косово. Три дни по-късно България гостува на Косово в Прищина. Първата ситуация пред една от двете врати се откри пред българския тим. В седмата минута Тодор Неделев стреля слабо с левия крак, а бранителят на Черна гора Жарко Томашевич блокира удара с глава, след което и вратарят Даниел Петкович се намеси пред погледа на Галин Иванов. Последваха минути с битка основно в средата на терена. Няколко пъти българите откраднаха топката в центъра, но до опасности не се стигна. Първата реална голова опасност беше създадена от гостите от Черна гора. В 18-ата минута Марко Иванич се възползва от грешка на Николай Бодуров и изскочи сам срещу Николай Михайлов. Нападателят на гостите опита да прати топката под плонжа на вратаря, но тя рикошира и излезе в корнер. В ситуацията Михайлов получи и контузия, но все пак успя да продължи участието си. След този момент българите отново успяха да изнесат играта и да я пренесат в полето на съперника. Черна гора действаше на контраатака, но няколко пъти се отвориха пространства в полето на съперника. При една контраатака и ситуация трима на трима Тодор Неделев и Галин Иванов не успяха да комбинират. Черногорският вратар Петкович също трябваше да се намесва точно половин час след началото на мача. След центриране от пряк свободен удар стражът на гостите изби опасно летящата топка. В началото на второто полувреме нямаше драстична промяна в действията на българските футболисти. Халфовата линия в бяло продължи да бъде пасивна и да се разчита предимно на центрирания от фланговете или на пробиви. Черна гора имаше по-ясен план и той сработи в 50-ата минута, когато гостите откриха резултата. Стефан Мугоша беше намерен около границата на наказателното поле, където финтира последователно Божиков и Петър Занев, след което с фалцов удар с левия крак прати неспасяемо топката в долния десен ъгъл на Николай Михайлов - 0:1. Черногорците спазиха тенденцията да се разписват във всеки мач с България. За пети път тимът отбелязва, като за трети пореден повежда в София. Бяха нужни седем минути, за да може българският тим да отговори по някакъв начин. Това се случи след далечен изстрел на Ивелин Попов, но той беше неточен. Това обаче не успя да събуди българските играчи, като те действаха притеснено и с много грешки в защита. Час след началото на мача Марко Янкович и Мирко Иванич сътвориха най-красивия момент в срещата, когато с двойно подаване елиминраха българската отбрана. Иванич изскочи на стрелкоа позиция, но ударът му мина покрай вратата на Михайлов. Дори появата на Станислав Костов на терена не успя да вдъхнови българските играчи. В предни позиции тимът на Хубчев продължи да не създава абсолютно нищо. Последното подаване липсваше, като се стигаше основно до обходи действия около наказателното поле. Ударите също липсваха. Около 20 минути преди края тежка контузия получи Ивайло Чочев, който беше откраран с линейка от стадиона. Първият точен удар за България дойде чак в 71-ата минута, когато Георги Костадинов стреля с глава, но прекалено слабо и не затрудни стражът на Черна гора Петкович. Чак в последния четвърт час България се събуди и притисна съперника си. Ивелин Попов беше много близо до гол в 76-ата минута, но вратарят на черногорците отрази с голяма доза късмет. Това даде импулс на целия отбор, а съперникът прие играта изцяло в своята половина, прибирайки се пред наказателното си поле. При навлизане в последните 10 минути и късметът беше на страната на България, след като френският рефер Руди Буке даде дузпа за домакините. Той отсъди нарушение срещу Станислав Костов и посочи бялата точка. Повторенията показаха, че Йовович фаулира централния нападател на България извън наказателното поле, но въпреки това Буке не уважи протестите на гостите. От бялата точка Тодор Неделев стреля хладнокръвно и изравни - 1:1. В последните минути на терена беше много интересно, като ситуации имаше и за двата тима. Първо 17-годишният Мартин Минчев пропусна отличен шанс да донесе победата на България, стреляйки встрани. Малко по-късно Николай Михайлов се намеси добре и спаси удар на черногорците при контраатака.", "date": "2019.03.22", "title": "Спорна дузпа спаси националите от загуба на старта на квалификациите"}
{"url": "https://www.dnevnik.bg/sport/2019/03/22/3408759_petur_hubchev_uspeshno_nachalo_za_bulgariia/", "text": "Националният селекционер Петър Хубчев определи като успешно началото на България в квалификациите за Евро 2020. След  равенството 1:1 с Черна гора  в София, дошло след гол от спорна дузпа на Тодор Неделев в края, треньорът изрази съжаление, че тимът му не е победил. \"Труден двубой, но не сме очаквали лесен мач. Има съжаление, че не победихме. Имахме положения, от които можехме да се възползваме по-добре, но не успяхме да вкараме. Не е само шанс това, което ни лиши от победа, много работи са\", каза Хубчев пред БНТ. Треньорът обясни, че първото полувреме, в което тимът му не отправи нито един точен удар, е било по-добро. \"Първото полувреме беше по-добро. Второто няколко фактора изиграха роля. Голът на контраатака, при която можехме да се справим по-добре. След това 15-20 минути отборът не беше на терена. След това успяхме да се мотивираме и да изравним. За мен началото е успешно. Всяка точка и всеки гол може да реши класирането\", добави Хубчев. В срещата контузия получи Ивайло Чочев. За него Хубчев обясни, че има съмнения за тежка травма. \"Когато му видях коляното, направо не знам. Пожелавам му по-бързо да се възстанови\", добави голмайсторът Тодор Неделев. Вратарят Николай Михайлов изрази съжаление, че България не взе победата. \"Винаги съм се раздавал на максимум в националния и се чувствам добре. Не успяхме да вземем трите точки, въпреки че ги заслужавахме. Продължаваме напред - имаме няколко дни да се възстановим и гледаме към следващия мач. Има много потенциал в този отбор, мисля, че играем като едно цяло\", каза Михайлов.", "date": "2019.03.22", "title": "Петър Хубчев: Успешно начало за България"}
{"url": "https://www.dnevnik.bg/sport/2019/03/22/3408646_zashtitnik_na_livurpul_podpisa_vtoriia_nai-skup/", "text": "Защитникът на \"Ливърпул\" Трент Александър-Арнолд играе едва своя трети сезон с екипа на родния си тим, но бързо се наложи като основен футболист и една от бъдещите звезди на английския национален отбор. Двайсетгодишният бранител отпадна от старта на европейските квалификации заради травма, но използва свободното си време, за да подпише нов договор с производителя на футболни обуки Under Armour. Американската компания обвърза Александър-Арнолд за следващите четири години срещу 6.4 милиона паунда. Това е сред най-големите сделки в английския футбол, след като на година бранителят на мърсисайдци ще получава по 1.6 милиона паунда. Той ще получава повече и от съотборника си в \"Ливърпул\" Върджил ван Дайк. Единственият английски национал, който има по-голям договор от Александър-Арнолд, е Хари Кейн. Капитанът на \"Трите лъва\" получава по около 3.5 милиона на година. Футболистът във Висшата лига водач в тази класация е Месут Йозил, който носи обувките на \"Адидас\" срещу 3.7 милиона паунда на година. Германецът подписа с компанията през 2013 г. за общо 25 милиона евро. По информация на \"Ливърпул ехо\" Александър-Арнолд ще използва парите от многомилионния си договор с Under Armour, за да открие своя академия. Младият футболист е набелязал парцел, който да купи в покрайнините на Ливърпул.", "date": "2019.03.22", "title": "Защитник на \"Ливърпул\" подписа втория най-скъп договор за футболни обувки"}
{"url": "https://www.dnevnik.bg/sviat/2019/03/22/3408790_roburt_mjulur_prikljuchi_razsledvaneto_za_roliata_na/", "text": "Специалният прокурор Робърт Мюлър е предал доклада за разследването на своя екип за ролята на Русия в президентските избори през 2016 г. и дали президентът Доналд Тръмп е извършил някакви нарушения, събщи правосъдното министерство на САЩ. Разследването е изпратено на министъра на правосъдието и главен прокурор на САЩ Уилям Бар. Текстът няма веднага да бъде оповестен публично. Бар трябва да реши каква част от него да бъде разсекретена, но лидерите на демократите в двете камари на Конгреса веднага заявиха, че ще направят всичко възможно американците да научат колкото може повече, включително да извикат на публично изслушване Мюлър и, ако се наложи, па повдигнат съдебен иск срещу администрацията. Не е ясно дали президентът или предизборният му екип са извършили някакви престъпления, отвъд вече известните повдигнатни обвинения и приключилите дела срещу някои от най-приближените на Тръмп. Бившият директор на ФБР разследва от 2017 г. дали участници в кампанията на президента са се договаряли с Москва за това как да повлияят върху изборите, както и дали по-късно Тръмп е опитал незаконно да възпрепятства това разследване. Президентът и Русия непрекъснато отричат и двете, като Тръмп често нарича разследването \"лов на вещици\". Бар уведоми конгресмените, че преглежда доклада и че ще се консултира с заместника си и с Мюлър, за да реши каква информация да сподели с Конгреса. Министърът бе казал, че първите данни за заключенията може да бъдат изпратени още тази събота и неделя и сега го потвърждава в специалното си писмо. Според източник от Министерството на правосъдието няма да има допълнителни повдигнати обвинения, но това още не е официална позиция. От Белия дом заявиха, че не са получавали доклада и нямат информация за съдържанието му. Американските разузнавателни агенции заключиха преди доста време, че Москва се е месила в кампанията чрез кражба на електронната кореспонденция и пропаганда в социалните мрежи в САЩ, целяща да накърни кандидата на демократите Хилъри Клинтън и да помогне на Тръмп. Мюлър провери значителна част от контактите между Русия и хора, свързани с кампанията на Тръмп, включително някой от семейството му. Екипът му проверява и дали уволняването на директора на ФБР Джеймс Коми, нападките срещу специалния прокурор, отстраняването на министъра на правосъдието Джеф Сешънс и съобщенията за натиск и заплахи срещу ключови обвиняеми, сътрудничещи с разследването, не представляват възпрепятстване на правосъдието от страна на Тръмп. Досега бяха повдигнати обвинения на 34 души, включително офицери от руското разузнаване, както и срещу три руски компании, сред които и т.нар. Фабрика за тролове в Санкт Петербург. В същото време няколко комисии към Камарата на представителите провеждат собствени разследвания на Тръмп и хората му. Независимо дали докладът ще бъде направен публично състояние, специалният прокурор вече даде да се разбере в каква посока е работил екипът му. Това стана чрез стотиците обвинения и искание, повдигнати в съда, в които имаше подробни описания за руската намеса в кампанията, довела до избирането на Тръмп за президент.", "date": "2019.03.22", "title": "Робърт Мюлър приключи разследването за ролята на Русия в избора на Тръмп"}
