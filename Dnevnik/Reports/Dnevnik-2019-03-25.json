{"url": "https://www.dnevnik.bg/sport/2019/03/25/3409806_nacionalite_izmuknaha_tochka_sreshtu_vduhnoveniia_tim/", "text": "Националният отбор по футбол записа второ поредно равенство в квалификациите за европейското първенство през 2020, след като направи 1:1 с Косово като гост. Тимът изигра много тежък мач в Прищина, в който трябваше да се бори с всички сили за точката. Отборът, воден от Петър Хубчев, срещна много мотивиран съперник, зареждан допълнително от подкрепата от трибуните на стадион \"Фадил Вокри\". Срещата беше първа за Косово в европейски квалификации. За България мачът пък беше в разгара на  информациите, че Петър Хубчев ще напусне тима и ще поеме \"Левски\" . България поведе в 39-ата минута с гол на Васил Божиков, но домакините изравниха в 62-ата чрез Зенели. Косово обаче удари греда и създаде пет отлични голови положения. Подобно и на първия си мач в квалификациите българите бяха надиграни. В атака те се задоволиха с епизодични прояви. Поведението на футболистите от българския тим подсказа, че те са доволни на точка, след като в последния четвърт час се бранеха пред наказателното си поле. По отношение на статистиката Косово имаше 62% притежание на топката, отправи 12 удара, от които пет точни. Българският тим имаше само два точни удара, един от които се превърна и в гол. По същото време в Прищина в друг мач от група А Англия победи Черна гора с 5:1 и остава с пълен актив от 6 точки след първите два мача. Точката спечелена в Прищина изкачва България на второ място, като тимът има 2 дотук. Селекционерът на България Петър Хубчев направи три промени от състава, който преди няколко дни завърши 1:1 с Черна гора. Кристиян Малинов, Симеон Славчев и Антон Недялков започнаха вместо Галин Иванов, контузения Ивайло Чочев и Петър Занев. Българският тим действаше с трима дефанзивни халфа в средата на терена, а в предни позиции беше оставен само Ивелин Попов. Първата ситуацията в мача на сметката на България, когато Попов се измъкна, но избра да прехвърля Арианет Мурич от около 25 метра и сгреши. Косово отговори много бързо и в седмата минута домакините бяха близо до гол. Звездата на тима Рашица беше изведен в наказателното поле, преодоля Михайлов и отправи удар, но Недялков притича и успя да извади топката в корнер. След началните много интересни минути на терена преоблдаваше битката. Двата тима започнаха да действат много агресивно за всяка топката, което доведе и до повече нерви. Косовският тим изглеждаше с една идея по-опасен, след като в предни позиции показа скорост и действаше с комбинации само по тревата. Идеите на България в атака се свеждаха до изритани топки и центрирания от фланговете. Много често обаче Ивелин Попов беше оставен сам и нямаше никакви шансове срещу двама от Косово срещу себе си. След 30-ата минута домакините отново се активизираха, а натискът им водеше до грешки на българите. При една ситуация в центъра Симеон Славчев беше пресиран и загуби топката. Берсант Целина напредна и стреля от около 20 метра, но мощният му удар попадна точно в обсега на Николай Михайлов, който успя да парира топката. В тези минути България трудно минаваше центъра на терена, а също така в кратък период получи и два жълти картона за Славчев и капитана Попов. Изненадващо обаче статичните положения се оказаха голямото оръжие за състава на Хубчев. При два последователни корнера в 39-ата минута България се възползва. Второто центриране на Тодор Неделев беше засечено от централния бранител Васил Божиков, който прати топката в мрежата. Попадението на Божиков беше посветено на контузения Ивайло Чочев. Централният защитник вкара дебютния си гол за България в своя 21-и мач с националния екип. След гола за България домакините отново се активизираха, като се наложи Николай Михайлов да се намесва още два пъти. Първо в 44-ата минута Рашица беше изведен в наказателното поле и стреля, но Михайлов с една ръка успя да спаси. Минута по-късно при центриране отляво, централният нападател Мурики отклони към Войвода, но ударът на последния се оказа слаб и Михайлов улови. След почивката Косово продължи с натиска и отново започна да играе с много динамика, и желание. Публиката на \"Фадил Вокри\" се оживи, подкрепяйки своя тим. Положенията пред Михайлов не закъсняха, като в 51-ата минута гредата помогна на българския тим. Топката малко случайно стигна до централния нападател Мурики, който стреля с левия крак по диагоанала, но левия страничен стълб на вратата на Михайлов помогна на българския тим. Футболистите на Петър Хубчев така и не успяваха да отговорят на агресията на домакините. Те не задържаха топката и рядко си подаваха повече от два пъти един след друг. Нападателите в бяло продължиха да са изолирани, а в средата Костадинов, Славчев и Малинов започнаха да се изморяват. В 62-ата минута Косово стигна до изравнителен гол след много красиво изпълнение на Арбер Зенели. Фланговият играч овладя топката отляво, преодоля двама в бяло, навлизайки навътре към полето и с плътен изстрел в далечния ъгъл не остави шансове на Михайлов - 1:1. След изравнителното попадение Петър Хубчев прибягна до дефанзивна смяна. Той извади от терена Спас Делев и пусна вместо него още един защитник - Петър Занев. Към края на мача шанс за изява получиха и най-младите в отбора - 17-годишният Мартин Минчев, който игра и срещу Черна гора и 18-годишният дебютант Валентин Антов. До края на мача българския тим се отърва. Първо Зенели пропусна от пряк свободен удар, като прехвърли стената, но ударът му беше прекалено фалцов и подмина вратата за късмет на лошо пласирания Николай Михайлов. В последната минута от редовното време българският вратар спаси нов удар на Рашица. В Подгорица в другата среща от група А фаворитът Англия постигна втора поредна победа, като този път надигра Черна гора с 5:1. Във втори пореден двубой съставът на Гарет Саутгейт реализира пет гола. Изненадващо Черна гора поведе още в 17-ата минута, когато Марко Вешович откри. Малко случайно топката се озова в него след грешка на английската отбрана. \"Трите лъва\" отвърнаха с две бързи попадения в рамките на девет минути. В 30-ата Майкъл Кийн изравни след асистенция на Рос Баркли. Централният защитник засече центриране от свободен удар и вкара с глава. Девет минути по-късно Баркли изведе англичаните напред след асистенция на Калъм Хъдсън-Одой. След почивката Баркли се разписа още веднъж, като това стана в 59-ата минута. До края по веднъж вкараха Хари Кейн и Рахийм Стърлинг, оформяйки крайното 5:1.", "date": "2019.03.25", "title": "Националите остават без победа след изстрадано равенство с Косово"}
{"url": "https://www.dnevnik.bg/sport/2019/03/25/3409592_zapoznaite_se_sus_skilzi_-_talismanut_na_evro_2020/", "text": "Ти си на ход.\" С този призив УЕФА представи талисмана за европейското първенство през 2020 г., което ще отбележи 60 години от провеждането на първия шампионат на Стария континент. Вдъхновен от фрийстайл движението и уличния футбол, Скилзи (Skillzy, което идва от английската дума за умение) е въплъщение на страстта към футбола отвъд традиционните му прояви. С разчупена визия и умения с топка в крака талисманът цели да грабне интереса на младите към спорта. \"Искахме да се отдалечим от традиционните талисмани, които видяхме на предишните европейски първенства, за да създадем символ, който е способен да взаимодейства с футболните фенове на континента\", каза Гай-Лорен Епщайн, маркетингов директор за събитията на УЕФА.  Скилзи беше представен пред 55 хиляди зрители на мача между Холандия и Германия в Амстердам. В компанията на Лив Куук и Тобиас Бекс, които са посланици на европейското и едни от най-добрите фрийстайлъри в света, талисманът направи кратко шоу за публиката. Евро 2020 ще бъде първото, което ще се проведе из целия континент, като мачовете от надпреварата ще се изиграят в 12 държави. Градовете, които ще приемат срещи, са Лондон, Мюнхен, Рим, Баку, Букурещ, Дъблин, Копенхаген, Глазгоу, Будапеща, Билбао, Амстердам и Санкт Петерсбург. УЕФА започна  кампания с призив запалянковците да запишат фрийстайл видео , в което да покажат уменията си. За всеки град домакин организацията ще избере по едно момче и момиче, които ще бъдат посланици в съответния град и ще участват в различни инициативи, съпътстващи форума. \"Важно е УЕФА да привлече футболни фенове от всякакви възрасти и създавайки талисман, който е физически способен да практикува играта, която обичаме, това ще вдъхнови младежите от Дъблин до Баку да опитат триковете на Скилзи, Лив Куук и Тобиас Бекс\", допълни Епщайн.", "date": "2019.03.25", "title": "Запознайте се със Скилзи - талисманa на Евро 2020"}
{"url": "https://www.dnevnik.bg/evropa/2019/03/25/3409587_operaciia_julturka_ili_kak_velikobritaniia_se_gotvi_za/", "text": "Лидерите на ЕС миналата седмица  се съгласиха  да отложат излизането на Великобритания от блока поне до 12 април. Премиерът Тереза Мей заяви, че все още иска страната да напусне ЕС със сделка, но  ако не успее  да събере достатъчна подкрепа в парламента за споразумението, което постигна с блока, остава рискът от Брекзит без сделка. Би Би Си представя подготовката на правителството за този сценарий. Операция \"Жълтурка\" Кодовото име за правителствения план за \"твърд\" Брекзит е операция \"Жълтурка\" (Yellowhammer), по името на малката птичка жълта овесарка, или жълтурка. Името е избрано напълно произволно. Планът включва 12 области, сред които транспорт, здравеопазване, енергетика, хранителна промишленост и воден сектор. Той се базира на прогнози за най-лошия сценарий – забавяния по границата в продължение на шест месеца, засилени имиграционни проверки по граничните пунктове на ЕС, ограничен избор и достъп до храни и евентуално увеличение на цените на комуналните услуги, храните и горивата. Това не е единственият план на правителството за извъредна ситуация. Като част от подготовката Министерството на отбраната постави 3500 военнослужещи в режим на готовност да бъдат разположени, ако стане необходимо. Ведомството освен това ще координира операциите в случай на Брекзит без сделка от специален бункер в сградата, където се помещава. Министерството не коментира каква точно роля биха могли да имат военните, а единствено каза, че те ще подкрепят планирането на правителството. По-рано този месец британската одиторска служба предупреди, че част от подготовката за Брекзит без сделка може да не бъде завършена навреме. В доклад на службата за операция \"Жълтурка\" се отбелязва, че правителството не е имало достатъчно време, за да подготви инфраструктурата, системите и хората, които ще са необходими за изцяло ефективни операции по границата от първия ден. Разходите за план \"Жълтурка\" са част от общо 1.5 милиарда паунда, които финансовото министерство отпусна на правителствените служби за подготовка за напускането на ЕС. Би БИ Си представя и част от по-широките планове на правителството за \"твърд\" Брекзит: Здравеопазване Министерството на здравеопазването анализира хиляди лекарства, за да установи кои от тях могат да бъдат засегнати от нарушение на доставките от ЕС. Доставчиците складират доппълнителни запаси за шест седмици от тези медикаменти отвъд обичайния им буфер. Същото се прилага за ваксините, кръвните продукти и продуктите, необходими за трансплантации. Министерството се е споразумяло за допълнително пространство за складирането им. Нает е самолет за транспортиране на лекарствата, които имат кратък срок за съхранение и не могат да бъдат държани на склад. Транспорт Правителството по-рано предупреди, че може да има нарушения на трафика в Кент в случай на Брекзит без сделка, защото тогава за камионите, пътуващи между Великобритания и ЕС, ще трябва да се попълват данъчни декларации. Освен това някои стоки от Обединеното кралство, като храни и растителни продукти, пристигащи на пристанища в ЕС, може също да трябва да преминават физически проверки според правилата на европейския единен пазар. Пристанището Дувър обслужва приблизително 10 500 камиона на ден и има опасения, че допълнителни проверки могат да доведат до огромни задръствания. Две минути допълнителна обработка за всеки камион ще доведат до опашка с дължина приблизително 27 км. За да се избегнат значителни нарушения, се подготвя операция \"Брок\", в рамките на която част от магистрала М20 в Кент ще бъде предназначена само за около 2 хил. камиони, пътуващи за континентална Европа. Друга опция е приблизително 6 хил. камиона  да бъдат отклонявани към бившето летище в Манстън , което би могло да се използва като място за престой на камионите, за да се избегнат задръствания. Ако е необходим допълнителен капацитет, краен вариант би бил магистрала M26 да бъде превърната във временен паркинг за около 2 хил. камиона. Храни Някои стоки от държави извън ЕС, за които в момента има вносни мита, могат да се окажат по-евтини, но други, внасяни от ЕС, за които сега няма мита, като говеждото месо и млечните продукти, ще бъдат обмитявани и ще поскъпнат. Британският консорциум за търговия на дребно предупреди, че нарушения по границата могат да доведат до липса на някои продукти в супермаркетите. Ирландската граница На 13 март правителството публикува  план за избягване на \"твърда граница\" в Ирландия  при Брекзит без сделка. Според него Великобритания няма да налага проверки и няма да изисква митнически декларации за стоки, движещи се между Ирландия и Северна Ирландия. Това обаче ще е само временна мярка, докато се водят преговори за намиране на дългосрочни решения. За да се защити здравето на хората, някои растителни и животински продукти, внасяни в Северна Ирландия от страни извън ЕС през Ирландия, все пак ще бъдат проверявани. Правителството каза, че тези проверки няма да стават на границата, но не уточни къде ще се осъществяват. Все още не е ясно какво ще се случи със стоките, пътуващи от Северна Ирландия към Република Ирландия. Според правилата на ЕС проверките би трябвало да се осъществяват на мястото, където продуктите влизат в единния пазар на ЕС. Ирландското правителство обаче заяви, че няма планове за пунктове за проверки на границата със Северна Ирландия. Хаос В секретен документ на правителството, видян от \"Гардиън\", се посочва, че ще има критична тримесечна фаза след излизането от ЕС, по време на която цялата операция по планирането може да се обърка. \"Структурата бързо ще се срути, ако твърде много решения бъдат ненужно отправени към по-високите нива на управление, преди с тях да са опитали да се справят на по-ниските нива\", се казва в документа. В него е описан график на един рутинен ден в Уайтхол при Брекзит без сделка. Той ще започва в седем часа сутринта с доклади за ситуацията в Обединеното кралство, които ще се изпращат на министри и високопоставени служители, и ще продължава с постоянни оценки и срещи до 5:30 часа на сутринта на следващия ден. Според документа британските агенции и служби ще трябва да работят при изключително високо темпо месеци наред. Сред 12, определени като високорискови сектори, са посочени транспортът, здравните услуги, доставките на храна и вода. Има опасения, че централното правителство не казва на местните власти какво да приоритизират при подготовката си. Според източник на \"Гардиън\", запознат с операция \"Жълтурка\", макар планирането да е засилено, цялостната картина е хаотична.", "date": "2019.03.25", "title": "Операция \"Жълтурка\", или как Великобритания се готви за Брекзит без сделка"}
{"url": "https://www.dnevnik.bg/sport/2019/03/25/3409715_mik_shumaher_shte_debjutira_kato_pilot_na_ferari_prez/", "text": "Синът на седемкратния световен шампион във Формула 1 Михаел Шумахер Мик ще дебютира като  пилот на \"Ферари\"  23 години след своя баща. Младият германски пилот ще участва в тестовете след Гран при на Бахрейн на пистата \"Сахир\", съобщава \"Аутоспорт\". Според информацията на авторитетното издание Шумахер-младши ще кара по един ден за \"Ферари\" и \"Алфа Ромео\" (бившият \"Заубер\"). В началото на годината той подписа с \"Ферари\", като стана част от академията за пилоти на скудерията. Шансът за Шумахер да пилотира болид от Формула 1 ще дойде само дни след дебюта му във Формула 2. През уикенда в Бахрейн е първият кръг в поддържащата надпревара, където германецът е дебютант и кара за \"Према\". Като пилот от Формула 2 той има право да участва в тестовете при т.нар. дебютантска програма. \"Алфа Ромео\" е считан за сателитен отбор на \"Ферари\", след като използва същата задвижваща система и електроника като скудерията. През зимата двата тима размениха и полоти. Шарл Льоклер зае мястото на Кими Райконен, който премина в \"Алфа Ромео\". Досегашният тест пилот на \"Ферари\" Антонио Джовинаци пък стана съотборник на финландеца. \"Все още не сме решили за Мик, но той е сред пилотите, които са в големия списък за тестовете. Ще обсъдим и с \"Ферари\" какво смятат да правят те за тестовете\", каза преди седмица шефът на \"Алфа Ромео\" Фредерик Васьор. Състезанието за Гран при на Бахрейн е втори кръг за сезона във Формула 1 и ще се проведе на 31 март. Първото състезание в Австралия беше  спечелено от Валтери Ботас . Тестовете пък ще бъдат на 2 и 3 април.", "date": "2019.03.25", "title": "Мик Шумахер ще дебютира като пилот на \"Ферари\" след седмица"}
{"url": "https://www.dnevnik.bg/sport/2019/03/25/3409748_sabotaj_i_noj_v_gurba_na_futbola_reakciite_sled_sluha/", "text": "Буря в чаша вода или подготовка за неочаквана рокада? Публикацията в \"24 часа\", че  Петър Хубчев се е разбрал с \"Левски\"  и че на мястото му ще дойде Красимир Балъков, предизвика вълна от коментари. Напрежението се увеличи, защото информацията дойде часове преди гостуването на българския отбор в Прищина. \"Дневник\" потърси реакция от замесените в казуса страни, но без успех. Пръв реагира  Балъков, който във \"Фейсбук\" написа: \" Българският манталитет заби нож в гърба на българския футбол.\"  Той отрече някой от футболния съюз да е разговарял с него и посочи, че е съсредоточен изцяло върху работата си в \"Етър\". По-късно клубът от Велико Търново публикува позицията му в сайта си. Изпълнителният директор на \"Левски\" Павел Колев определи информацията като \"абсолютна спекулация\". \"Георги Дерменджиев е треньор на \"Левски\". Ние не сме преговаряли с друг за неговата позиция\", заяви той пред \"Дарик\". Дерменджиев каза: \"Не мисля, че точно днес трябва да бъде денят, в който да има такива спекулации. В крайна сметка аз съм професионалист. Знам, че във футбола всичко може да се случи по всяко време. В разговор с Павел Колев той ме увери, че няма нищо такова. Не знам откъде идват тези спекулации. За мен е важно отборът да е спокоен, защото този отбор бе много напрегнат. През последните три-четири месеца играчите преживяха много неща.\" Вицепрезидентът на БФС Йордан Лечков заяви \"това е саботаж\". \"Макар че сме в мирно време, това за мен е саботаж. Да излезе такава информация в деня на мача, просто не мога да си го обясня. Това е типична българска простотия. Нали ако имаше нещо такова, аз като пряк отговорник за тези процеси щях да знам\", заяви той пред \"Нова телевизия\". БФС до момента няма реакция в сайта си.", "date": "2019.03.25", "title": "Саботаж и нож в гърба на футбола: реакциите след слуха, че Хубчев поема \"Левски\""}
{"url": "https://www.dnevnik.bg/bulgaria/2019/03/25/3409754_bez_cvetanov_mehanizma_za_kvorum_shte_zabuksuva_smiata/", "text": "Без Цветан Цветанов парламентарния механизъм за събиране на кворум ще забуксува, но евентуално негово оттегляне не застрашава управлението. Мнението е на вицепремиера и министър на отбраната Красимир Каракачанов и е по повод  скандала с купения от Цветанов апартамент  на цена, по-ниска от пазарната. Попитан дали председателят на парламентарната група на ГЕРБ трябва да се оттегли,  както вече направиха Цецка Цачева и  спортният зам.-министър Валя Колева , също сключили изгодни сделки за апартаменти, Каракачанов каза пред Би Ти Ви, че това е въпрос на лична преценка. Със скандала започвала предизборната кампания Според Каракачанов в случая с апартаментите важното е с какви средства са купени те. Вицепремиерът е на мнение, че с този скандал е тръгнала предизборната кампания за евроизборите, като вече е ясно, че \"тя ще е мътна и кървава, с удари под кръста и компромати, без да има борба на идеи и каузи\". Коментирайки бъдещите избори, лидерът на ВМРО изрази мнение, че той иска трите партии от коалицията \"Обединени патриоти\" да се явят заедно. Ако това не може да бъде договорено, Каракачанов предпочита всяка от формациите да се бори за гласове самостоятелно. \"Има още 20 дни до регистрацията, вратата до последно ще е отворена за нашите партньори\", допълни той.", "date": "2019.03.25", "title": "Без Цветанов механизмът за кворум ще забуксува, смята Каракачанов"}
{"url": "https://www.dnevnik.bg/skorost/2019/03/25/3409762_zapochvat_tri_novi_remonta_na_trakiia_i_dva_na_hemus/", "text": "Нови ремонти започват на двете основни магистрали в страната - \"Тракия\" и \"Хемус\", съобщиха днес от агенция \"Пътна инфраструктура\". Добрата новина е, че плановете са строителните работи на аутобана, свързващ София и Бургас, да приключат преди засилването на трафика през летния сезон. На \"Хемус\" обаче ще се работи до края на строителния сезон - тоест късната есен. На автомагистрала \"Тракия\" новите строителни площадки са при 13-и, 15-и и 20-и километър. Виадуктите там не са обновявани основно от построяването им преди повече от 30 години. При извършването на строителните работи движението ще се осъществява двупосочно в платното за София. За улеснение на трафика в края на работната седмица - в петък и събота, в района на ремонтирания участък ще има две ленти в посока Пловдив и една за София, а в неделя и понеделник сутрин ще има две ленти за София и една за Пловдив. През миналата седмица започна и ремонт на моста над река Тополница на магистрала \"Тракия\". До 30 април движението от 77-и до 78-и км в посока Пловдив се ограничава в активната и аварийната лента и се осъществява в изпреварващата лента. От 7 март движението по моста над река Елшишка при км 89-и на \"Тракия\" се осъществява двупосочно в платното за София поради ремонт на платното за Пловдив. За улеснение на трафика от 13 ч. всеки петък до 17 ч. в събота в района на ремонтирания участък има две ленти в посока Пловдив и една за София. От 17 ч. всяка събота до 10 ч. в понеделник ще има две ленти за София и една лента за Пловдив. Целта е улеснение на трафика в пиковите часове през почивните дни, когато много хора тръгват на път. От утре – 26 март, движението от 33-ти до 40-и километър на \"Хемус\" ще се осъществява двупосочно в платното за София поради ремонт на виадуктите при 36-и км (\"Коренишки дол\") и при 37-и км в платното за Варна. През м.г. беше ремонтирано платното за София на двете съоръжения и сега трафикът ще преминава по тях. Виадуктите не бяха обновявани от построяването им преди повече от 30 години. В момента на магистрала \"Хемус\" се ремонтира и тръбата за София на тунел \"Витиня\". Движението се осъществява двупосочно в основно обновената тръба за Варна.", "date": "2019.03.25", "title": "Започват три нови ремонта на \"Тракия\" и два на \"Хемус\" (карта)"}
{"url": "https://www.dnevnik.bg/sviat/2019/03/25/3409496_marokanskite_hristiiani_ochakvat_papata_s_nadejda_za/", "text": "Мароканците, приели християнството - малобройно малцинство в една предимно мюсюлманска страна, очакват тази седмица визитата на папа Франциск като шанс да наблегнат на исканията си за религиозна свобода. На 30 и 31 март Франциск ще прекара два дни в Рабат и това ще е първото му пътуване в страна от Северна Африка, както и първа визита на римски папа там от близо 35 години. Папата ще се срещне с католици, повечето от които са преселници от Европа, главно французи, както и  мигранти от Субсахарска Африка , които имат право да се молят в църкви като построената в стил ар деко катедрала \"Св. Петър\" в столицата Рабат. Но за разлика от \"чужденците християни\" мароканците, приели християнството, казват, че са принудени да се молят тайно у дома си. Преминаването от исляма към християнството е забранено, както и в много други мюсюлмански страни, а  пропагандирането на християнството  се наказва с до три години затвор. Мароканската асоциация за религиозни права и свободи - която подкрепя мароканските християни и вече е писала до Ватикана, за да изрази тревогите си - планира да проведе седящ протест пред църквата в Рабат в навечерието на визитата. \"Искаме закони, които да защитават религиозните малцинства в страната на равноправна основа\", каза ръководителят на асоциацията Джавад ел Хамиди. \"Ще използваме визитата на папата, за да окажем по-голям натиск върху държавата да защитава религиозните свободи\", добави той. \"Без дискриминация\" Мароко си е изградила имидж на оазис на религиозна толерантност в регион, разкъсван от екстремизъм, и предлага обучение на мюсюлмански проповедници от Африка и Европа в духа на  умерения ислям . Правителственият говорител Мустафа ел Халифи каза, че властите не нарушават религиозните свободи. \"В Мароко няма преследване и дискриминация по религиозен признак\", каза той пред журналисти, когато бе помолен да коментира обвиненията. Но мароканците, приели християнството, дават за пример конституцията, която официално признава съществуването на мароканските мюсюлмани и евреи, но не и на мароканските християни. Освен това дават примери и от ежедневието си. \"Когато отидох на църква, за да обявя вярата си, ми заявиха, че това е забранено от мароканските закони\", каза 40-годишен марокански  християнин , който се представи като Еманюел и поиска да не го снимаме. \"Призоваваме мароканските власти и Светия отец да използват възможността, която открива тази папска визита, за да започнат открит диалог за религиозните свободи на мароканските граждани\", заяви местната лобистка група, наречена \"Обединение на мароканските християни\". Няма официална статистика, но водачите им казват, че има близо 50 000 марокански християни, предимно последователи на протестантските евангелисти, които са повече от римокатолиците в страната, за които се смята, че са около 30 000 души. За момента няма отговор от Ватикана на писмото на асоциацията. Но най-висшият римокатолически прелат в Мароко - архиепископът на Рабат Кристобал Лопес Ромеро, предложи да съдейства. \"Като римокатолици ценим това, че имаме пълна свобода на вероизповедание, но ще сме още по-радостни, ако и мароканците също могат да имат такава, каза испанският духовник пред журналисти. \"Бих се радвал, ако мога да стана мароканец, без да ми се налага да сменям религията си\", добави той. /БТА", "date": "2019.03.25", "title": "Мароканските християни очакват папата с надежда за повече свобода"}
{"url": "https://www.dnevnik.bg/sviat/2019/03/25/3409758_trump_prizna_suvereniteta_na_izrael_vurhu_golanskite/", "text": "Американският президент Доналд Тръмп подписа указ, с който признава израелския суверенитет над Голанските възвишения. Той направи това в началото на срещата си с израелския премиер Бенямин Нетаняху. Подписът формализира изявлението на  президента от миналата седмица  - тогава той каза, че \"е време\" това да се случи след 52 години, тъй като районът е от много важно \"значение в стратегически план и за сигурността на Държавата Израел и регионалната стабилност\". Израел окупира  Голанските възвишения  през 1967 г., но не получи международна легитимация за този ход, а Сирия многократно е правила опити да си върне суверенитета. По-рано днес Нетаняху  обяви, че ще съкрати посещението си в САЩ  заради днешното ракетно нападение срещу Израел от ивицата Газа. Малко след това израелската армия обвини ислямистката организация \"Хамас\", която контролира Газа, за инцидента. Израелски медии  пишат , че военни вече са изпратени към границата с анклава. Седем души бяха ранени по-рано днес в Централен Израел, когато ракета улучи къща край Тел Авив, припомня ДПА. Първоначално се съобщаваше за петима ранени. Сред ранените има три деца - бебе, тригодишно дете и 12-годишно момиче. Наранявания получиха също така две жени съответно на по 60 и 30 години.", "date": "2019.03.25", "title": "Тръмп призна суверенитета на Израел върху Голанските възвишения"}
{"url": "https://www.dnevnik.bg/evropa/2019/03/25/3409755_srokut_za_otlojen_brekzit_moje_da_se_svie_do_12_april/", "text": "Британският премиер Тереза Мей заяви днес в парламента в Лондон, че все още няма достатъчно подкрепа, за да предложи на депутатите за трети път да гласуват сделката за Брекзит, която постигна с останалите 27 страни от съюза. Това рязко намали шансовете за подобен вот до края на седмицата, а не е ясно дали тя ще събере одобрението на мнозинството в Камарата на общините и следващата. Така става все по-вероятно и свиването на срока за Брекзит до 12 април, както се договориха на последната си среща лидерите на държавите от ЕС. При това ще има Брекзит без сделка, което е смятано за най-лошият вариант и за Великобритания, и за съюза. Миналия четвъртък председателят на Европейския съвет Доналд Туск съобщи, че е договорено следното: \" , ако споразумението бъде одобрено от Камарата на общините следващата седмица, Европейският съвет се договаря за удължаване на срока до 22 май. , ако ако споразумението не бъде одобрено от Камарата на общините следващата седмица, Европейският съвет се договаря за удължаване на срока до 12 април, докато очаква Обединеното кралство да обясни как възнамерява да продължи напред. Това на практика означава, че до тази дата всички възможности остават открити и крайният срок на допълнителното време ще бъде отложен. Британското правителство все още ще има избор между напускане със сделка, без сделка, отлагане за дълъг период или отмяна на искането за напускате по член 50.\" Тази позиция означава, че британците все още имат шанс - ако одобрят сделката на Мей до 7 април - срокът да бъде отложен до 22 май, последният ден преди изборите за Европейски парламент. Депутатът Хилъри Бен, който е председател на парламентарната комисия за Брекзит, попита премиера дали ако няма вот за сделката тази седмица, страната ще трябва да напусне на 12 април или да поиска друго удължаване. Мей отвърна само, че все още се надява да получи тази подкрепа и че \"правилният път за напускането на ЕС е колкото може по-скоро със сделка, като сега това ще е на 22 май\". Но тя също така каза, че вариантът за Брекзит без споразумение продължава да е валиден и правителството се подготвя за него. Депутатите продължиха да настояват за отговор какво си мисли, че ще направи премиерът на 11 април, но тя обясни, че не може да приеме всичко, което идва от парламента. Затова и засега не вижда смисъл от т.нар. индикативно гласуване (т.е. питане всеки от депутатите да посочи кой от вариантите предпочита), защото то често дава вътрешно противоречиви сигнали на правителството. Тереза Мей потвърди още веднъж, че не иска Великобритания да провежда избори за Европейски парламент, както е задължена като страна член по Договора за ЕС.", "date": "2019.03.25", "title": "Срокът за отложен Брекзит може да се свие до 12 април"}
{"url": "https://www.dnevnik.bg/sport/2019/03/25/3409744_grigor_dimitrov_otpadna_v_maiami_sled_dramatichna/", "text": "Григор Димитров отпадна от турнира от сериите \"Мастърс\" в Маямия след драматична загуба с 5:7, 5:7 от австралиеца Джордан Томпсън. Българският тенисист напуска надпреварата в третия кръг, както и преди година. Срещата на корт №1 на комплекса в Маями беше много оспорвана и премина през много драматични моменти. Димитрво не беше на най-доброто си ниво, като не показа играта от първата си среща с  Фелисиано Лопес . В крайна сметка след час и 48 минути българинът беше принуден да напусне турнира. Бившият №3 в света изигра два мача в надпреварата, с която се завърна след отсъствие от 62 дни. Той не беше играл от месец януари, когато отпадна на осминафинал на Australian Open. Заради контузия в рамото Димитров пропусна три поредни турнира - Ротердам, Акапулко и Индиън Уелс. Българският тенисист не успя да изравни най-доброто си класиране на мастърса в Маями, където той има два осминафинала - през 2012 и 2016 г. В ключовите моменти Димитров се пречупи, като пропиля аванс и в двата сета. Много драматична се оказа втората част, когат при 5:4 и свой сервис Димитров беше пробит на нула, което върна предимството в неговия съперник. На моменти Димитров беше видимо затруднен при придвижването си по корта, което не му остави големи шансове срещу вдъхновеният австралиец. Томпсън достигна до срещата с българина, след като преди това победи Карен Хачанов във втория кръг. Димитров допусна три двойни грешки в срещата. Броят на уинърите беше едва 15, а непредизвиканите грешки – 31. Българският тенисист сервираше само 57% и спечели точно 57% от разиграните точки при първото си подаване (24 от 42). Въпреки големия брой грешки обаче Димитров имаше реален шанс да изравни сетовете и да вкара срещата в решителна последна част. Двубоят започна отлично за Димитров, който реализира пробив още в първия гейм. Той дойде основно от грешките на Томспън, а не толкова от добри действия на българския тенисист. Лошата новина за Димитров беше, че 77-ият в света върна пробива още в следващия гейм, който започна с двойна грешка на българина. След това резултатът се движеше гейм за гейм с лек превес ту за единия, ту за другия. Димитров имаше една точка за пробив в седмия гейм, след това и в 11-ия, но не успя да се възползва. Томпсън взе своето подаване и си осигури поне тайбрек в първия сет. В решителния 12-и гейм австралиецът на свой ред стигна до точка за спечелване на сета, Димитров се защити при първата възможност, но след това сгреши и по този начин предаде сета на сметката на Томпсън – 5:7. Първата част продължи 52 минути. Въпреки че реализира три аса българинът допусна и две двойни грешки. Процентът на спечелени точки при сервис не беше много висок за бившия №3 в света – едва 65%, срещу над 70, които поддържаше Томпсън. Серията от спечелени геймове за Топмсън продължи и в началото на втория сет, когато той откри резултата, взимайки подаването си. Размяната на сервис геймове се задържа до четвъртия, когато Димитров отново допусна пробив. До него се стигна след много грешки от страна на българина, а Томпсън усети, че съперникът му е разклатен и играеше много настъпателно. Димитров съумя да отговори много бързо и още в следващия гейм реализира пробив. Той го направи независимо, че изоставаше с 0:30, но се събра и взе подаването на своя съперник, след което затвърди пробива, за да изравни 3:3. Загубата в петия гейм сякаш се отрази върху психиката на Томпсън, който вече не играеше със същата енергия и ударите му не бяха толкова дълбоки. Той все пак взе подаването си, за да върне напрежението от другата страна на мрежата. Драматичният развой на сета продължи с пробив за Димитров и повеждане с 5:4. Той можеше да затвори сета на свой сервис, но изведнъж загуби ритъма си и допусна пробив на нула, с което върна в битката Томпсън. Австралиецът затвърди пробива и по този начин се доближи само на гейм от успеха в срещата, принуждавайки Димитров да се бори за оставането си в турнира.Последният гейм също беше драматичен и от неговото начало Томпсън поведе с 40:0, стигайки до три мачбола. Димитров не спря да се бори и дори изравни при 40:40, но след това допусна нови грешки и загуби срещата.", "date": "2019.03.25", "title": "Григор Димитров отпадна в Маями след драматична загуба от 77-ия в света"}
{"url": "https://www.dnevnik.bg/sviat/2019/03/25/3409622_turciia_moje_da_dopuska_rusnaci_bez_zadgranichni/", "text": "В навечерието на летния туристически сезон външният министър на Турция обяви, че обсъжда с Русия възможност руски граждани да пътуват до страната с национален, а не със задграничен паспорт. Темата е включена и в програмата на предстоящото в четвъртък посещение в Анкара на външния министър Сергей Лавров. Вестник \"Миллиет\" цитира думите на Мевлют Чавушоглу, че става дума най-вече за туристи от Русия. Според Анадолската информационна агенция преговорите са за преминаване към двустранни посещения срещу национални документи за самоличност. Така Турция може да стане петата страна с такъв режим за руски граждани. Останалите са Армения (но само при пътуване със самолет), Беларус, Киргизстан и Казахстан. Без задгранични паспорти се влиза и в отцепилите се, но международно непризнати за независими държави, грузински територии Абхазия и Южна Осетия. Преговорите ще продължат и в Москва на 8 април на заседанието на Съвета за сътрудничество Турция-Русия. То ще е на най-високо ниво, т.е. пристига президентът Реджеп Тайип Ердоган и руската делегация ще се ръководи от президента Владимир Путин. Тогава ще бъде официално открита и Годината на културата и туризма - на Русия в Турция и на Турция в Русия. В момента руските граждани пътуват до Турция със задграничен паспорт и без виза, ако престоят не надхвърля 60 дни. Валидността на документа не бива да е по-малко от 120 дни. По данни на Министерството на културата и туризма на Турция миналата година са гостували почти 6 милиона руснаци (увеличение с над 15% спрямо 2017 г.). Руснаците са водещата група чуждестранни гости в страната, като само за юни 2018 г. броят им достигна почти 1 милион души - рекорд от 2010 г. насам.", "date": "2019.03.25", "title": "Турция може да допуска руснаци без задгранични паспорти"}
{"url": "https://www.dnevnik.bg/evropa/2019/03/25/3409668_paragraf_22_novite_problemi_na_bulgarite_v_london/", "text": "Малката кафе-книжарничка се забелязва отдалечe. Не само защото ярко се отличава със снежнобелия си цвят на фона на мрачния североизточен лондонски квартал Уолтъмстоу. Надпис на български език веднага привлича погледа - \"Имало едно време\". И, ако сте български имигрант и преминете през червената врата, няма как да не се почувствате както \"едно време\" – книгите са на български, както и разговорите на кафе. Но точно в този неделен следобед тук се случва нещо нетипично. Вместо да разгръщат книги, посетителите - основно български имигранти - са заболи поглед в смартфоните си, а на всяка от малките масички в тясното и уютно пространство са разпилени паспорти и документи. Новите англичани попълват документи за новия си статут на Острова. Те са се събрали, за да си помагат в процедурата за придобиване на уседнал статут. Процедура, през която трябва да премине всеки чужденец на Острова. Първият етап е да изпрати биометричния си паспорт и останалите документи до Министерството на вътрешните работи през специално приложение на телефона. И точно тук са първите сблъсъци с недружелюбната система, казва организаторката на срещата Мария Спирова. \"Походна взаимоучителна школа\" \"Проблемът е в това, че приложението не работи на всеки телефон. Щастливци са онези, на които то тръгне. Повечето хора, които идват, са объркани. Имат нужда някой да ги подкрепи и окуражи, че ще се справят\", казва Мария, която заедно с двама свои приятели разучила в детайли как се кандидатства. Тримата решили, че трябва да помагат на другите българи. А срещите си с тях на шега наричат \"походна взаимоучителна школа\" за придобиване на уседнал статут. Помощ получили от \"Лондонската българска асоциация и кметството на Лондон. \"На всяка среща успяваме да помогнем на около 12-15 души. Това е много индивидуална услуга, защото всеки от идващите има въпроси, на които се опитваме да отговорим, а сме само двама или трима доброволци. Ако всичко е наред, процедурата отнема около 30 минути. Но приключението започва, ако изскочи \"дупка\", тогава отнема още повече време, обяснява Мария. \"Дупката\" е период, за който няма никакво доказателство, че си живял на Острова. А това се случва, ако работодателят е бил некоректен и няма данни за данъци и осигуровки. Затова, ако българи са били в такава ситуация, трябва да търсят други документи, за да докажат всеки ден на престой в държавата. Например договор за наем, банкови извлечения, фактури за платени общински данъци. Ако не са работили, а живели от спестявания, и не са получавали помощи, също трябва да представят \"доказателства\" за това. Проблеми има и за самонаетите лица. Те могат да докажат, че са работили във Великобритания, с помощта на годишната си данъчна декларация. Но тя се издава през април, което автоматично означава, че последната година на пребиваване не може да бъде доказана. \"Организираме се и си помагаме\" \"Това са само малка част от проблемите, които могат да възникнат\", казва Мария. \"Дойдоха дори бездомни, дойдоха хора над 75-годишна възраст - хора, които са имали технически затруднения да се справят с процедурата по кандидатстването. Затова Мария твърди, че тези срещи са психотерапевтични в някакъв смисъл: \"Ние се организираме и помагаме, за да не се окажат българите нелегални имигранти.\" Досега са се провели две такива срещи в българската книжарница в Лондон и една в Оксфорд. Там срещата се провела в една школа за български народни танци. Наемът поел един от българите. \"В един наистина тесен кръг успяхме да си помогнем взаимно. Имаше солидарност, чувствах се добре от това, че мога и аз да помогна\", обяснява Мартин - 32 годишен ИТ специалист. Отишъл в книжарницата с баща си, за да събере информацията накуп, и се превърнал в доброволец, помагащ на други хора. Казва, че вече се усеща страх у работодатели и хазяи: \"Става все по-трудно да наемеш квартира или да започнеш работа. Те не знаят дали техен служител или наемател няма да се окаже нелегален имигрант и се презастраховат. За да си откриеш банкова сметка например, се иска трудов договор. Но, за да имаш трудов договор, ти трябва банкова сметка – \"Параграф 22\". Мартин признава, че и той имал проблем с наемането на жилище. Емилия Илиева, медицинска сестра в Англия от 2004, отишла на срещата в Оксфорд, за да получи повече информация и заради дъщеря си. Притеснена е, че тя може да има проблем с намирането на първата си работа, защото след референдума за Брекзит се усеща негативно настроение срещу чужденците. \"Например аз на външен вид не се различавам от местните англичани и в асансьора ме заговаря възрастна англичанка. Щом отговоря любезно на сравнително добър английски, но все пак с акцент, разговорът приключва с хладна усмивка. Едно нещо искам да се случи сега – Европа да защити гражданите си, за да се чувстваме достойно тук, независимо от коя европейска националност сме\", казва Емилия. \"Моят работодател много се зарадва, че имам вече регистрация. Призна, че му било неудобно да ме попита\", допълва Христо, градинар, който живее със съпругата и малката си дъщеря на Острова. По думите му имигрантите вече плащат цената на Брекзит още преди той да е настъпил. Той самият дори не вярва, че Великобритания ще излезе от ЕС: \"С Мария сме се обзаложили на кутия бонбони \"Черноморец\" - аз казвам, че Брекзит изобщо няма да има, а тя е на обратното мнение\", смее се Христо. И той, като всички останали българи, изпитва обаче чувство на тъга и тревога, че това се случва. \"На всички ни е ясно, че това е началото на един тъжен и ненужен процес, в който ние винаги ще сме различните\", казва Мария Спирова. \"Някъде трябва да останеш и да се бориш за правата си\" А дали Брекзит ги е накарал да мислят за връщане в България? Само ИТ специалистът Мартин има намерение да го направи, но причината е съвсем различна - мечтата му е да опита късмета си в родината. Другите са категорични, че не искат да напускат втората си родина. Като Мария, която се е убедила в едно: \"Ние вече знаем - с бягане не става. Някъде трябва да останеш и да се бориш за правата си. Тук има хора със сериозни инвестиции – доказали са се в работата си. И ми казват \"не съм на 20, че да си тръгна пак\". За мнозина това е болезнена криза, защото се чувстват предадени от държава, която са приели за свой втори дом\", казва Мария.", "date": "2019.03.25", "title": "\"Параграф 22\": Новите проблеми на българите в Лондон"}
{"url": "https://www.dnevnik.bg/bulgaria/2019/03/25/3409791_zam-ministur_za_pokupka_ot_arteks_jilishteto_e/", "text": "Зам.-министърът на енергетиката Красимир Първанов не вижда нищо нередно във факта, че е купил жилището си от строителната фирма \"Артекс\" на три пъти по-ниска цена от тази, за която  компанията го е предлагала . \"Аз не мога да кажа каква е пазарната цена, но в една сделка има продавач, има и купувач. Ако ме питате мен, жилището, което съм закупил, е изключително скъпо. Не се чувствам късметлия. Аз се чувствам реалист\", коментира Първанов пред Би Ти Ви. По-рано днес от публикация на \"Биволъ\"  стана известно , че той е придобил апартамент по цени под пазарните в луксозна сграда на фирма \"Артекс\" на ул. \"Тинтява\", където е единият от  апартаментите, купени от Вежди Рашидов . \"Парите за сделката са прозрачни и законни\", заявява Първанов пред Би Ти Ви. Пред медиата казва, че в момента живее в имот на същата улица, купен преди 10 години, също от \"Артекс\". \"Не мога да кажа, но беше значително по-скъп тогава. По мои спомени това жилище беше по-скъпо тогава. То е на кредит\", отговаря Първанов на въпрос колко му е излязъл апартаментът на кв. м през 2009 година. Попитан дали се законът или моралът за него са по-важни, той обяви, че в работата си винаги се е водил от закона.", "date": "2019.03.25", "title": "Зам.-министър за покупка от \"Артекс\": Жилището е изключително скъпо"}
{"url": "https://www.dnevnik.bg/sviat/2019/03/25/3409619_proruskite_kandidati_za_prezident_na_ukraina_se/", "text": "Русия анексира Кримския полуостров и подкрепя сепаратисткото движение в Източна Украйна, но икономистката Евгения Горобей смята да гласува за проруски кандидат на президентските избори на 31 март. \"Кое е най-важното в този момент? Да бъде спряна войната\", обяснява за АФП тази жителка на Киев, която уверява, че ще \"гласува за Юри Бойко\". За тази млада 35-годишна жена Бойко - бивш съюзник на сваления през 2014 г. президент Виктор Янукович, е този, който ще се опита да сложи край на въоръжения конфликт, отнел живота на около 13 хил. души в Украйна. В тази до голяма степен прозападна държава с 45 милиона жители, където властите се опитват да се разграничат от съветското минало, значителна част от населението продължава да поддържа проруски политически сили. От 39 кандидати за президент четирима, между които и Юри Бойко, се смятат донякъде за проруски и заедно могат да разчитат на около 15 процента от гласовете. Бойко е най-популярният сред тях: 60-годишен бивш вицепремиер, той е на четвърто място в допитванията с 10 на сто подкрепа. Среща в Москва В Украйна не е лесно да се обявиш открито за проруски настроен, защото обидата и враждебността към Москва са силни. Украинската православна църква, наскоро станала независима от Москва, предупреди избирателите да не гласуват за кандидати, които, \"говорейки за мир, всъщност призовават към капитулация\". И тримата фаворити - комедийният актьор Володимир Зеленски, сегашният президент Петро Порошенко и бившият министър-председател Юлия Тимошенко, се обявяват за присъединяване на Киев към Европейския съюз и НАТО. Бойко от своя страна подчертава, че \"прагматичното\" възстановяване на политическите и икономическите връзки с Москва също е важно. \"Трябва да действаме в интерес на страната. В някои области със сигурност ще възстановим отношенията си с Русия, загубихме този пазар\", заяви той за АФП. В петък Юри Бойко замина за Москва, където се срещна с руския премиер Дмитрий Медведев, предизвиквайки яростта на украинския президент Петро Порошенко. Кандидатът обсъди икономическото сътрудничество на среща, на която участваха също ръководителят на газовия гигант \"Газпром\" Алексей Милер и престъпният украински политик Виктор Медведчук, на чиято дъщеря кръстник е руският президент Владимир Путин. \"Говорят за икономика, докато нашите момчета умират на фронта\", коментира Петро Порошенко след тази среща. Бойко, който събра 0.19 процента от гласовете на президентските избори през 2014 г., настоява също, че е необходимо да се преговаря \"директно\" с проруските сепаратисти - идея, категорично отхвърлена от Киев, за който те са само \"марионетки\" на Кремъл. В икономически план той настоява за намаляване на цената на комуналните услуги за населението и е готов да сложи край на сътрудничеството с МВФ, чиято финансова подкрепа днес е от решаващо значение за Киев. Родом от Горливка, сега контролирана от сепаратистите, Бойко получава избирателна подкрепа най-вече от възрастни хора, които изпитват носталгия по СССР, и от жители русофили в източната част на страната. \"Много често те са готови да подкрепят кандидати, които са добре настроени към Русия\", обяснява анализаторът Микола Давидюк. Такъв е случаят с Михайло, 63-годишен пенсионер, който живее в Мариупол, последният голям град на изток, контролиран от Киев, който ще гласува за Юри Бойко. \"Властите не разрешиха да се развият опозиционни сили\", уверява този човек, който отказва да даде фамилното си име, защото се страхува от отмъщение. Отслабена подкрепа Проруските сили традиционно са много популярни в източната и южната част на страната, но анексията на Крим и въоръженият конфликт със сепаратистите промениха положението за много от традиционните им избиратели. Нещо повече - много от шестте милиона души, живеещи в анексирания Крим и в териториите, контролирани от сепаратистите, няма да могат да гласуват на президентските избори. Макар да няма никакъв шанс да спечели, Бойко иска да се възползва от изборите, за да мобилизира електората си с оглед на парламентарните избори през октомври, на които 10 процента са обявили, че ще гласуват за неговата партия. Въпреки полемиката Евгения Воробей уверява, че не желае да промени решението си за кого да гласува. \"Той не се отмята от позициите си\", казва тя за Юри Бойко. /БТА", "date": "2019.03.25", "title": "Проруските кандидати за президент на Украйна се надяват на промяна"}
{"url": "https://www.dnevnik.bg/evropa/2019/03/25/3409795_evropeiskiiat_parlament_reshi_v_sriada_da_glasuva/", "text": "Европейският парламент реши да остави без промяна дневния си ред и да обсъди и гласува в сряда предложените промени в правилата за международните пътни превози. Срещу това решение се изказа дори председателят на парламентарната комисия по транспорт Карима Дели, съобщава БТА. Председателят на ЕП Антонио Таяни съобщи, че най-рано във вторник следобед евродепутатите ще разполагат с превод на всички близо 2000 предложения за промени в изготвените от транспортната комисия текстове. Засега те не са публикувани дори на английски език. При гласуването на промените пленарната зала трябва да се произнесе текст по текст. Евродепутати отбелязаха, че се преследват единствено политически цели, щом досега в транспортната комисия не е било постигнато съгласие. Евродепутатът от ГЕРБ/ЕНП Андрей Новаков определи днешното решение като \"една от най-големите грешки\" и коментира, че гласуването в сряда ще бъде \"хвърляне на зарове\". Пред агенция \"Фокус\", той казва, че каквото и да се случи в сряда, това няма да е окончателното гласуване. \"Предстоят триалози и второ четене, така че имаме ход. Имаме полезни маневри\", подчерта евродепутатът. По-рано днес повечето парламентарни групи не заявиха подкрепа за предложените законодателни промени. Бе изразено очакването обсъждането и гласуването на правилата да бъде отложено. През миналата седмица  транспортният министър Росен Желязков обяви , че България е мобилизирана да не допусне новите правила за международните превози в ЕС да бъдат приети от сегашния състав на Европейския парламент, но ако това се случи, планира да заведе дело срещу акта в Съда на ЕС. Превозвачи от България, Румъния, Литва, Латвия и други страни, обявиха, че в сряда ще организират протест с камиони край европейският парламент. Транспортният министър е бесен Резултатът е изключително разочароващ, каза пред журналисти министърът на транспорта Росен Желязков, цитиран от \"Фокус\". \"Аз ще изляза от политическата коректност и ще кажа направо, че съм бесен от този резултат. Това е споделено с колегите в разговори от Европейския парламент. Имаме 17 члена от 700 в Европейския парламент. Тези 17 души можеха да решат мача\", коментира той. Днес обаче трима от българските евродепутати не са били в залата, което е предрешило резултата от гласуването.", "date": "2019.03.25", "title": "Европейският парламент реши в сряда да гласува спорния пакет Мобилност (обновена)"}
{"url": "https://www.dnevnik.bg/sport/2019/03/25/3409298_futbolnite_nacionali_izlizat_za_popravitelen_sreshtu/", "text": "Без право на нова грешка българският национален отбор по футбол се изправя пред второто си изпитание в европейските квалификации, след като гостува на Косово. Три дни след  равенството 1:1 в София с Черна гора , футболистите на Петър Хубчев имат шанс за поправителен в много важна среща. Успех в Прищина ще донесе общо 4 точки от първите два мача и добър актив преди срещите през лятото. Нова грешна стъпка обаче ще намали шансовете на състава да се бори за класиране на Евро 2020. Ситуацията е още по-трудна, след като това е първи мач за Косово, а пред публиката ще бъде представен и новият национален химн. България е в една група с Англия, Чехия, Черна гора и Косово. Преди три дни Англия разгроми Чехия с 5:0 и очаквано оглави групата. Във втората си среща \"Трите лъва\" гостуват на Черна гора в Подгорица. Двубоят между Косово и България е тази вечер от 21.45 часа и ще бъде предаван пряко по БНТ1. Ситуацията в българския лагер България ще бъде единствено без контузения Ивайло Чочев. Халфът на \"Палермо\" счупи капачка на коляното в сблъсъка с Черна гора и напусна лагера. Той претърпя операция и ще отсъства между 6 и 8 месеца според първоначалните прогнози. Очаква се в отсъствието на Чочев като титуляр да започне Симеон Славчев.  Селекционерът Хубчев  обяви, че може да направи промени в стартовия състав, след като в Лигата на нациите българските играчи са изпитвали проблеми във физическо естествено именно във вторите си мачове. \"Със сигурност противникът ще бъде мотивиран, но нямаме опонент, който да не е излизал така срещу нас. Ние очакваме такъв опонент и битка. Моята работа не е върху това как се чувства Косово, а повече се замислям за мотивацията на нашия тим. Не искаме да разсъждаваме по тези теми, а просто да сме мобилизирани\", каза Хубчев на пресконференция в Прищина. Вратарят Николай Михайлов обясни, че емоцията може да бъде използвана срещу играчите на Косово. \"Знаем какво трябва да очакваме от отбора на Косово. Повечето момчета са играли в такива мачове. Трябва да използваме тази емоция срещу тях. За нас е важно да свършим нашата работа на терена и да изпълним тактическите указания. Трябва да се раздадем на максимум, нищо друго не е от по-голямо значение\", заяви Михайлов. Съперникът Двубоят в Прищина е първият в европейски квалификации за Косово, след като тимът дебютира в турнирите на УЕФА и ФИФА в квалификациите за световното в Русия. След това Косово се представи добре и в Лигата на нациите. Съперникът на България няма загуба от 9 октомври 2017 г., когато отстъпи с 0:2 на Исландия. От тогава последваха 11 мача (осем победи и три равенства), в които Косово няма поражение. Тимът спечели групата си в Лигата на нациите с 4 победи и две равенства. В контролите си Косово записа четири победи и равенство. То дойде в последната среща с Дания (2:2). \"Не знам дали ще се получи добър мач за зрителите. Очаквам повече битка в средата на терена, тряба да се борим за всяка топка. България е силен тим с много опит, притежава здрава физика\", заяви треньорът на Косово Бернар Шаланд. \"Ако си помислим, че Дания е по-силен отбор от България, това ще ни създаде големи проблеми. България е компактен и агресивен тим. Много от футболистите на България са с богат опит. Ако можем да ги сравняваме с другите съперници, това за мен ще е най-трудният мач\", добави треньорът на съперника.", "date": "2019.03.25", "title": "Футболните национали излизат за поправителен срещу вдъхновения тим на Косово"}
{"url": "https://www.dnevnik.bg/bulgaria/2019/03/25/3396296_dnes_e_blagoveshtenie/", "text": "Християните празнуват днес Благовещение. Празникът напомня за благата вест, с която Архангел Гавриил съобщава на Дева Мария, че ще стане майка на Божия син - Спасителя на света. Ето как е описано това важно събитие в Евангелието от Лука:    ). В духа на библейската традиция Благовещение е ден, в който християните почитат майката и грижата й към децата. Идването на пролетта В българския фолклор празникът се свързва с идващата пролет и това е отразено в повечето спазвани ритуали в този ден. Вярва се, че на този ден се връщат щъркелите, лястовиците и кукувиците. Идващи от юдейските земи, те съобщават благата вест за възраждането на природата. Зимата си отива и настъпва пролетта. По този повод хората почистват и изгарят сметта с вярата, че всичко лошо ще изгори в очакване на добри вести. Във фолклора празникът е известен като Благовец, а често е наричан \"половин Великден\" и е свързван с множество поверия: хората започват нови начинания, за да им върви през годината; момичета месят за пръв път пита и раздават с мед на съседи и роднини, за да е сладък хлябът през годината; прескача се огън за здраве и пъргавост и да не хапят змиите. Вярва се, че ако вали на Благовещение, годината ще бъде плодородна. Поверието изисква да не се спи до късно, за да не изпусне човек късмета си, а който съзре за пръв път на Благовец щъркел в полет, ще е щастлив. Широко разпространено е поверието, че ако на този празник чуе кукувица да кука, човек трябва да има пара в джоба, за да е богат и честит през цялата година. Много родители избират празника, за да пробият ушите на малките си момиченца, тъй като се вярва, че няма да ги боли. Смята се, че на Благовец трябва за пръв път да се хапне нещо зелено - коприва, киселец или лапад, за да потече в тялото на човека нова кръв. Имен ден празнуват: ", "date": "2019.03.25", "title": "Днес е Благовещение"}
{"url": "https://www.dnevnik.bg/sviat/2019/03/25/3408801_nova_zelandiia_izmesti_cenata_na_luka_v_kampaniiata_na/", "text": "Прилича на национален вот, но не е. Местните избори в Турция тази неделя изострят напрежението между политическите лагери на фона на икономически проблеми, срив на лирата и инфлация, която правителството се опитва да овладее. На изборите тази неделя партията на президента Реджеп Тайип Ердоган и управляващата Партия на справедливостта и развитието (ПСР) се сблъскват с опасност според някои проучвания - победата в Анкара и Истанбул, столицата и най-големия град, не е очевидна. ПСР е във властта от 17 години и при триумф след триумф на вота мнозина виждаха в икономическите успехи причина да я подкрепят въпреки критиките. Цената на лука, върху която се фокусираха  германските медии , промени това. Лукът е неразделна част от турската кухня, но проблем създадоха и нарастващата  инфлация , и проблемите в  земеделието , трупащи се с  месеци , и охлаждането на строителството, и първата рецесия от  десетилетие насам . Анкара опита да овладее цената на основни продукти с  правителствени щандове , в третия по големина град Измир пък значителни количества картофи и лук се оказаха безплатни - 35 хил. семейства ще получат по 10 кг от тях според сайта  \"Дикен\" . В петък турските власти започнаха разследване на 24 борси за плодове и зеленчуци в Истанбул, Анкара и Анталия по подозрения, че твърде много увеличават цените. Според \"Файненшъл таймс\" се разследват за картел и повечето от най-големите вериги супермаркети в страната, заради цените на същите стоки и водата. Битката с \"хранителния тероризъм\" (термин, използван от Ердоган) обаче изведнъж се оказа на заден план в последните, решаващи седмици от кампанията. Терористичният акт в Крайстчърч, Нова Зеландия, извършен от австралийски гражданин, обявил Турция за основен враг, създаде нови възможности. \"На Ердоган, изглежда, му харесва\" Часове след атаката Ердоган показваше на предизборни митинги из страната видеото от атентата, което нападателят бе заснел и което социалните мрежи свалиха след лавина от критики, че не са го премахнали навреме. Въпреки недоволството на властите в Нова Зеландия той продължи да го прави. Използва го на митинг дори след като новозеландският външен министър Уинстън Питърс обсъди темата с турския си колега в Истанбул и получи уверения, че това няма да се повтори. Президентът също така поиска от Уелингтън  да върне смъртното наказание  заради атентатора - нещо, което самият той иска да направи, но в Турция. И Австралия стана мишена за Ердоган, след като той предупреди, че граждани и на двете държави, ако са радикално настроени,  може да се върнат \"в ковчези\" , както е станало с дедите им. По-притеснителен от самото изказване за австралийските власти бе контекстът - коментарът бе направен близо месец преди деня, в който милиони жители на двете държави се прекланят пред паметта на жертвите си от войните. Едно от местата, до което пътуват хиляди от тях, е именно Турция - кампанията при Галиполи е отнела живота на много техни предци, сражавали се за британската армия. Затова реагираха и премиерът на Австралия Скот Морисън, и австралийски  издания , според които Ердоган излага стогодишна дружба между две страни на риск. Критики не бяха спестени и към опозицията - Ердоган упрекна лидера на Републиканската народна партия Кемал Кълъчдароглу, че е говорил за \"вкоренеността\" на тероризма в ислямския свят и с това насърчава извършването на атентати. \"Ердоган използва атаката, за да трупа политически капитал и да мобилизира консервативната си база преди местните избори късно през март,\" пише сп. \"Икономист\". Изданието обръща внимание на факта, че за президента атентатът и манифестът на убиеца са коз и в противопоставянето му на Запада. \"Има много сериозна група зад (атаката). Защо Западът мълчи? Защо западните медии мълчат? Те са го подготвили (манифеста), те са му го дали,\" твърди Ердоган. Това,  пише \"Икономист\" , е конфронтация, която на Ердоган, изглежда, му харесва, особено предизборно. Не за пръв път Ердоган и преди е използва външнополитически спорове в предизборни кампании, за да докосне националистически струни у турците, пише базираното в САЩ издание за Близкия изток  \"Ал Монитор\" . Сайтът припомня, че и преди референдума за въвеждането на президентска република през 2017 г. президентът направи това - обвини Германия и Холандия в \"нацистки практики\" заради отказа турски политици да бъдат допуснати за агитация в двете държави. В случая проблемът за Ердоган е, че вотът на 31 март е представен от него като въпрос на оцеляване под натиска на външни сили, искащи да унищожат страната. Според Сонер Чагаптай, който оглавява Вашингтонския институт за близкоизточна политика, макар Ердоган да не участва в самите избори, той ги опакова като \"референдум за популярността си\". Затова \"съществуване\" бе и центрана тема в кампанията му. \"Това са просто избори\" Опозицията използва тактиката на Ердоган от последната седмица, за да призове за \"спокойствие\". Кълъчдароглу, цитиран от  \"Хюриет дейли нюз\" , каза, че правителството се държи като на война, въпреки че става въпрос само за местни избори и че пренебрегва икономическите проблеми на страната. Жителите все по-трудно си набавят хляб, а Турция трябва да внася основни продукти, но властите не могат да предложат решение за тези проблеми. \"Сякаш сме на война. Това са просто местни избори. Избираме само оглавяващите квартали и съветници.\" Критиките не попречиха на Кълъчдароглу да е предпазлив - наложи му се да повтори, че ще подкрепи връщането на смъртното наказание в Турция, ако такова бъде въведено, както иска Ердоган. За две години и половина президентът успя да превърне всички, неподкрепящи мерките му след опита за преврат през 2016 г., като предатели. Каквото и да стане в неделя, това са най-напрегнатите местни избори в историята на Турция,  написа  колумнистът Серкан Демирташ миналата седмица. Междувременно преднината на бившия председател на парламента и кандидат-кмет на Истанбул Бинали Йълдъръм пред \"републиканския\" Екрем Имамоглу намалява. В част от проучванията Имамоглу дори води. В Анкара, където Ердоган  откри огромен увеселителен парк миналата седмица , опозиционният кандидат Мансур Яваш също води в някои проучвания пред Мехмет Йозхасеки. Така за управляващи и опозиция напрежението, изглежда, няма да е свързано с икономиката, цените или сигурността, а с чиста политика.", "date": "2019.03.25", "title": "Нова Зеландия измести цената на лука в кампанията на Ердоган"}
{"url": "https://www.dnevnik.bg/sviat/2019/03/25/3409259_chetiri_vuprosa_i_otgovora_za_direktivata_za/", "text": "По темата \"Дневник\" говори с адвокат Ана Лазарова, практикуваща в сферата на интелектуалната собственост, национален координатор на Creative Commons България и председател на управителния съвет на сдружение \"Цифрова република\". Какъв е проблемът със сегашния вид на директивата В последния си вид текстът е толкова усложнен от многото компромиси, че просто е пример за лошо законотворчество, смята Лазарова. \"Най-добрият вариант би бил парламентът да отхвърли тази директива и всичко да почне отначало. () В момента сякаш изобщо липсва задълбочена дискусия за бъдещето на  авторското право . Директивата не провежда истинска реформа, нито решава проблемите на цифровия единен пазар, а се опитва да оправя определени проблеми на определени индустрии \"на парче\".\" Има го и аспектът, че директивата трябва да бъде транспонирана в националното законодателство (за разлика от регламентите, които се прилагат директно) и поради неясните формулировки и многото условности в окончателните текстове, отваря вратата за създаване на различия в 28-те държави-членки на ЕС. Лазарова посочи още, че доставчиците на онлайн услуги се третират по различен начин в  директивата за авторското право  и в тази за електронна търговия. Във втората \"т.нар. \"доставчици на услуги на информационното общество\" в общия случай се третират като неутрални субекти, които не би трябвало да се намесват в съдържанието на комуникацията. Съответно европейският законодател забранява на националния да ги задължава да следят цялата потребителска комуникация. С тази директива вадим една част от тях от общия режим като ги кръщаваме \"доставчици на онлайн услуга за споделяне на съдържание\". Така правим презумпция, че съдържанието не го споделят потребителите, ами го споделят самите платформи. Тоест, приравняваме ги в това отношение на медии, правим ги директно отговорни за това, което потребителите споделят по чисто механични критерии.\" След това положението се усложнява. \"Но доколкото в тази група на \"споделящи съдържание\" доставчици формално попадат много платформи и проекти, които няма никаква житейска логика да караме да сключват лицензионни споразумения и да филтрират потребителско съдържание, ad hoc ги вадим от приложението на тази разпоредба. Така с последните редакции новите задължения са \"спестени\" на Уикипедия, на научните и университетски онлайн хранилища – в определни случаи, на хранилищата за отворен софтуер, като GitHub, на платформите за онлайн обяви, като еBay и пр. Очевидно е, че се прави специално законодателство за Youtube и Facebook, но ще бъдат засегнати много други играчи на цифровия пазар извън изрично освободените.\" Според позицията на Брюксел стартиращите компании са защитени – чрез направените изключения за фирми, които са създадени преди по-малко от три години, имат по-малко от 10 млн. евро оборот годишно и по-малко от 5 млн. уникални потребители месечно. Но Лазарова посочи, че \"Тези изисквания са кумулативни. Едно от тях да сте постигнали и край. Особено трите години са много притеснителни, това означава, че малки платформи след три години трябва да започнат да правят неща – какво точно, не е много ясно – според последната редакция, да полагат \"всички възможни усилия в съответствие с високите секторни стандарти за дължима професионална грижа\" да сключат лицензионни споразумения с всички правоносители и да предотвратяват нарушения от страна на потребителите си.\" Какъв е проблемът на медиите Чл. 11 от директивата задължава сайтовете да плащат на медиите, за да цитират каквото и да е, освен \"отделни думи или много кратки откъси\" от техни публикации. Подобни правила вече бяха въведени в Германия и Испания. Проблем с финансирането на медиите действително има, но директивата няма да го реши, създавайки едно ново сродно право, смята Лазарова. Върху журналистическите публикации има авторски права, но сега се въвежда нов механизъм, който се насочва само към определени субекти, изключвайки частните индивиди и цитирането с некомерсиална цел. Адресатът на тези разпоредби е \"Гугъл\", но Лазарова е скептична, че ако директивата бъде приета, търсачката ще започне да плаща лицензи. \"Цялата борба е за снипетите и за картинките, които излизат в резултатите. Проблемът е, че читателят така се информира за новините, без да влиза по сайтовете на вестниците. Ако ги няма тези снипети и картиники, дали потребителят ще влиза на голи линкове, също е малко спорно\", каза тя. \"Разчитаме, че големите търсачки ще започнат да си плащат, за да ползват нещо, което сега са ползвали за без пари. Всъщност именно за технологичните гиганти ще е най-лесно да заобиколят разпоредбата или да използват икономическата си позиция, за да се снабдят с безплатни лицензи, както се случи в Германия. За по-малките играчи на цифровия пазар ще остане проблемът как да си уреждат правата в новосъздалата се ситуация и правната несигурност при ползването на новинарски материали.\" Какъв е проблемът с отговорността Лазарова обясни още, че директивата измества отговорността от правоносителя (досега той самият бе длъжен да защитава правата си, ако има нарушение) към платформата, която трябва да не го допуска изобщо. Не си говорим за елиминиране на пиратството, а за изместване на отговорността, да направим по-големи субекти принципно отговорни за нарушенията. Един голям издател би предпочел да не се обърне към мен в лично качество, а да си търси обезщетението от платформата, каза тя. Основната идея на директивата беше да хармонизира и модернизира авторското право, което в момента е абсолютно аналогово, обясни Лазарова и посочи, че потребителското поведение много често формално е нарушение, но не нарушава тежко правата на носителя. \"Ако аз кача запис от караоке, на който пея песен на любимата си група, това тях едва ли ще ги ощети. Даже напротив, голяма част от артистите се опитват да постигнат такова спонтанно разпространение на творчеството си, но, формално погледнато, това е нарушение спрямо авторите\". Какви е проблемът с филтрите Чл. 13 на директивата задължава сайтове и приложения, където потребителите могат да качват материали, да положат \"усилия\" предварително да купят лицензи за всичко, което потребителите биха могли да качат, и да предотвратят нарушенията на авторското право - макар да не са длъжни да въвеждат филтри, не е ясно по какъв друг начин те биха могли да се справят със задачата. Едно е платформата да бъде задължена да следи какво се използва онлайн и по някакъв начин да компенсира правоносителя, съвсем друго е да се изисква тя да не допуска нарушения. Фактът, че правоносителите ще искат обезщетения от нея, би я принудил да елиминира всякакво съдържание, което може да се окаже проблемно – което ще доведе до много фалшиви позитивни резултати и в крайна сметка ще ограничи комуникацията между потребителите. \"Стандартният ред за защита не само на авторски права, но и на всякакви подобни права е правоносителят да си търси правата пред съответния орган – съда, в случая. Една голяма част от работата на съда при решаване на едно дело за авторски права е да установи авторство, което в конкретния случай как точно ще се случва, не е ясно\", обясни Лазарова. \"От мащаба на информацията, която се обменя, е нормално всичко да се случва по автоматичен ред. Една автоматична система може да засече съвпадение в съдържанията, но не може да прецени имаме ли закононарушение. По този начин ние рискуваме всички не само пълни, а и частични съвпадения просто да бъдат елиминирани, и то преди да са стигнали до публикуване.\" Тя даде пример с употреба на съдържание, купено от банки за музика или изображения, което би било спряно от филтрите на база това, че е използвано и в други произведения, макар това е да легално. Вероятно самите платформи могат да разработят процедури, в които потребителят декларира, че е купил или взел под лиценз даден елемент, но нещата стават изключително сложни. Целият този механизъм би затруднил потребителя, а той не е в най-добрата позиция да се бори с интернет гиганти съдържанието му да бъде качено, посочи Лазарова. \"Когато не мога да публикувам записа си от караоке, това е неприятно, но не е чак толкова страшно. Но когато не мога да кача изработен от мен рекламен клип в рамките на определена кампания, това ми пречи на работата. А когато не мога да публикувам кадри от обществени събития, от протести, от конференции и онлайн курсове, тогава вече говорим за ограничаване на фундаментални човешки права като право на изразяване и достъп до информация.\"", "date": "2019.03.25", "title": "Четири въпроса (и отговора) за директивата за авторското право"}
{"url": "https://www.dnevnik.bg/evropa/2019/03/25/3408493_reshitelna_sedmica_za_brekzit_mei_shte_napravi_treti/", "text": "Само няколко дена преди Великобритания да трябва да напусне ЕС, срокът до 29 март бе удължен с две седмици до 12 април, но все още не е ясно как, кога или дали изобщо Брекзит ще се състои. На среща на върха миналата седмица лидерите на ЕС заявиха, че Брекзит ще бъде отложен до 22 май, при условие че британският парламент одобри до края на март споразумението за излизане, или до 12 април, ако споразумението не бъде одобрено. При втория случай до 12 април Великобритания трябва да каже как планира да действа. Повече за решението им четете  тук . В края на седмицата обаче премиерът Тереза Мей каза, че може и да няма трети вот за сделката й, която вече два пъти беше отхвърлена от парламента, ако няма достатъчна подкрепа. В писмо до депутатите в петък вечер тя изложи четири варианта - да одобрят сделката й тази седмица (което зависи от това председателят на парламента  да й позволи отново да я внесе  за гласуване), да бъде поискано ново отлагане преди 12 април, което би значело Великобритания да участва в изборите за Европейски парламент, да няма Брекзит, Великобритания да напусне без сделка. Задават ли се извънредни избори? През уикенда политическият наблюдател на \"Сънди таймс\" Тим Шипмън заяви, цитирайки неназован министър, че краят на премиера е близо и 11 министри от кабинета й  искат тя да се оттегли . Дейвид Лидингтън, фактическият заместник на Мей, който бе споменат като един от претендентите да бъде временен премиер, обаче каза, че няма никакво желание да поеме работата й. Финансовият министър Филип Хамънд подчерта, че Великобритания трябва да намери начин да напусне ЕС организирано, вместо да се опитва да свали министър-председателя. Ясно е, че ако през следващите дни Камарата на общините не одобри сделката на премиера, ще трябва да направи опит да осигури мнозинство зад друго предложение, което да се придвижи, допълни той. Британският министър за Брекзит Стивън Баркли коментира, че Камарата на общините може да предизвика парламентарни избори във Великобритания, ако парламентът завземе контрола над процеса на Брекзит тази седмица. По думите на министъра извънредните избори ще бъдат, макар и не единственият, но вероятният изход, ако депутатите, например, поискат от правителството на Мей да осъществи т.нар. \"мек\" Брекзит - със запазване на членството на Обединеното кралство в митническия съюз на ЕС или в единния европейски пазар. При това Беркли подчерта, че за правителството няма да бъдат задължителни резултатите от т.нар. ориентировъчни (индикативни) гласувания по алтернативите за Брекзит, които се планира да бъдат проведени в парламента следващата седмица. Целта на гласуванията е да се намери изход от задънената улица, в която е навлязъл процесът на Брекзит, като се определи кои варианти са приемливи за Камарата на общините. Очаква се, че на депутатите ще бъде предложен избор от седем възможности, включително втори референдум, отмяна на Брекзит, напускане на ЕС без сделка или \"меки\" варианти на Брекзит. При това правителството продължава да смята, че за предпочитане е вариантът, при който парламентът да одобри споразуменията за условията на Брекзит, съгласувано с ЕС от премиера. Според Би Би Си депутатите ще могат да гласуват, освен споразумението на Мей, още няколко опции, за да се види коя е най-одобряваната: - отмяна на Брекзит - нов референдум - сделката на Мей плюс митнически съюз - сделката на Мей плюс митнически съюз и достъп до единния пазар - споразумение за свободна търговия от канадски тип - излизане от ЕС без сделка. \"Ройтерс\" представя основните сценарии от тук нататък. Излизане без сделка Хаосът в Лондон е толкова голям, че парламентът отхвърля за трети път сделката на Мей тази седмица и Великобритания излиза без споразумение малко след 12 април. Това е най-кошмарният сценарий за много фирми. Той би изплашил финансовите пазари и би довел до нарушения във веригите за доставки в Европа и извън нея. Политическите и социалните последици не са ясни. Лидерите на ЕС се споразумяха в четвъртък да дадат на Мей две седмици, до 12 април. Само ако депутатите одобрят постигнатата от нея сделка с ЕС, излизането ще бъде отложено до 22 май. \"Британското правителство все още ще има избор между сделка, без сделка, дълго отлагане или отмяна на процедурата по чл. 50\", каза председателят на Европейския съвет Доналд Туск, имайки предвид клаузата в Лисабонския договор, която урежда Брекзит. \"12 април е ключова дата за решението на Великобритания дали да проведе избори за Европейски парламент. Ако решението е да не се провеждат тези избори, тогава опцията за дълго отлагане автоматично става невъзможна\", подчерта Туск. Под дълго отлагане се има предвид една година, през която Великобритания да има време да проведе избори, нов референдум или и двете. На практика ЕС сега прехвърли топката в полето на Лондон. Ако сделката на Мей отново се провали, рискът от \"твърд\" Брекзит рязко ще се засили, освен ако парламентът не успее да намери друга опция, изземвайки правомощията на премиера и нейното правителство. Все още не е ясно кога парламентът ще гласува сделката, но вторник се сочи като най-вероятният ден. За да победи, Мей трябва да спечели на своя страна най-малко 75 депутати. Миналата седмица изглеждаше малко вероятно споразумението да мине, но перспективата за Брекзит без сделка може да тласне повече депутати на нейна страна. В същото време на срещата си в четвъртък миналата седмица според официални лица, цитирани от \"Ройтерс\", европейските лидери още повече са загубили вяра, че Мей ще спечели. По думите на един от източниците по време на срещата френският президент Еманюел Макрон е казал, че е мислел, че Мей има 10% шанс да прокара сделката си през парламента, но след като я е изслушал, процентът е паднал до 5, а Туск е коментирал, че Макрон е \"голям оптимист\". Мей заяви, че няма да забави Брекзит след 30 юни, а ЕС подчерта, че Обединеното кралство трябва да бъде извън блока, към който се присъедини през 1973 г., до провеждането на евроизборите (23-26 май). Ако вотът се провали за трети път, нейният авторитет ще е сринат, но механизмът за евентуалното й отстраняване все още не е ясен. Без сделка означава, че няма да има и преходен период. Великобритания е член на Световната търговска организация, така че митата и други условия за търговията с ЕС ще се определят по правилата на СТО. Лондон заяви, че  ще премахне вносните мита  за редица стоки и ще остави границата между Ирландия и Северна Ирландия свободна от митнически проверки, ако напусне без споразумение, но ЕС ще прилага нормалните мита на СТО. Брекзит със сделка Мей успява от третия път да прокара сделката си през парламента и Великобритания напуска по уреден начин на 22 май. Или пък Мей губи и парламентът й отнеме контрола в последната минута и решава нещо различно. Споразумението на Мей бе отхвърлено с 230 гласа на 15 януари и със 149 гласа на 12 март. Ако и тази седмица това се случи или ако вотът не се състои, парламентът може да поеме контрол върху Брекзит преди 12 април, опитвайки да договори по-тесни отношения с ЕС чрез оставане в митническия съюз. Днес депутатите трябва да обсъдят предложение на правителството, в което се казва, че парламентът е разгледал декларация на премиера Тереза Мей от 15 март, формулираща следващите стъпки на кабинета по Брекзит, включително плана за търсене на отсрочка. Те вероятно ще предложат промени, известни като поправки, в това предложение, представяйки алтернативни пътища за Брекзит. Сред тях се очаква да бъде предложение сделката, която Мей постигна с ЕС, да да бъде одобрена само ако бъде подложена на обществен вот. Макар поправките да не са юридически обвързващи, а по-скоро да служат за упражняване на политически натиск върху Мей, за да промени курса си, депутатите могат да ги използват, за да направят промени в правилата на парламента и да отнемат контрола върху процеса на Брекзит от правителството. Те дори могат да използват поправка, за да поискат вот за отменяне на Брекзит. Някои депутати предложиха серия от индикативни гласувания, които да определят следващите действия. Ако във вторник сделката на Мей претърпи поражение, тези гласувания може да се състоят в сряда. Спиране на Брекзит Сделката на Мей се проваля отново и парламентът решава да отмени съобщението за \"развода\" по чл. 50 или да поиска нов референдум. Или пък Мей се проваля и се свикват извънредни избори. Европейските лидери многократно повдигнаха въпроса за тази възможност, макар Мей също така многократно да се обяви против нея. Друг вариант е да се проведе референдум. На този през 2016 г. 51.9% подкрепиха напускането на ЕС, а 48.1% се обявиха за оставане. Много проучвания преди вота неправилно прогнозираха, че Великобритания ще гласува за оставане в клуба. Сега анкетите сочат, че няма особено желание за втори референдум и че много избиратели, уморени от политическите кавги, биха подкрепили излизане без сделка. В правителството има опасения, че евентуален втори референдум ще изостри дълбоките разделения, която излязоха наяве през 2016 г., ще отчужди милиони поддръжници на Брекзит и ще засили подкрепата за крайнодесни сили. А ако има референдум и мнозинството гласува за оставане, искащите излизане от ЕС, може да настояват за трети решаващ референдум.", "date": "2019.03.25", "title": "Решаваща седмица за Брекзит: Мей може да получи последен шанс да спаси сделката си"}
{"url": "https://www.dnevnik.bg/sport/2019/03/25/3409219_fotogaleriia_sportnite_emocii_ot_uikenda/", "text": "Кубрат Пулев е вдигнал победоносно ръце, след като е поставил на колене Богдан Дину. Българският боксьор   на професионалния ринг и първа в САЩ.", "date": "2019.03.25", "title": "Фотогалерия: Спортните емоции от уикенда"}
{"url": "https://www.dnevnik.bg/sport/2019/03/25/3409310_avstraliec_e_vtoroto_prepiatstvie_pred_grigor_dimitrov/", "text": "Григор Димитров ще изиграе втория си мач в \"Мастърс\" турнира от сериите 1000 в Маями днес от 17 часа срещу австралиеца Джордан Томпсън. Бившият №3 в света се завърна успешно на корта след отсъствие от 62 дни, като само за 60 минути се  справи с Фелисиано Лопес - 6:1, 6:3 . Във втория кръг Димитров не срещна никакви проблеми с испанския ветеран, като впечатли с движението си по корта. Следващият му съперник е много по-млад и амбициран. Томсън, който е 77-и в ранглистата никога досега не е играл срещу българина в мачове от АТП. В първи кръг Томспън се справи с Камерън Нори от Великобритания в трисетова битка 4:6, 7:6 (5), 6:3 за 2.35 часа. След това австралиецът поднесе една от големите изненади дотук в турнира, отстранявайки носителя на една титла от \"Мастърс\" Карен Хачанов. Томпсън надви руснака с 6:2, 6:3 само за час и 11 минути. \"Честно казано, съм близо да се разплача. Беше тежък път за мен до момента, така че съм много доволен да бъда обратно на корта. Нямам особено очаквания към себе си, опитвам се да използвам максимално всеки ден, в който мога да изляза и да играя\",  каза Димитров  след успеха над Лопес.", "date": "2019.03.25", "title": "Австралиец е второто препятствие пред Григор Димитров в Маями"}
{"url": "https://www.dnevnik.bg/citat_na_deniia/2019/03/25/3409328_citat_na_denia_asansyorut_na_cvetanov_e_chast_ot/", "text": "Това коментира евродепутатът Петър Курумбашев в ефира на Би Ти Ви. Конкретният повод за изказването му е разкритието, че зам.-председателят на ГЕРБ притежава апартамент с частен асансьор в престижния софийски квартал \"Изток\". Конкретният имот, придобит на цени под пазарните, е част от скандал с апартаменти на още представители на властта, в който са замесени освен зам.-председателят на ГЕРБ Цветан Цветанов, министърът на правосъдието Цецка Цачева, депутатът от ГЕРБ Вежди Рашидов и  зам.-министърът на спорта Ваня Колева . Заради разкритие за сключване на имотни сделки на цени под пазарните в софийския квартал \"Изток\" правосъдният министър  подаде оставка , а Колева  беше освободена от поста .", "date": "2019.03.25", "title": "Цитат на деня: Асансьорът на Цветанов е част от видимите резултати на ГЕРБ"}
{"url": "https://www.dnevnik.bg/bulgaria/2019/03/25/3409336_kratki_novini_pristiga_glavniiat_prokuror_na_turciia/", "text": "Ананиев ще обсъди с депутати исканията на фелдшерите Здравният министър Кирил Ананиев ще разговоря с депутати за искането на фелдшерите да се отделят от Българската асоциация на професионалистите по здравни грижи и да сформират своя независима съсловна организация. Ананиев пое този ангажимент по време на среща с представители на протестиращите фелдшери, които му връчиха декларацията с техните искания. Фелдшерите настояват най-вече за промяна в Закона за съсловните организации, която да даде възможност различните направления специалисти по здравни грижи да имат отделни съсловни организации. Агенцията по храните потвърди бактериални и вирусни болести по животните в Ямболска област Поставянето на диагнозата е в резултат на посещение на обектите от страна на епизоотолог, съобщава Българската агенция по безопасност на храните (БАБХ). Установено е, че не се полагат адекватни грижи за животните, поради което са се проявили и констатираните заболявания. В тях е наблюдавана смъртност, за която ОДБХ-Ямбол е взела мерки веднага след като е била сигнализирана. Контролните органи на БАБХ удостоверяват, че в единия от случаите не е спазена процедурата за уведомяване на официалните власти при съмнение за заразна болест по животните – структурата в Ямбол е получила сигнала със забавяне и от странични лица.  Технически причини бавят ваденето на европейски здравни карти Поради технически причини, независещи от Националната здравноосигурителна каса, заявленията за издаване на Европейски здравноосигурителни карти не могат да се верифицират и процесът по издаването на картите ще се забави, съобщава ведомството. Създадена е организация районните здравноосигурителни каси да обработват заявленията при пълен работен капацитет, за да се преодолее забавянето. При необходимост гражданите могат да се обърнат към районните каси за издаване на Удостоверение, временно заместващо картата, което важи за срок от 2 месеца. Норберт Мисбрандт е новият изп. директор на BILLA България Той има богат опит в сферата на търговията с бързооборотни стоки и познава добре пазара в Централна и Източна Европа, съобщава компанията. Преди 2011 г. е бил на същата позиция Lidl Румъния. Той преминава през позиции като главен оперативен директор в BILLA Румъния и BILLA Хърватия. BILLA е първата международна верига супермаркети, стъпила на българския пазар през 2000 г. В момента веригата има 124 обекта в 38 града.  Борисов и Акарджа оцениха високо изграденото сътрудничество между България и Турция в областта на сигурността, миграцията и наказателноправните въпроси, съобщава правителственият пресцентър. Посещението е е в рамките на подписаното през 2014 г. Споразумение за сътрудничество между Главната прокуратура към Касационния съд на Турция и България. До момента са разменени пет визити между главните прокурори на двете страни. Във фокуса на разговорите бяха поставени темите за терористичните заплахи, борбата с организираната престъпност и международното сътрудничество по наказателноправни въпроси. \"Турция освен наш непосредствен съсед е и важен партньор в областта на миграцията и борбата с тероризма\", заяви министър-председателят Бойко Борисов. Той подчерта, че резултатите от сключеното споразумение с Турция се виждат и в момента към българо-турската граница има нулев мигрантски натиск.  Oстава седмица до крайния срок за деклариране на фирмените печалби Тази година крайният срок е 1 април, защото 31 март е почивен ден, съобщава Националната агенция по приходите (НАП). Декларацията се подава само по интернет с квалифициран електронен подпис. С нея задължително се подава и годишен отчет за дейността. Юридическите лица, които през 2018 г. не са осъществявали дейност по смисъла на Закона за счетоводството, не са длъжни да подават годишна данъчна декларация, се уточнява в съобщението. Отказ от подаване на декларацията се санкционира. Минималната глоба е 500 лева за юридическото лице и 200 лева за управителя на фирмата. До 1 април 2019 г. трябва да се плати и дължимият корпоративен данък, след приспадане на направените авансови вноски. Плащането на задължението към хазната може да стане чрез интернет без такса с електронната услуга на НАП, както и във всяка банка с попълване на вносна бележка за плащане към бюджета.  От 21 март 2019 г. Дечебал Тудор поема поста изпълнителен директор на ОМV България и застава начело на направление \"Верига бензиностанции\", съобщава компанията. Той работи в компанията от 2003 г. В миналото е отговарял за звена на компанията в Хърватия и Сърбия, бил е и международен мениджър \"Автомивки и продукти за автомобила\" в централата на компанията в Австрия.  Агенцията по вписванията ще работи извънредно Всички офиси на агенцията ще работят на 30.03.2019 г. (събота) с работно време от 9 ч. до 15:30 ч., става известно от съобщение до медиите. Гишетата на агенцията в София ще бъдат отворени в неделя със сходно работно време. Целта е да се улесни подаването в срок на декларациите по чл. 38, ал. 9, т. 2 от Закона за счетоводството, срокът за това е до края на март. До момента са постъпили около 100 хил. декларации, което е половината от общия брой. Освен на гише, документите могат да се подават и онлайн на сайта на Търговския регистър и регистъра на юридически лица с нестопанска цел –  www.brra.bg . Според статистика на институцията се наблюдава тенденция на нарастващ брой подавани заявления с електронен подпис. ", "date": "2019.03.25", "title": "Кратки новини: Ананиев ще обсъди с депутати исканията на фелдшерите"}
{"url": "https://www.dnevnik.bg/evropa/2019/03/25/3409331_germaniia_kritikuva_vkljuchvaneto_na_italiia_kum/", "text": "Германският външен министър Хайко Маас разкритикува решението на Италия  да се присъедини  към китайската инициатива \"Един пояс, един път\", предаде ДПА. Същевременно еврокомисарят по бюджета Гюнтер Йотингер предложи, че ЕС би могъл да налага вето върху придобивания на жизнено важна инфраструктура от чуждестранни компании. В свят, доминиран от големи глобални сили като Китай, Русия и САЩ, \"можем да оцелеем само ако сме обединени\" като Европейски съюз, заяви Маас в интервю, публикувано в неделното издание на в. \"Велт\". Министърът предупреди, че Китай не е либерална демокрация. Страни, които вярват, че могат да правят \"хитър бизнес с китайците, ще се чудят, когато се събудят и се окажат зависими\", подчерта той. Предложения, които изглеждат доходни в краткосрочен план, скоро ще оставят горчив последващ вкус, допълни той. Италия официално се присъедини към китайската инициатива \"Един пояс, един път\" в събота, ставайки първата страна от Г-7, включила се в проекта.  Китайската инициатива , известна като \"Новия път на коприната\" има за цел да създаде мрежа от железопътни, шосейни, морски и енергийни връзки между Китай, Европа и Африка. Десетки страни, включително членки на ЕС като Гърция, Португалия и Унгария вече се включиха в нея въпреки възраженията на ЕС и САЩ. Еврокомисар Йотингер, който е германец по националност, в отделно интервю посочи, че ЕС би трябвало да има правото да блокира Китай да поема контрола над жизнено важна европейска инфраструктура. \"Наблюдавам с притеснение, че в Италия и други европейски страни, стратегически важни инфраструктурни проекти - електропреносни мрежи, високоскоростни жп линии или пристанища - вече не са в европейски, а в китайски ръце\", каза той пред медийна група \"Функе\". Йотингер допълни, че е уверен, че страните членки на отчитат националните си и европейските интереси. \"Поради това трябва да обмислим европейско право на вето или европейско право да се дава одобрение, които комисията да упражнява\", заяви той. /БТА", "date": "2019.03.25", "title": "Германия критикува включването на Италия към китайския проект \"Един пояс, един път\""}
{"url": "https://www.dnevnik.bg/sviat/2019/03/25/3409327_debat_i_kontradebat_-_kak_vuv_franciia_izprashtat/", "text": "В средата на март във Франция приключи първата фаза на т.нар. Голям дебат – уникална по рода си всенародна дискусия, организирана от правителството в отговор на кризата с движението на \"жълтите жилетки\". По принцип всеки можеше да свика такова обсъждане във всяка точка на страната. Събитието трябва да бъде регистрирано, да се спазят елементарни правила за обмен и резултатите трябваше да се документират и изпратят до Париж, за да се вземат под внимание. След двумесечни малки и голями дебати из цялата страна, с буквално участието на милиони французи, на оживени дискусии за настоящето и бъдещето на Франция, по темите, структурирани в писмото-обръщение на Еманюел Макрон от януари, бяха направени милиони предложения. Следва обобщаване на цялата тази информация. Първо в регионални конференции в 13-те региона в европейската чат на Франция и в отвъдморските департаменти и територии, в които ще участват по стотина души, определени с жребий. Техните заключения ще бъдат изпратени в Париж и там ще се синтезират предложенията и решенията, както и формата, чрез която ще бъдат приети - например чрез евентуален референдум. В самия край на тази първа фаза, в малкото югозападно градче Мийо с население от около 25 хиляди души (втори по големина град в департамента Аверон), се проведоха два кръга от Големия дебат. Единият премина по правилата, другият - в разрез с тях. В бивш параклис, превърнат в младежки център, в сърцето на средновековната част от града, в продължение на около три часа стотина души обсъдиха екологични промени и трансформация на региона. Изборът на темата бе естествен. Петте карстови плата в тази част на Франция са уникални природни образувания, обявени за световно наследство от ЮНЕСКО. Две от тях са свързани чрез проектирания от сър Норман Фостър Виадукт на Мийо, част от магистралата от Париж до Монпелие на Югозападното Средиземноморие. Именно това трасе бе повод за част от дискусиите. Известен спелеолог обясни как зле осъществени отводнителни басейни са довели до замърсяването на част от сложната мрежа от пещери и източници за питейна вода в селцето Кресел, предградие на Мийо в подножието на голямото плато Ларзак. Разполагането там на нов тип ветгенератори и на голям трафопост за възобновяема енергия също бяха обект на оживени дискусии. Мнозина от участниците настояха за допълнително развитие на хидроенергията, включително чрез малки язовири. Специалист по реките и риболова се спря на замърсяването на основната за региона река Тарн, световноизвестна с дефилето си, издялано в три от платата. Според него разширяването на мощности за производството на сиренето рокфор до пещерите в едноименното селце на 20 км от Мийо е сред причините за водораслите и промяна цвета на реката през сезоните, като тя се изчиства напълно само благодарение на преливане след обилни дъждове. Загрижеността на хората от региона за запазване уникалната му същност показа и известна липса на достатъчен диалог с местните власти, като те почти не бяха представени на дебата. Подобно отношение към Големия дебат и сегашната криза обаче не бе типично за цяла Франция. На много места в дискусиите оживено участваха и депутати и преставители на различни ешелони на властта. Особеното в региона е, че тук още се помнят 70-те години на миналия век, когато продължило почти десетилетие противопоставяне на властта попречи да се разшири военна база на Чуждестранния легион на платото Ларзак. А преди 20 години заведение \"Макдоналдс\" в Мийо бе нападнато като протест срещу високите мита за вноса на сирене Рокфор в Съединените щати. Водилият протеста Жозе Бове днес е един от основните детутати в групата на Зелените в Европейския парламент. Крайната левица има определена подкрепа по тези земи, като на последните парламентарни избори излъчи 5-6 кандидати, включително един, попаднал в листата на движението на Жан-Люк Меланшон. Резултатът бе, че бе преизбран депутатът от десницата. В Мийо се шегуват, че \"стари леви глупци избират стари десни глупци\". Към уравнението трябва да се прибави, че макар и много колоритен, Мийо е сравнително беден град. Той има стара слава на една от световните столици на висококачествената кожарска индустрия, която днес се е свила до тясната ниша за висшата френска мода. Така че популярността на движението на \"жълтите жилетки\" тук не е изненадваща. Мои познати се бяха запалили по него и посещаваха барикади по кръстовищата в началото. В първите дни на март на пазара имаше показателна случка. Облечен с жълтата си жилетка възрастен мъж раздаваше листовки, с които канеше на \"ИСТИНСКИЯ Голям Дебат\" в Кресел. На въпроса ми дали са се регистрирали на националната платформа за дебата, за да може резултатите да стигнат до Париж и бъдат взети под внимание, ми бе отговорено с възмущение: \"Разбира се, че не!\". Като посочих, че в такъв случай не би следвало да се ползва това име, защото хората ще се подведат, ми се отговори че, ако съм знаел да чета, съм щял да видя, че пише \"ИСТИНСКИЯ Голям Дебат\".", "date": "2019.03.25", "title": "Дебат и контрадебат - как във Франция изпращат идеите си на Макрон"}
{"url": "https://www.dnevnik.bg/evropa/2019/03/25/3409338_hiliadi_ispanci_protestiraha_protiv_abortite/", "text": "Няколко хиляди души се включиха вчера в демонстрация в центъра на Мадрид против абортите, предаде \"Франс прес\". Скандирайки \"Да на живота!\", демонстрантите пуснаха стотици зелени балони \"в памет на неродените деца\" по думите на организаторите. Абортът трябва да бъде забранен - още от зачеването съществува живот, независим от майката, който разполага с всички права, заяви пред АФП една от участничките, Алехандра Антон, 32-годишна медицинска сестра, дошла заедно със съпруга и двете си деца. Шествието под лозунга \"Правото на живот е за всички без изключение\" бе организирано по призив на платформата \"Да на живота\". Според закона, гласуван от левицата през 2010 г., жените в Испания имат право на прекъсване на бременността през първите 14 седмици. Консервативната Народна партия лансира през 2013 г. проект за рестриктивна реформа, свеждаща правото на аборт до няколко ограничени случая, но полемиката, която последва, я принуди да оттегли проекта си. Вчера генералният секретар на партията Теодоро Гарсия Егея се включи в демонстрацията, за да защити \"живота, майчинството, бъдещето на Испания, бъдещето на семейството\", както заяви той пред пресата. Докато левицата продължава да защитава правото на аборт, лидерът на Народната партия Пабло Касадо предложи връщането към закон от 80-те, по-рестриктивен от сегашния. Крайнодясната партия \"Вокс\",  която според социологическите проучвания  ще влезе в парламента за първи път на следващите парламентарни избори, предлага абортът да бъде изключен от системата на общественото здравеопазване. Изборите  предстоят на 28 април  и според сондажите Социалистическата партия на сегашния премиер Педро Санчес ще излезе начело, но Народната партия, либералите от \"Сиудаданос\" и партията \"Вокс\" може да обединят депутатските си места, за да сформират коалиция на десницата и крайната десница, посочва АФП. /БТА", "date": "2019.03.25", "title": "Хиляди испанци протестираха против абортите"}
{"url": "https://www.dnevnik.bg/na_put/2019/03/25/3409165_chestita_nova_godina_i_dobre_doshli_v_piza/", "text": "Пиза и Флоренция посрещат новата година днес. И това не е грешка. Причината е, че от 10 в. до 1749 г. Новата година в двата тоскански града е посрещана на Благовещение - 25 март, точно 9 месеца преди Коледа. Сега тази традиция е възобновена, съобщава туристическият борд на Тоскана. Честването е съпроводено с особен оптически феномен - точно по пладне през прозореца на катедралата на площад Мираколи в Пиза слънчев лъч пада върху мраморно яйце близо до амвона. Така този своеобразен \"слънчев часовник\" отбелязва идването на новата година. В този момент жителите на града преминават символично в 2020 г. Днес през двата града ще преминат празнични процесии с традиционни костюми, знамена и много музика.", "date": "2019.03.25", "title": "Честита нова година и добре дошли в Пиза"}
{"url": "https://www.dnevnik.bg/biznes/2019/03/20/3407282_novatorski_podhod_v_podkrepa_na_biznesa/", "text": "Небанковите финансови институции са изключително активни по линия на потребителското кредитиране, но когато говорим за бизнес клиенти, конкуренцията е все още ниска. На пазара от близо една година вече съществува надежден финансов партньор за бизнеса – компанията  Prospect Capital , част от най-големия български небанков финансов холдинг –  MFG (Management Financial Group) , при която кредитната политика и процедури по кандидатстване и отпускане на финансовия ресурс са с ясни и прозрачни условия.  Prospect Capital  залага на бързина при първоначален етап на проучване и кредитно становище до 48 часа след проведена първоначална среща с клиент или получена основна информация. \"До момента сме подкрепили финансово разнородни бизнеси – от такива в сферата на здравеопазването, до лека промишленост, строителство, IT технологии, организатори на събития и концерти и други. За нас водещи при решението за кредитиране са освен детайлният анализ на ефективността на проекта, също екипът, който стои зад него и ще осъществи изпълнението. Вярваме, че зад най-добрите проекти стоят хора с визионерско мислене и идеи, които имат нужда от подкрепа, за да реализират големите си планове. И точно ние сме лицето на финансовата подкрепа, от която имат нужда. Отворени сме към всички сектори и бизнес начинания, стига да разпознаем потенциала за успех в тях\", коментира Мирослав Каменов, Изпълнителен директор на  Prospect Capital . Бизнес кредитирането, предлагано от  Prospect Capital , започва от 100 хил. лв. и достига до 1 млн. лв. в стандартните сделки в зависимост от нуждите на клиентите. Компанията цели да предостави качествена финансова услуга за корпоративно кредитиране от ново поколение с бързи и улеснени процедури по кандидатстване, одобрение и индивидуален погасителен план. Кандидатстването е лесно и възможно със заявка онлайн или по телефон или среща на място в офиса на компанията. След индикиране на интерес за бизнес кредитиране, следва разговор с финансов консултант, който в рамките на два работни дни след разговор или среща връща обратно предварително кредитно становище към клиента. Този първи етап на кандидатстване е максимално опростен – без попълване на сложни формуляри и предоставяне на излишна документация, без бюрокрация. Новаторският подход извежда бизнес кредитирането до ново ниво – обслужването на клиента е поставено в центъра, а процедурите по кандидатстване са максимално опростени. Според  Prospect Capital  бързината и качеството на клиентското обслужване са в основата на успешните кредитни сделки. Най-често запитвания с нужда от финансиране са бизнеси в сферата на транспорт, IT услуги, търговия, земеделие и строителството. Като при последните два типа компании се наблюдава сезонност на бизнеса, ликвиден недостиг преди усвояване на субсидии от евро фондове, където нуждата от бързи оборотни средства и мостово финансиране обикновено е с ключов за развитието характер.", "date": "2019.03.25", "title": "Новаторски подход в подкрепа на бизнеса"}
{"url": "https://www.dnevnik.bg/bulgaria/2019/03/23/3408215_nov_opit_za_razreshavane_na_stroitelstvo_vurhu/", "text": "Ако една законова поправка не мине, опитай пак. Този път доста по-тайно. Този принцип явно важи за желанието строителство, реконструкции и всякакви намеси, при които ще бъдат засегнати паметници на културата, да става доста по-лесно, с \"мълчаливо съгласие\" и при почти неизпълнимо кратки за администрацията срокове за одобрение. Националният институт за недвижимо културно наследство да има само месец, в който да трябва да отговори на всяко подадено инвестиционно намерение за събаряне, строителство, надграждане, вграждане, ремонт и всякакъв друг вид намеса, засягаща паметник на културата. Ако не се справи за този срок, да се смята, че инвеститорът има мълчаливо съгласие, становището за намеса е положително и може да пристъпи към действия. Това се предвижда сега със законова поправка. Тази поправка е прокарвана така, че да не бъде забелязана, тя е на правителствения сайт, но текстът на промяната в Закона за културното наследство не е в раздел \"Култура\", а в \"Държавна администрация\". Промяната попада сред документите в пакет \"Усъвършенстване на административното обслужване в областта на културата\", основен елемент от който са промени в Административнопроцесуалния кодекс, облекчаващи някои административни тежести и режими. Към документите са приложени и различни съпътстващи материали, сред които е и \"изменения в други закони от тематичната област\". Там може да се открие при внимателен прочит и поправката в закона за културното наследство. В петък изтече срокът, в който изменението може да бъде коментирано или да се изпрати позиция по него. Тази консултация е задължителна по закон, но дали ведомството, публикувало текстовете, ще се съобрази със забележки и идеи, зависи от него. Пък и в случая поправката е останала невидима, така че няма коментари. Сега администрацията има четири месеца да отговори на инвеститорските намерения и да даде становища разрешава или не намесите, засягащи паметници на културата. Не се предвижда ако институциите не се справят в това време, да се приема, че са разрешили строителствата. А се чака одобрение или отказ да бъде разрешена намесата и строителството, което подлежи на обжалване. Още в началото на 2016 г. беше направен опит наред с други промени  да се въведе практиката на т.нар. мълчаливо съгласие . Тогава обаче се предвиждаше администрацията и институциите, отговорни за опазване на културното наследство, да имат поне два месеца да реагират на подаденото искане. И ако не успеят да го направят, да се смята, че има одобрение. Тогава срещу измененията  възразиха експерти . Те заявиха, че \"мълчаливото съгласие\" ще улесни многократно корупционните практики в сферата - \"защото за одобряването на недопустимите намеси в паметниците вече няма да бъде необходимо писменото и съзнателно съгласие на отговорните за това лица, а ще е достатъчно обикновено забавяне на преписката, което лесно може да бъде оправдано с претовареност, но пък за което трудно може да бъде доказан умисъл.\" След разгорещени дискусии и спорове, управляващите от ГЕРБ прокараха другите изменения, но се отказаха от поправката за свиване на срока и вписването на възможност за мълчаливо съгласие. Допреди по-малко от месец, когато аналогична поправка е качена на сайта за съгласуване. Този път през преходни и заключителни разпоредби на друг закон и с аргумента - облекчаване на административните процедури. Отсега е ясно, че Националният институт за недвижимо културно наследство надали ще се справи с поставения едномесечен срок и голяма част от исканията ще могат да минат по реда на мълчаливо одобрение. От близо десетина години капацитетът на института бива свиван с периодични законови промени, най-вече инициирани от ГЕРБ. Първо от независим орган, той беше прехвърлен към министерството на културата. Щатът му беше свит, много хора напуснаха или бяха уволнени през годините. Част от функциите му също бяха ограничавани нееднократно. Така се стига до ситуация, при която на един експерт  годишно да се падат по над 3000 обекта, които трябва да следи , както отчете неотдавна Сметната палата. За ситуацията са сигнализирали през годините множество експерти и организации, но мерки не бяха взети, за да се засилят възможностите на института да върши качествена и навременна работа по опазване на културното наследство. Въпреки това той е постоянен обект на критики заради забавени преписки и отговори по инвеститорски искания. А тромавата работа е аргумент както на тази предстояща поправка, така и на предишни. След като досега институтът не се справяше с по-дългите срокове, той надали ще успее да се вмести и в кратките. Новите правила ще важат и за общинските комисии, които трябва да разглеждат заявленията за намеси при паметници от местно значение и с по-нисък клас на защита. Тези комисии, на които бяха дадени функции, изпълнявани преди от националния институт, бяха създадени с промените от 2016 г., въпреки предупрежденията на експертите, че това ще отвори вратата за корупционни практики. Повечето комисии обаче така и не работят заради липсата на капацитет. А там, където ги има, в София например, нямат достатъчно данни и достъп до архивите, за да могат да взимат възложените им по закон решения. Така и комисиите едва ли за един месец ще могат да взимат решение. И ще има \"мълчаливо съгласие\".", "date": "2019.03.25", "title": "Нов опит за разрешаване на строителство върху паметници на културата с мълчаливо съгласие"}
{"url": "https://www.dnevnik.bg/sviat/2019/03/25/3409345_eddogan_moje_da_vurne_na_sveta_sofiia_v_istanbul/", "text": "Турският президент Реджеп Тайип Ердоган каза днес, че статутът на прочутата бивша християнска базилика \"Света София\" - една от най-големите забележителности в Истанбул, може да бъде променен от \"музей\" на \"джамия\" след местните избори на 31 март, предаде \"Франс прес\". В интервю за тв канала ТГРТ Ердоган се мотивира с това, че така храмът ще може да бъде посещаван безплатно от туристите от всички вероизповедания. Той даде за пример намиращата се в съседство Синя джамия, в която всички посетители влизат безплатно. \"Със \"Света София\" можем да постъпим аналогично\", отговори Ердоган на зададен му журналистически въпрос. Понастоящем входът в музея \"Св. София\" е 60 турски лири (10 долара). Само преди няколко дни Ердоган заяви, че не подкрепя идеята \"Света София\" да бъде превърната в джамия, защото това можело да има сериозни последствия. Катедралата \"Света София\" е най-значимият паметник на византийското изкуство. Изградена е в VI век (532-537 г.) по нареждане на император Юстиниан, който решил да увековечи славата на Константинопол, припомня ТАСС. Според преданията на Юстиниан му се явил ангел и по представил плана за строителството на катедралата. Императорът мечтаел бъдещият храм да няма равен в света. В продължение на близо 1000 години \"Св. София\" е била най-големият християнски храм в света. След превземането на Константинопол от османците през XV век \"Св. София\" е превърната в джамия, допълнително са и пристроени минарета. През 1935 г. \"Св. София\" престана да бъде джамия и бе обявена за музей. По-голям християнски храм се появява едва след изграждането на ватиканската базилика \"Свети Петър\" през XVI век.", "date": "2019.03.25", "title": "Ердоган може да върне на \"Света София\" в Истанбул статута на джамия"}
{"url": "https://www.dnevnik.bg/bulgaria/2019/03/25/3409353_curkvata_ne_tolerira_izpisvaneto_na_sveshteni_tekstove/", "text": "Българската православна църква (БПЦ) не толерира изписването на свещени текстове по фасадите на сградите. Това заяви митрополит Антоний в ефира на \"Нова телевизия\". Коментарът му е по адрес на луксозната сграда \"Летера\" на ул. \"Латинка\" в столичния квартал \"Изток\", върху която строителят \"Артекс\" е изписал част от псалм 91 от Библията. Сградата се оказа в центъра на имотен скандал. Миналата седмица стана известно, че представители на управляващите имат апартаменти във въпросната сграда, купени на цени под пазарните, което  доведе до две оставки. \"Църквата има практика за освещаване на дом. Едно формално вграждане на текст или поставяне на икона без вярата, която трябва да имаме, е безсмислено. Това е по-скоро маркетингов прийом, отколкото някаква защита\", коментира владиката по повод информация в медиите, че имотът е бил предпочетен от зам.-председателят на ГЕРБ Цветан Цветан заради  \"енергийната защита\" на вградения 91-ви псалм . Съсобственикът на \"Артекс\" Весела Мирянова обясни, че в сградата е \"вграден\" псалм 91 от Библията и това защитава енергийно сградата. Повече по темата четете  тук . По думите му това в никакъв случай не е свидетелство за чиста християнска вяра, а напротив – афишира се точно обратното. \"Енергийната защита е нашата молитва. Църквата не толерира този начин на спекулиране със свещените текстове\", допълни митрополит Антоний. Според него грешната интерпретацията на библейските текстове, изписани по сградите, се получава от недостатъчната просветеност на вярващите. Владиката коментира и решението за  опрощаване на дълговете на вероизповеданията . \"Българската православна църква нито е инициирала, нито е вносител на искания за опрощаване на каквито и да е дългове. БПЦ няма дългове, ако има – те са незначителни\", заяви митрополит Антоний. \"Гарантирането на националната сигурност няма как да стане чрез опрощаването на дългове или чрез ограничаване на финансирането на даренията отвън\", коментира още митрополит Антоний. По думите му и в момента има закон, с който може да бъде проследена всяка една по-голяма сума, която идва като дарение от чужбина.", "date": "2019.03.25", "title": "Църквата не толерира изписването на свещени текстове по сградите"}
{"url": "https://www.dnevnik.bg/sviat/2019/03/25/3409355_rumuniia_i_honduras_shte_priznaiat_erusalim_za_stolica/", "text": "Лидерите на Румъния и Хондурас обявиха, че ще признаят Ерусалим за столица на Израел, съобщи \"Асошиейтед прес\", цитирана от БТА. Румънският премиер Виорика Дънчила и президентът на  Хондурас  Хуан Орландо Ернандес направиха тези съобщения на годишната конференция на Американско-израелския комитет по обществени въпроси (AIPAC) във Вашингтон. Изявленията им бяха приветствани от израелски политици. Американският президент Доналд Тръмп призна Ерусалим за столица на Израел - ход, който беше приветстван от Израел. Примерът му беше последван и от  Гватемала . Парагвай също прие тази мярка, но впоследствие  се отказа  от нея. Това действие разгневи палестинците, които гледат на Източен Ерусалим като на столица на тяхна бъдеща държава. Повечето страни имат посолства в Тел Авив поради чувствителността на въпроса за Ерусалим. Палестинците и по-голямата част от международната общност заявяват, че окончателният статут на града трябва да бъде определен чрез преговори.", "date": "2019.03.25", "title": "Румъния и Хондурас ще признаят Ерусалим за столица на Израел"}
{"url": "https://www.dnevnik.bg/evropa/2019/03/25/3409357_mei_e_pritisnata_da_obiavi_grafik_za_otteglianeto_si/", "text": "Британският премиер Тереза Мей свика на спешна среща в правителствената резиденция Чекърс край Лондон ключови министри от своя кабинет, депутати консерватори, подкрепящи Брекзит, и други видни дейци на управляващата партия. Те пространно дискутираха стратегията на премиера и въпроса дали има достатъчна подкрепа, за да бъде отново поставен на гласуване тази седмица нейният договорен с Брюксел проект на споразумение за напускане на ЕС, съобщи \"Ройтерс\", цитирана от БТА. Говорителят отказа да направи коментар за резултата от вчерашните разговори. По-късно обаче електронният сайт \"Бъзфийд\" съобщи, че депутатите, привърженици на Брекзит, начело с Джейкъб Рийс-Мог и Иън Дънкан-Смит са казали на Мей, че ако иска нейното споразумение да бъде одобрено, тя трябва да представи график за оттеглянето си от премиерския пост, за да се гарантира, че следващият етап от преговорите - вече за условията на бъдещите отношения с ЕС - ще премине под друго ръководство, предаде \"Ройтерс\". Таблоидът \"Сън\" пише в редакционна статия на първа страница, че министър-председателя трябва днес да обяви, че ще подаде оставка, щом сделката й за Брекзит бъде одобрена и Великобритания напусне Европейския съюз. \"Времето изтече, Тереза\", пише \"Сън\" и добавя, че единственият шанс на Мей да издейства одобрение на сделката й от парламента е да обяви дата за оттеглянето си. На среща на върха миналата седмица лидерите на ЕС заявиха, че Брекзит ще бъде отложен до 22 май, при условие че британският парламент одобри до края на март споразумението за излизане, или до 12 април, ако споразумението не бъде одобрено. При втория случай до 12 април Великобритания трябва да каже как планира да действа. Повече за решението им четете  тук . В края на миналата седмица Мей каза, че може и да няма трети вот за сделката й, която вече два пъти беше отхвърлена от парламента, ако няма достатъчна подкрепа. В писмо до депутатите в петък вечер тя изложи четири варианта - да одобрят сделката й тази седмица (което зависи от това председателят на парламента  да й позволи отново да я внесе  за гласуване), да бъде поискано ново отлагане преди 12 април, което би значело Великобритания да участва в изборите за Европейски парламент, да няма Брекзит, Великобритания да напусне без сделка. Какво предстои да обсъжда и гласува тази седмица британският парламент четете  тук .", "date": "2019.03.25", "title": "Мей е притисната да се оттегли, за да бъде одобрена сделката за Брекзит"}
{"url": "https://www.dnevnik.bg/sviat/2019/03/25/3409352_severna_koreia_vurna_personala_si_v_bjuroto_za_vruzka/", "text": "Северна Корея върна по-голямата част от персонала си в бюрото за връзка с Южна Корея, няколко дни след като го изтегли оттам без обяснение, съобщиха \"Франс прес\" и \"Йонхап\". Четирима от петимата севернокорейски представители се върнаха днес в бюрото и се срещнаха с южнокорейските си колеги, заяви представител на южнокорейското министерство на националното обединение. Бюрото за връзка между двете Кореи, разположено в севернокорейския град Кесон, беше отворено през септември м.г. в рамките на осезаемо сближаване между двете държави, припомня \"Франс прес\". /БТА", "date": "2019.03.25", "title": "Северна Корея върна персонала си в бюрото за връзка с Юга"}
{"url": "https://www.dnevnik.bg/biznes/2019/03/25/3409349_stroitelna_asociaciia_poiskala_popravkata_za/", "text": "Промените в Закона за устройството на територията от 2017 г., от които в крайна сметка се е облагодетелствала компанията \"Артекс\" за един от обектите си, са приети по предложение на една от организациите в бранша. Това разказа в студиото на Би Ти Ви Георги Шопов, председател на Националната асоциация на строителните предприемачи, в която членува и \"Артекс\". Той разказа, че предложението е дошло от бранша след като заради кризата много разрешителни за строителство на сгради не били ползвани. Изваждането на такъв документ трае 1-2 години и това препятства фирмите да възобновят строежите, когато интересът към покупка на жилища в тях се завърне. Затова асоциацията предложила в разговор с представители на Министерството на регионалното развитие и благоустройството строителните разрешителни да важат не за 5, а за 10 г. В крайна сметка обаче депутатите решили това да е валидно само за строежи висока категория каквито са общинските инфраструктурни проекти. В тази висока категория обаче попадат и много високите сгради. Така в поправката попада и небостъргачът \"Златен рог\", който \"Артекс\" в момента изгражда в близост до хотел \"Маринела\". По план сградата трябва да е висока 100 м и да се състои от 34 етажа. \"Капитал\"  припомня, че \"Артекс\" купуват терена и фирмата инвеститор през 2015 г. като разрешителното за терена е подновявано веднъж от предишния главен архитект Петър Диков със странно основание. Тогавашните собственици оставили една ограда, която се брояла за строителна площадка, въпреки че реално строителство не е имало. В края на 2016 г. вече \"Артекс\" искат да презавери разрешителното си, но междувременно парламентът приема въпросните промени в закона, с които срокът за завършване на подобни проекти се удължава на 10 години от \"започване на строителството на елементи на техническата инфраструктура\". Така фирмата оттегля искането си за презаверяване на разрешението за строеж, а общината им връща заплатената такса от 260 хил. лв. Зависим от нормативната база, която зависи от политиците, но е абсурдно заради една сграда да промениш цял закон, смята Шопов. Не му е известно тази законова поправка да е облагодетелствала друг член на асоциацията. Като гражданин и физическо лице смятам, че не е имало политически натиск тази поправка да бъде приета, обяви Шопов. Притеснени сме, че политически проблем се пренася върху работещите сектори в икономиката. Оказва се, че да продаваш на политици е проблем в нашето общество, който се появява заради предстоящите избори, посочи председателят на асоциацията. В отговор на въпрос посочи, че цена от близо 700 евро на кв. м жилищна площ, на каквото приблизително се смята, че е сключена сделката на Цветан Цветанов, е била актуална в квартал \"Изток\" преди 10 и повече години. Шопов обясни, че е нормално за отделните клиенти да има различни цени на жилищата в една сграда, което обаче зависи на какъв етап от строежа каква част от цената са платили. Обясни и че цената на жилищата силно зависи от квартала, тъй като около 60-65% от нея се формира от стойността на терена. И при моите клиенти има различни цени – ако клиент плаща 100% в самото начало при изкопа, това финансово много ме улеснява, обясни той. Разказа и че той преди години е бил склонен да направи голяма отстъпка в цената за сделка в района на ул. \"Оборище\", защото клиентът била известна певица, а се знаело, че това ще повиши търсенето на жилища в района, защото хората обичали да купуват апартаменти в сгради, където ще имат известни личности за съседи.", "date": "2019.03.25", "title": "Строителна асоциация поискала поправката за 10-годишна валидност за разрешителните за строеж"}
{"url": "https://www.dnevnik.bg/sviat/2019/03/25/3409360_ruski_samoleti_s_voenni_i_tehnika_kacnaha_vuv_venecuela/", "text": "Два руски самолета, превозващи 99 военни и 35 тона техника кацнаха в Каракас, \"в рамките на техническото и военно сътрудничество с Венецуела\", предаде \"Франс прес\", като цитира руската държавна агенция \"Спутник\". \"В тези полети няма нищо тайнствено\", посочва \"Спутник\" и уточнява, че единият самолет е \"Антонов Ан-124\", другият - пътнически \"Ил-62\". Те са кацнали пред президентския терминал на международното летище \"Симон Боливар\". Венецуелските власти и посолството на Русия в Каракас отказаха да коментират тази информация, посочва АФП. Но венецуелският в. \"Ел насионал\"  пише , че групата се оглавява от ген.-полковник Василий Тонкошкуров, началник на Генералния щаб на сухопътните войски. На летището групата е посрещната от Марианни Мата, която оглавява отдела по международни въпроси и интеграция към венецуелското Министерство на отбраната (името и длъжността ѝ се  споменават  и в официални документи). \"Ройтерс\" съобщи, че двата самолета са излетели в петък за Каракас от руското военно летище \"Чкаловски\" и са направили кратък престой в Сирия. Транспортният самолет \"Ан-124\" е излетял от Каракас в неделя следобед. Сайтът FlightRadar, който наблюдава въздушния трафик, потвърждава, че самолети със същите номера са излетели от Латакия. \"Ройтерс\" също цитира агенция \"Спутник\" с думите, че руските военни са пристигнали във Венецуела за \"консултации\". \"Русия има различни договори тук, които са в процес на изпълнение, договори от технически военен характер\", заявил пред \"Спутник\" източник от руското посолство в Каракас. Мерки за сигурност Руските министерства на отбраната и на външните работи и говорителят на Кремъл не са отговорили на писмените въпроси на \"Ройтерс\" във връзка с пристигналите във Венецуела самолети. Испанският вестник \"Ел паис\"  отбелязва , че те пристигат, след като президентът Николас Мадуро обяви, че е взел допълнителни мерки за сигурност заради план на председателя на парламента и обявил се за държавен глава ( признат от десетки държави ) Хуан Гуайдо да го убие. Същите самолети не за пръв път са във Венецуела - през декември те съпровождаха  стратегическите бомбардировачи Ту-160 , кацнали във Венецуела, пише  РБК . Според специализираната агенция Авиа.про, цитирана от БТА, появата на руски самолети и голям брой военни във Венецуела предизвика куп въпроси у специалистите, защото според непотвърдена информация Русия се готви да разположи в латиноамериканската държава пълноценна военна база. Нещо повече, в интернет бяха качени и снимки на мистериозния товар, пристигнал с един от военнотранспортните самолети, отбелязва специализираната агенция Авиа.про, като се позовава на Телеграм канала \"Военний обозревател\". \"От представената снимка личи, че не става дума за храни и медикаменти, а за товар с неизвестен характер, грижливо покрит с брезент и стоварван върху платформата на камион. Според оценки на специалисти може би става дума за товар с военно предназначение\", се казва в материала. \"Това може да е какво ли не - от далекобойни ракети за зенитните ракетни комплекси С-300В, развърнати вече из цяла Венецуела, до средства за радиоелектронна борба, необходими на властите, за да се борят срещу разузнавателната авиация на САЩ, която все по-често доближава венецуелските граници\", коментира аналитик на Авиа.про.", "date": "2019.03.25", "title": "Руски самолети с военни и техника кацнаха във Венецуела"}
{"url": "https://www.dnevnik.bg/evropa/regioni/2019/03/25/3409366_nova_programa_shte_podkrepia_cifrovizaciiata_na_mestno/", "text": "\"Регионите са сърцето на Европейския съюз. Те са най-близо до гражданите и бизнеса. А цифровизацията и свързаността имат огромен потенциал да създадат нови възможности за развитие, правейки процесите по-бързи и ефективни, като създават по-интелигентни продукти и услуги за хората и бизнеса\". Това заяви еврокомисарят по цифровата икономика и общество Мария Габриел при откриването на областния форум във Враца \"Цифровизацията-възможност за растеж на област Враца\" по покана на областния управител Малина Николова и кмета на община Враца Калин Каменов. Комисарят наблегна на целта за изграждане на цифрови иновационни хъбове във всеки регион, включително Враца, които ще бъдат ключови за осигуряването на достъп до най-новите цифрови технологии за предприемачите и обществените администрации на регионално ниво. Новата самостоятелна програма \"Цифрова Европа\" с бюджет от 9.2 милиарда евро, която се създава по нейно предложение, ще инвестира в създаването на хъбове с цел всяка компания или обществена организация на местно равнище да получи подкрепа за внедряване на цифрови технологии. По програмата са предвидени и инвестиции в придобиване на високи цифрови умения, киберсигурност, изкуствен интелект, суперкомпютри, модерна администрация. Мария Габриел подчерта, че цифровизацията не може да бъде успешна и да работи за хората, ако те не бъдат подкрепени за придобиването на необходимите умения. Тя насърчи училищата от област Враца да се включат активно в Европейската седмица на програмирането, която се провежда всяка година през октомври. Прикани също студентите да използват шанса да натрупат опит в чужда технологична компания чрез схемата за трансграничен стаж \"Цифрова възможност\". Освен това комисарят информира, че за развитие на основни цифрови умения ще има финансиране и в рамките на Европейския социален фонд чрез ваучери за обучения.", "date": "2019.03.25", "title": "Нова програма ще подкрепя цифровизацията на местно равнище"}
{"url": "https://www.dnevnik.bg/kultura/2019/03/25/3409372_v_proshtalnoto_turne_na_deep_purple_beshe_vkljuchen/", "text": "Една от най-великите рок групи в историята на музиката - Deep Purple, идва в София за втори концерт от прощалното си турне The Long Goodbye, с което приключват окончателно своята концертна дейност. Музикантите са останали впечатлени от своите почитатели в няколко страни и са решили да ги зарадват с ново шоу, като сред избраните държави е и България. Концертът ще е на 7 декември (събота) в \"Арена Армеец\". Началото му е планувано за 20 ч. Първият концерт на Deep Purple в София от прощалното им турне беше през май 2017 г. Той отново беше в зала \"Арена Армеец\", а всички билети бяха разпродадени месеци преди това. Сега цените на билетите са от 60 до 120 лв. Продажбата им започва на 29 март (петък) и могат да бъдат закупени в мрежата на \"Ивентим\", както и онлайн на  www.eventim.bg . Deep Purple идват в България през декември в състав Иън Гилън, Роджър Глоувър, Иън Пейс, Стийв Морз и Дон Еъри.", "date": "2019.03.25", "title": "Deep Purple включи в прощалното си турне още един концерт в България"}
{"url": "https://www.dnevnik.bg/analizi/2019/03/25/3409365_zashto_evtinite_apartamenti_niama_da_budat_prosteni_na/", "text": "Докато хората не придобият манталитета на \"войници на партията\", никой тоталитаризъм не е жизнеспособен. Аналогично, докато гражданите не придобият манталитета на крепостни селяни, всеки популизъм е много по-крехък, отколкото изглежда.  Точно това лъсна ден-два, след като на територията на България най-често споменаваната дума се оказа \"апартаменти\". Уж \"Бойко е наше момче, народно\", уж \"се разбираме, защото сме прости\" и изведнъж – шах с пешката. Ако идната седмица имахме избори, ГЕРБ щеше да ги загуби катастрофално. Разликата между популизъм и действителна (понякога наричана \"либерална\" или \"конституционна\") демокрация е в разбирането на природата на властта.  При действителната демокрация, победителят на избори не става всевластен господар на територията. Неговата възможност да упражнява властта като прищявка е ограничена от разделението на властите, върховенството на закона, конституционни и други ограничения върху волята му. Целта на тази постройка е двояка: първо, да предпазва отделния гражданин от натиска на властта; и второ, да установи такъв граждански контрол върху властта, който да не й позволи да се превърне в олигархия и, сетне, в някакъв вид диктатура. При популизма, върху волята на победителя не се допускат никакви ограничения. \"Народът е с мен\", казва той, \"и ще правя, каквото намеря за добре. Който е несъгласен – той да печели избори\". Чували сме я десетки пъти. По-ясно – по-популярно – тази идеология беше споделена от неговия сподвижник Емо Ротманса още по време на първия кабинет на ГЕРБ: \"Властта е наша, гората е наша; правим, каквото си искаме\". Този тип власт, обаче, за да се вкорени, изисква мащабно извеждане на обществото от неговото съвременно състояние и връщането му към състояние отпреди столетия. Защото никой обитател на модерния свят няма да се съгласи властта да му се качва на главата и да започне да думка по нея, като по тъпан. На това би се съгласил само някой, който не живее в съвремието – не знае, че е равнопоставен на всеки власт-имащ.  Такива са крепостните селяни. Те \"си знаят мястото\", а именно – че е техен дълг да се подчиняват на всяка прищявка на всеки господар. Защото те, крепостните, са по-нисши от тях, господарите. Колкото и неграмотни да са управляващите популисти – а в България те са фрапантно неграмотни – те все пак доста бързо усещат, какво трябва да направят, за да могат да правят \"каквото си искат\". А именно: трябва да сведат гражданите до положението на крепостни селяни. Затова ГЕРБ от година и половина усилено се опитва да гради общество от феодално-средновековен тип.  Докато хората са граждани, те няма вечно да допускат властта да прави, каквото си иска с тях. Затова трябва да престанат да бъдат граждани. А за да престанат да бъдат граждани, цялото общество трябва да бъде префасонирано по феодален тертип. Сърцевината на всеки феодализъм е следният принцип: управлява силният, а не – законът. Ще рече: слабият, ограбен или насилен от силния, няма никакъв начин да се противопостави или да постигне компенсация. Единственото право е силата. Щом си слаб – подчиняваш се и се подмазваш на господаря си с надежда да го омилостивиш. Спрямо крепостните, феодалите имат безгранична власт. Могат да им вземат всичко, да им насилват жените, да им отмъкват децата за слуги; в Русия са могли да ги продават заедно с колибите им. Проблемът, на който се натъкна ГЕРБ – на който се натъква всеки популизъм – е следният. Не можеш безнаказано да вземаш всичко на хората, ако те все още не са крепостни селяни; ако те все още смятат себе си за граждани. Повечето хора все още знаят, че имат права и свободи – че са граждани. И че властта няма правото да прави, \"каквото си иска\".  А тя, от самото начало на \"Бойко-3\", прави точно това. Всяка седмица поне веднъж \"прави, каквото си иска\", все едно феодалният строй вече е постигнат. Граби от обществени поръчки – до 80 процента в малките общини. Назначава прононсирани бандити за свои представители в икономиката. Отнема общото достояние – природата, подземните богатства, въздуха, водата – в своя полза.  И, за да прикрие това, на всяка крачка – лъже. Всеки закон в полза на всеки олигарх бил в полза на всеки българин. Всеки бетон в защитена местност бил законен. Дюни нямало никъде и няма да има. Горите не били гори, а плажовете били картофени ниви. Свлачищата по морето най-удачно се укрепвали с ваканционни селища точно до водата. На защитеното езеро Шабла щяло да му е най-добре да бъде пресушено.  Целта беше очевидна: гражданите да свикнат, че не са никои. Че колкото и да се възмущават от наглостта на властта, от тях нищо не зависи. Че тяхната работа е единствено да се подчиняват, за да си нямат неприятности.  Истина е, че в началото на строителството на феодализма повечето българи се опитаха да се нагодят към него. Да намерят, всеки лично за себе си, някакъв сравнително удобен вариант на живот в крепостничество. Все пак те бяха вече преживели нещо подобно по времето на Тодор Живков и знаеха, как да оцеляват. Да не изпъкват, да се подчиняват, да се подмазват, да си намират покровител.  Ако много знаеш, уволняват жена ти от възпитателка в детската градина (истински случай). Ако обаче си траеш и гледаш земята – пак ще го отнесеш, ако някой власт-имащ развие съответната прищявка. Отворил си, например, заведение на хубаво място, платил си си рекета и към местните власти, и към партията – но пък се оказва, че на сто метра някой особено важен дебелак има подобно заведение и не иска конкуренция. И – пак го отнасяш, колкото и да си се правил на божа кравичка (и това е истински случай). В крайна сметка, някъде в края на февруари българите разбраха: няма как да избегнеш произвола на властта. И да си траеш и да не си траеш – все тая. Нарочат ли те – ще бъдеш унищожен. Нароиха се прекалено много подобни случаи и в крайна сметка се оказа, че всеки българин познава поне един човек, нарочен от властта за унищожаване. Това знание произведе съответните обществени настроения. В последните седмици преди скандала с апартаментите няколко човека от дълбоката провинция – където, предполага се, феодалният модел е най-силен – ми споделиха следното. Тръгнали да организират протест срещу някакъв мащабен произвол, засягащ интересите на всички местни. Тръгнали със свито сърце, очаквайки затворени врати, бягащи погледи и страхливи оправдания. Натъкнали се , обаче, на пълна готовност за протестиране веднага. Местните тутакси се съгласявали да протестират, а чак след това питали – за какво. сподели един такъв организатор на протест в място с 2-3 хиляди жители. \"Май лошо им се пише на гербаджиите,\" философски заключи друг. И, на фона на вече съществуващото клокочене – аферата с апартаментите. В своето упоение, управляващите забравиха едно свръх-видимо качество на българите. Те могат да негодуват, да се ядосват и да кълнат властта по всякакви поводи. Но те се задвижват срещу нея само при два повода: първо, ако директно им бръкне в джобовете; второ – ако заграби имоти. Сагата с апартаментите беше изтълкувана от обикновените хора по един съвършено категоричен начин: \"тия гепиха луксозни апартаменти\". Ако сега се проведе проучване, ще се окаже, че смазващото мнозинство от българите изобщо не вярват който и да е от тези апартаменти да е бил изобщо платен. Масовото убеждение е, че апартаментите са просто \"гепени\". А няма да бъдат простени, защото ГЕРБ избърза: вместо да отдели още 3-4 години на изграждане на феодализма (т.е. на вкарването на гражданите в положението на крепостни селяни) и тогава да започне да взема всичко, скочи да вземе още отсега – докато хората са все още граждани. А от ГЕРБ избързаха, защото наистина са прости, битови и ненужни – както каза, в отчаянието си, Борисов по повод апартаментите им. Накратко: дори да имаш цялата власт и почти целите медии (и почти цялата правосъдна система) от десет години – не можеш вечно да продаваш на граждани номера от селски вечеринки... ", "date": "2019.03.25", "title": "Защо евтините апартаменти няма да бъдат простени на ГЕРБ"}
{"url": "https://www.dnevnik.bg/evropa/2019/03/25/3409377_peticiia_za_otmiana_na_brekzit_subra_rekordnite_pet/", "text": "Петиция с искане Брекзит да бъде отменен и Великобритания да запази членството си в ЕС вчера премина прага от 5 милиона събрани подписа, предаде БТА.  Това е петицията , събрала най-широка подкрепа, от всички, които някога са били качвани на сайта на британския парламент. До този момент рекордът бе на петицията за втори референдум за Брекзит, която вече отдавна е затворена за подписи, но през 2016 г. събра 4,150 милиона поддръжници. Събирането на подписи за отмяната на Брекзит започна на 20 февруари. Към 18 март присъединилите се към нея бяха едва 10 хил., но към 20 март превишиха 100 хил. На следващия ден поддръжниците й нараснаха лавинообразно до над 2 милиона. Според британските разпоредби на всяка петиция, събрала над 10 хил. подписа, трябва да бъде даден официален отговор от правителството, а след набиране на 100 хил. подписа тя трябва да бъде разгледана от парламента. Все пак няма гаранции, че искането ще бъде удовлетворено.", "date": "2019.03.25", "title": "Петиция за отмяна на Брекзит събра рекордните пет милиона подписа"}
{"url": "https://www.dnevnik.bg/sviat/2019/03/25/3409374_voenni_korabi_na_sasht_poluchiha_dostup_do_omansko/", "text": "САЩ са постигнали стратегическа сделка за използване на пристанища с Оман днес, която според представители на администрацията във Вашингтон ще позволи на американските военни по-добър достъп до региона на Залива и ще намали необходимостта да се изпращат кораби през Ормузкия проток, информира \"Ройтерс\", цитирана от БТА. Споразумението  урежда  достъпа на САЩ до съоръжения и пристанища в Дукм и Салала и \"потвърждава ангажиментите на двете страни за насърчаване на взаимните цели в сигурността\", се съобщава в изявление на американското посолство в Оман. Оман разглежда договора от икономическа гледна точка, като иска да развие Дукм, запазвайки същевременно \"швейцарския\" си неутралитет в политиката и дипломацията на Близкия изток. САЩ обаче са все по-обезпокоени от разширяването на ракетната програма на Иран, която се разви през последните години въпреки санкциите и дипломатическия натиск на Вашингтон. Техеран в миналото е заплашвал да блокира Ормузкия проток, който е важен маршрут за морския превоз на петрол на излаза от Персийския залив в отговор на враждебни действия на САЩ. Представители на американските власти отбелязаха, че споразумението ще разшири възможностите на американската армия в региона при всякакъв вид кризи. Дукм е идеално пристанище за големи кораби и дори е достатъчно голямо за самолетоносач, посочи друг източник от администрацията. За Оман сделката ще подпомогне усилията на страната да превърне някогашното рибарско селище на 550 км южно от столицата Маскат в ключов промишлен и пристанищен център за Близкия изток. Тя също така ще постави Вашингтон в по-добра позиция в глобалната надпревара за влияние с Китай. Китайски компании  възнамеряваха да инвестират до 10.7 млрд. долара  в проекта Дукм съгласно споразумение, което трябваше да има търговски, а не военен характер. Според американски представител обаче отношенията с Китай изглежда не са толкова силни, колкото се очакваше да бъдат преди няколко години.", "date": "2019.03.25", "title": "САЩ се договориха с Оман военни кораби да ползват пристанище, в което инвестира Китай"}
{"url": "https://www.dnevnik.bg/bulgaria/2019/03/25/3409394_devet_dushi_sa_v_zatvora_za_predlagane_na_podkupi/", "text": "Общо девет души са осъдени ефективно за корупция и в момента лежат в затвора. Това се разбира от справка на Главна дирекция \"Изпълнение на наказанията\" към правосъдното министерство, получена от  \"Сега\"  по Закона за достъп до обществената информация. Повечето от осъдените са признати за виновни за предлагане на подкуп до 50 лв. Най-сериозните случаи са два. Единият е на служители от фонд \"Земеделие\", подкупвали земеделски производители, както и надзирател и частен охранител, които вземали пари от затворници, за да им осигурят привилегировано отношение. Така се оказва, че няма нито един осъден за корупция по високите етажи на властта. В единия от случаите мъж се опитал да подкупи полицай с откраднатото от него колело. Затова той е осъден на година и половина затвор. Половин година ефективна присъда е получил мъж, който дал 20 лева на двама полицаи, за да не бъде глобен за това, че няма книжка и че в колата му има повече пътници, отколкото е разрешено да се возят. За опит да даде 50 лв. на двама гранични полицаи, които го спрели за проверка, друг мъж е осъден на една година затвор. За подкуп от 10 лв. шофьор без книжка и с положителна проба за алкохол получил присъда от две години и половина. Сред най-големите присъди се отличават тези на двама служители на фонд \"Земеделие\". Те са осъдени на три години и осем меса и три години и четири месеца затвор заради поискани и получени подкупи. Те дебнели земеделски производители, които въпреки забраната горят стърнища. После ги заплашвали с огромни глоби и спиране на субсидиите, ако не им дадат определени суми. Така всеки от тях прибрал по над 23 хил. лв. Един надзирател и бивш затворник, служител в частна охранителна фирма, също са получили сравнително големи присъди. Те са осъдени на 4 години и половина и на 3 години. Надзирателят бил началник група \"Социална дейност и възпитателна работа\", а длъжността му позволявала да осигурява работа на затворниците, което пък им гарантирало намаляване на присъдите. Бившият лишен от свобода му помагал при получаването на подкупите от роднини на затворници - между 3000 и 6000 лв.", "date": "2019.03.25", "title": "Девет души са в затвора за предлагане на подкупи, повечето от които до 50 лева"}
{"url": "https://www.dnevnik.bg/sviat/2019/03/25/3409391_raketen_udar_ot_gaza_rani_7_dushi_v_izrael_netaniahu/", "text": "Израелският премиер Бенямин Нетаняху заяви, че съкращава посещението си в САЩ заради днешното ракетно нападение срещу Израел от ивицата Газа, предаде \"Франс прес\", цитирана от БТА. Малко след това израелската армия обвини ислямистката организация \"Хамас\", която контролира Газа, за инцидента. Израелски медии  пишат , че военни вече са изпратени към границата с анклава. \"Заради събитията в областта на сигурността реших да съкратя посещението си в Съединените щати. След няколко часа ще се срещна с президента (на САЩ Доналд) Тръмп, а след това незабавно ще се върна в Израел\", каза Нетаняху. Седем души бяха ранени по-рано днес в Централен Израел, когато ракета улучи къща край Тел Авив, припомня ДПА. Първоначално се съобщаваше за петима ранени. Сред ранените има три деца: бебе, тригодишно дете и 12-годишно момиче. Наранявания получиха също така две жени съответно на по 60 и 30 години. Премиерът Нетаняху определи нападението като \"престъпна атака\" и обеща сериозен отговор от страна на Израел, отбелязва \"Асошиейтед прес\".", "date": "2019.03.25", "title": "Ракетен удар от Газа рани 7 души в Израел, Нетаняху съкрати визита в САЩ"}
{"url": "https://www.dnevnik.bg/bulgaria/2019/03/25/3409380_vreme_e_za_obiad/", "text": "Кога за последно имахте нормална обедна почивка? Нормална в смисъл на време, в което успявате да обядвате спокойно и да изхвърлите мислите за работните ангажименти от съзнанието си? Би трябвало това да се случва във всеки ваш работен ден, но надали е така, или поне на повечето от вас. Редица изследвания сочат, че в последно време българите все повече избягват да излизат навън в обедната си почивка и просто хапват един бърз сандвич пред компютъра или на работното си място. Това обаче е грешка. Ето и 3 от нашите златни съвета за хранене в офиса.  Това е доста вреден навик. Обедната пауза е моментът, който трябва да посветите само на себе си, тук работата трябва да остане на заден план. Именно това е времето, в който давате рестарт на вашата система, затова не го пропускайте. А и като цяло  интернет, яхнии и ножове не са особено добра комбинация , в противен случай рискувате да нанесете непоправими щети на храносмилателната си система, а и със сигурност ще трябва да се обърнете за помощ към микрохирург, който да извади миниатюрните трошици и хранителни частици, попаднали в клавиатурата. На всеки се е случвало, нали? Според повечето експерти храненето с вперени в монитора очи пречи да следим количеството храна, която поглъщаме, и е сред основните причинители на затлъстяване.  Храненето с колеги ще ви разсее и презареди с енергия, а и можете да откриете неподозирани страни от характера им, които в работна среда няма как да се проявят.  Ако пък се срамувате, знайте, че правите голяма грешка. Сготвеното вкъщи е най-сладката храна по време на обедната почивка. Съветът тук отново е да я консумирате в компания, например в кухнята на офиса или навън в парка, когато времето го позволява. Също така избягвайте ястия с особена или прекалено силна миризма, която би могла да подразни околните и да ги накара никога повече да не седнат на една маса с вас. Ето и един съвет бонус:   След това отделете десетина минути за кратка разходка. Именно тези малки моменти обръщат деня ви. Хапването набързо спестява време, но отнема нещо много важно - възможността да промениш средата край себе си дори и за малко и да презаредиш батериите, така че да си по-продуктивен след това. Споделете долу в коментарите остава ли ви достатъчно време да се нахраните спокойно през обедната си почивка? Кое е това, което ви пречи да го направите? Разгледайте и актуалните ни обяви за работа на  Karieri.bg . търси: Юрист / младши адвокат Адвокат  търси: Learning & Development Coordinator Accountant, Tax & Bookkeeping Outsourcing Tax Graduates Junior Auditor End User Support Specialist   търси: Data Scientist  търси: Accountant Analyst Site Accounting Manager Settlement Analyst търси: Trainee in Litigation Department (Ref: T-LAIE) Associate (Ref: A-BAF) Associate in Litigation Department (Ref: A-LAIE) Senior Associate in Litigation Department (Ref: SA-LAIE) Student in Litigation Department (Ref: S-LAIE) Legal Secretary/Translator (Ref: LS-EPC)  търси: Executive Office Coordinator  търси: Сервизен техник Продуктов мениджър (Индустриални принтери)  търси: Graduate recruitment campaign  търси: Вътрешен одитор търси: Капитал Стажантска програма ", "date": "2019.03.25", "title": "Време е за обяд"}
{"url": "https://www.dnevnik.bg/sviat/2019/03/25/3409411_trump_pecheli_ot_doklada_na_mjulur_i_drugi_komentari/", "text": "Докладът на специалния прокурор Робърт Мюлър за близо двегодишното му разследване  обявява президента на САЩ Доналд Тръмп за невинен  по обвинението в сговор с Русия, пише френският в. \"Фигаро\". След 675 дни разследване, в което участваха 19 прокурори и 40 агенти на ФБР, извършили над 2800 конфискации на документи и разпитали над 500 свидетели, Белият дом триумфира, а поддръжниците на Демократическата партия правят гримаса. Въпреки дългото и методично разследване не бяха намерени доказателства срещу предизборния щаб на Тръмп. Това потвърждава изказванията на американския президент, отбелязва френското издание. Досега над Тръмп висеше подозрението, че е марионетка на Москва, което би го превърнало в заподозрян в държавна измяна. Сега името му е изчистено от обвиненията и се потвърждават неговите изявления, че е бил обект на \"лов на вещици\" - давайки му политическо оръжие за масово поразяване, което той без съмнение ще използва срещу опозицията от Демократическата партия. Тръмп вече беше убедил 50 на сто от американците, че е жертва на \"постановка, целяща да го свали\". С резултатите от разследването той ще може да използва този аргумент и през 2020 година. Писмото на главния прокурор и министър на правосъдието на САЩ Уилям Бар до Конгреса цитира директно изводите на самия доклад, заявявайки, че резултатите от разследването не потвърждават пряко, че президентът Тръмп е възпрепятствал правосъдието, но не го и оневиняват. При това положение Бар и неговият заместник Род Розенстайн, които са назначени от Тръмп, трябваше да решат дали да повдигнат обвинения, отбелязва британският в. \"Гардиън\". В резултат Бар определи доказателствата по обвинението като възпрепятстване на правосъдието\" и подчерта в писмото си, че решението не се базира на ограниченията, свързани с повдигането на обвинения срещу действащ президент. За президента Тръмп това може да е най-добрият ден от мандата му, пише в. \"Ню Йорк таймс\". Най-мрачният и заплашителен облак, висящ над неговия президентски мандат, на практика се разсея. Заключенията на специалния прокурор намалиха заплахата от импийчмънт и дадоха на Тръмп силен тласък за оставащите 22 месеца от мандата му. Все още има надвиснали заплахи в други области - и никой извън министерството на правосъдието не е чел самия доклад на Мюлър, който може да съдържа вредна за Тръмп информация, ако бъде публикуван. Но приключването на разследването без да бъдат открити доказателства за сговор с Русия подсилиха позициите на президента, включително по време на предизборната му кампания за втори мандат, отбелязва изданието. Екипът на Мюлър потвърди, че Русия е опитала да наклони везните на изборите в полза на Тръмп, но заключението, че той не е сътрудничил на тези опити може да помогне на президента на САЩ да преориентира американската външна политика към Москва и нейния лидер Владимир Путин, без толкова притеснения от последици във вътрешнополитически план. Резултатите от разследването може да дадат на Тръмп и нова увереност при разговорите със световните лидери. Президентът се е оплаквал, че несигурността дали ще запази поста си след публикуването на резултатите му пречи при контактите с тях. Според Конституцията на САЩ контролираната от демократите Камара на представителите е упълномощена да реши дали действията на президента Тръмп представляват достатъчно тежки престъпления, които да оправдават импийчмънта му. След като се запознаят с тях, те по различен начин. Така че следващият етап от тази сага ще бъде борбата на демократите в Камарата на представителите да принудят министъра на правосъдието да предаде пълния текст на доклада и придружаващите го доказателства - конституционна борба, която може в крайна сметка да бъде решена от съдилищата. Докато не го прочетат сами, демократите едва ли ще се съгласят, че президентът наистина е оневинен, отбелязва в. \"Ню Йорк таймс\", но припомня, че председателката на Камарата Нанси Пелоси вече заяви, че не подкрепя импийчмънт, ако няма убедителни и безспорни доказателства: критерий, чието достигане изглежда още по-малко вероятно в момента. Заключението на министерството на правосъдието за липса на достатъчно доказателства за повдигане на обвинение превърна предизвикателната мантра на Тръмп \"Никакъв сговор!\", в лозунг на преизбирането му догодина, пише в. \"Вашингтон пост\". Резултатите от разследването са безспорна политическа победа за Тръмп. Те подкрепят отдавнашните му позиции за разследването, както и идеята, че вашингтонският елит се опитва да го свали - и вероятно ще затруднят бъдещи разследвания, позволявайки му да ги определя като опити за \"лов на вещици\". Но резултатите от победата му може да бъдат ограничени, ако демократите успеят да постигнат публикуването на пълния доклад на Мюлър и се окаже, че той разкрива, че поведението на Тръмп повдига въпроси. Въпреки това вчера Белият дом беше обхванат от еуфория, съобщава изданието, цитирайки анонимни източници. \"Демократите току-що поднесоха на Тръмп най-голямата предизборна тема в съвременната история, и то на сребърен поднос\", казва бивш служител на Белия дом, цитиран от в. \"Вашингтон пост\". /БТА", "date": "2019.03.25", "title": "\"Тръмп печели от доклада на Мюлър\" и други коментари от световните медии"}
{"url": "https://www.dnevnik.bg/sport/2019/03/25/3409399_tervel_pulev_e_sus_schupena_ruka_sled_pobedata_si_v/", "text": "Първият двубой на Тервел Пулев в САЩ завърши с травма. 36-годишният боксьор е със счупена ръка след победата си срещу американеца Мич Уилямс в зала \"Хангар\" в Коста Меса, Калифорния. \"След вчерашната емоция се събудих и все още лявата ми ръка беше с оток и болки. Затова се прегледах и се потвърди предположението ми, че е счупена в следствие на снощния мач\", написа Пулев във \"Фейсбук\".  В неделя сутринта (българско време) Пулев взе 13-а победа от 13 срещи на професионалния ринг. Двубоят се игра в шест рунда, като българинът спечели по точки след съдийско решение.  \"Много съм доволен от победата, защото беше срещу труден съперник, който не излиза да вземе парите или да завърши рундовете, а да ме победи\", каза след успеха си Тервел Пулев, който заслужи хонорар от едва 1000 долара за участието си според ESPN. По-големият му брат  Кубрат Пулев също стигна до победата след драматичен мач  и нокдаун срещу румънеца Богдан Дану. Победата е 27-а за българина в неговата кариера от 28 професионални сблъсъка, като  той получи 250 хиляди долара от двубоя . ", "date": "2019.03.25", "title": "Тервел Пулев е със счупена ръка след победата си в САЩ"}
{"url": "https://www.dnevnik.bg/sport/2019/03/25/3409423_24_chasa_petur_hubchev_e_na_put_da_smeni_georgi/", "text": "Селекционерът на националния отбор Петър Хубчев ще застане начело на \"Левски\", съобщава \"24 часа\". Според информацията той ще води България за последно  тази вечер в двубоя с Косово в Прищина . След това Хубчев ще подпише със сините. Той ще смени на поста  дошлия едва преди два месеца Георги Дерменджиев . На настоящия треньор на \"Левски\" ще му бъде предложен пост в клуба. Начело на националния отбор ще дойде Красимир Балъков, който постига добри резултати с \"Етър\", добавя изданието. \"Дневник\" потърси за потвърждение изпълнителния директор на сините Павел Колев, Дерменджиев и пресслужбата на БФС, но без успех. По-късно Колев определи информацията като \"абсолютна спекулация\". \"Георги Дерменджиев е треньор на \"Левски\". Ние не сме преговаряли с друг за неговата позиция\", заяви той пред \"Дарик\". Ако треньорската смяна се потвърди, тя ще е третата в клуба само в рамките на сезона. \"Левски\" започна състезателната година при Делио Роси, след това дойде Славиша Стоянович, който през зимата беше сменен от Дерменджиев. Първоначално клубът съобщи, че настоящият треньор ще подпише за шест месеца с възможност да продължи договора си за още две години. Впоследствие  Дерменджиев подписа за две години и половина . Под негово ръководство сините спечелиха няколко мача, сред които и този срещу ЦСКА. Това създаде въодушевление и върна надеждите отборът да се бори за титлата. След това обаче  дойде поражението от \"Лудогорец\" и \"Левски\" остана на осем точки от върха преди плейофите .", "date": "2019.03.25", "title": "\"24 часа\": Петър Хубчев е на път да смени Георги Дерменджиев в \"Левски\" (допълнена)"}
{"url": "https://www.dnevnik.bg/bulgaria/2019/03/25/3409425_olaf_proveriava_obshtestvena_poruchka_na_slujebniia/", "text": "Европейската служба за борба с измамите ОЛАФ проверява обществена поръчка за купуването на 290 високопроходими автомобила. Тя е приключена през 2017 г. по време на служебното правителство на президента Румен Радев. Това съобщи зам.-министърът на вътрешните работи Красимир Ципов. По думите му проверката на ОЛАФ е започнала в края на 2018 г. Обществената поръчка е за повече от 20 млн. лева. Високопроходимите автомобили са били доставени през миналата година и са разпределени по полицейските управления. През февруари 2017 г. тогавашният служебен министър на вътрешните работи Пламен Узунов заяви, че  има забавяне на сроковете по обществените поръчки  за усвояването на отпуснатите на България от Европейската комисия 160 млн. евро за справяне с миграционния натиск. Той обясни, че има риск част от средствата да бъдат загубени заради кратките срокове, в които трябва да се обявят обществените поръчки, да се избере изпълнител и да се сключи договор с него. Спешната финансова помощ бе осигурена от ЕК през септември 2016 г., като по-голямата част от средствата бяха предназначени за охраната на границата. Президенството: Информацията е поднесена манипулативно В коментар по темата от прессекретариата на държавния глава коментираха, че информацията е поднесена манипулативно и категорично не отговаря на истината. \"Въпросната процедура е започнала преди назначаването на служебното правителство, в което министър на вътрешните работи е Пламен Узунов, и е завършена далеч след края на неговия мандат от настоящето редовно избрано правителство\", посочват от президенството. В съобщението до медиите се допълва, че договорът за полицейските автомобили с повишена проходимост е сключен на 22.02.2018 г, а всички документи са качени на сайта на МВР и са достъпни.", "date": "2019.03.25", "title": "ОЛАФ проверява обществена поръчка на служебния кабинет на Румен Радев"}
{"url": "https://www.dnevnik.bg/zelen/2019/03/25/3401186_neli_doncheva_wwf_zalesiavaniiata_triabva_da_se/", "text": "През пролетта тези, които искат да помогнат за опазване на природата, организират доброволчески акции като почиствания и залесявания. Горски експерти обаче бяха обезпокоени от добронамерена инициатива на неформалната група \"Когато станем 100 000 - ще посадим гора\". Те предложиха в  публикация , която разпространиха и във \"Фейсбук\" , да подарят 50 000 медоносни дръвчета на желаещите да ги засадят, за да помогнат на пчелите и на хората. За това какъв е проблемът в това и какво трябва да се има предвид \"Дневник\" разговаря с Нели Дончева, координатор на програма \"Гори\" на WWF-България. - Доста са нещата, с които трябва да се съобразят, за да има смисъл от усилията им, а не просто да се отчете едно залесяване и като се отиде след години на мястото, да се види, че от хиляди фиданки много малко са оцелели. Важно е да се потърси консултация с експерт или с човек с опит. Първите неща, което трябва да се вземат предвид, са видът и произходът на фиданките. Не само видовете дървета за залесяване трябва да са подбрани правилно според мястото на залесяване, но трябва и да се държи сметка за района, откъдето произхождат. - Например: летен дъб от вардимски произход - това е летен дъб от остров Вардим и дунавските острови, който се отличава с правото си стъбло, устойчивост на заливания и сравнително по-бърз растеж. Този летен дъб не може да вирее на всяко място. Ако се залесява в района на Сандански, където е много по-сухо и има и други разлики в климата в сравнение с поречието на Дунав, трябва да се използват фиданки от местен произход на летния дъб. За нуждите на доброволческите залесявания е важно да се използват местни видове, характерни за конкретния район. Така се създават млади гори, които съхраняват генетичния фонд, приспособени са към конкретните условия и са устойчиви. Много беше опасна инициативата отпреди две седмици, при която доброволци щяха да разпространят за залесяване хиляди фиданки аморфа. След като с колеги им писахме, те се отказаха от неподходящите видове и са ги заменили с местни медоносни фиданки (виж  тук ). Аморфата освен чужд за България вид е и инвазивен вид. Приспособява се успешно и се разпространява, като изземва площи и измества местните видове, влошава състоянието на естествените местообитания и като цяло води до загуба на биоразнообразие. Неслучайно през последните години различни организации и паркови администрации работиха за премахване на аморфата от защитени територии и зони от \"Натура 2000\". Такива действия изискват много усилия и немалко средства, а успех невинаги е налице. - Не е естествен процес. Основната роля за разпространението и инвазията на такива видове се дължи на действията на човека. Много типичен пример за инвазивни видове са ясенолистният явор и пенсилванският ясен, произхождащи от Северна Америка. В миналото са внесени с декоративна цел. Оказват се толкова адаптивни и способни да се размножават самостоятелно в \"новата си родина\", че сега се срещат из цялата страна, като дори в резерват \"Сребърна\" могат да се видят огромни територии, заети от тях. Пенсилванският ясен почти напълно е изместил нашите местни видове ясен. - Уврежда се местното биоразнообразие. Не трябва да забравяме взаимовръзките между отделните видове организми - например летният дъб е свързан с други видове организми – гъби, лишеи, насекоми, птици и дори бозайници. Те са зависими от него за храна, подслон, среда на живот. Представете си какво би станало, ако този вид изчезне поради инвазията на чуждоземни видове. Подобно намесване в природните процеси има непредсказуем ефект. Инвазивните видове нямат естествени врагове в новата си родина, а това има дава голяма преднина. Това води до нарушаване на установения баланс в природата. Ще дам пример: Обикновеният чемшир е широко разпространен в Южна Европа, Северна Африка, Мала Азия и Кавказ. Колхидският чемшир пък е рядък вид, който се среща само по черноморското крайбрежие на Кавказ. Този вид е преживял ледниковата епоха, но сега е изправен пред заплаха от пълно унищожение. За олимпиадата в Сочи за озеленяване са внесени хиляди фиданки от обикновен чемшир, а заедно с тях и чемшировият молец. Този вид молец не се е срещал в териториите, където расте колхидският. Той няма естествени врагове, които да регулират броя му. Изключително инвазивен, чемшировият молец за няколко години унищожава 99% от популацията на колхидския чемшир. За да го спасят, природозащитната организация  WWF и научната общност в Русия започват специална програма . Какъв е урокът от тази история и дано го научим - внасяйки чужд за дадена територия вид - независимо дали е растение или животно - не можем да предвидим какъв ще е ефектът от него в новата му родина. Често пъти последствията са тежки и водят до загуба на местно биоразнообразие, увреждане на природни местообитания, нужда от скъпоструващи дейности, за да се възстанови нарушеното равновесие. По данни на ЕС през 2008 г. разходите за борбата с инвазивните видове и възстановяването на щетите, които те причиняват, възлизат на приблизително 9-6 - 12.7 млрд. евро, а в САЩ оценяват изразходваните от тях средства за борбата с биологичните нашественици на около 80 милиарда евро годишно. - Става въпрос за една инициативата \"Когато станем 100 000, ще посадим гора\" на Фондация \"77\" ( ). Обявявиха, че ще даряват фиданки от три медоносни вида - аморфа, бяла акация и липа - на пчеларите, които пък от своя страна да ги засадят. След като им писахме, те се отказаха от неподходящите видове и са ги заменили с местни медоносни фиданки Притеснително в случая беше, от една страна, раздаването на фиданки от два инвазивни вида, каквито са храстовидната аморфа и бялата акация. Веднъж засадени някъде, трудно могат да се премахнат. От друга страна, единствено чрез раздаването на фиданки, без проследяване на самото залесяване, има опасности – тези фиданки могат да бъдат посадени на неподходящи места или при неподходящи условия (например залесяване в много топъл и слънчев ден по обед, неправилна техника на залесяване и т.н.), което пък води до неприхващане на фиданките. С две думи, инициативата да се залесява е похвална, но за да бъде смислена и резултатна, е абсолютно задължително да бъде консултирана от специалисти с опит в залесяванията. - Искаха да подаряват фиданки липа, акация и аморфа. За липата - добре, тя е местен вид. И трите вида са медоносни, но акацията и аморфата са чужди - с произход Северна Америка, макар и натурализирани в България. Натурализираните видове се размножават напълно самостоятелно, напълно адаптирани са към местните условия и се състезават за територия с местните видове. Аморфата е толкова агресивен инвазивен вид, че много бързо завзема нови територии – особено покрай реките. В резултат имаме обширни храсталаци от нея вместо естествени крайречни гори от тополи, върби, елши, брястове, полски ясен, и летен дъб. - Акацията също е внесена в България преди около 130 години и също се смята за натурализиран вид. Не е взискателна към почвените и климатични условия, понася ниски температури, замърсяването на въздуха, изключително пластичен вид. Използвана е за залесяване за укрепване на сухи склонове, ограничаване на ерозията, свлачищата и пороищата. Дървесината ѝ е здрава и ценена в дървообработването. Затова в близкото минало бялата акация е била един от често използваните видове за залесявания в различни части на страната. Независимо от изброените ѝ качества е важно разпространението ѝ да се контролира и ограничава. Не бива да допускаме навлизането на акация в защитените територии и зони от \"Натура 2000\", където се опазват редки и ценни местни видове, защото инвазивността ѝ води до изместването им. - На първо място, когато граждани искат да залесяват, това трябва да стане със знанието и съгласието на собственика на земята. В повечето случаи е държавата чрез държавно предприятие или община. Има и частни гори. - Правилата са подробно регламентирани в Наредбата за условията и реда за залесяване. Много накратко, важно е да се информират горските власти (горско стопанство, регионална дирекция по горите), да бъде съобразено залесяването с горските планове за съответната територия. Всяко залесяване трябва да има утвърден технологичен план. В него е записано къде, кога и по какъв начин ще се залесява, с какви видове се залесява, през какво разстояние се засажда, с каква технология е – садене в дупки или с моторен свредел, фиданки с покрита или открита коренова система и много друга специфична информация. Много е важно, ако мястото на залесяване е с ценно биоразнообразие и попада в мрежата \"Натура 2000\" (повече за мрежата -  тук ), да се знае, че има допълнителни строго специфични изисквания. Разбира се, можеш да залесяваш и там - ние от WWF-България например възстановяваме крайречни гори в зони от \"Натура 2000\" край Марица и Дунав. Но за зони от \"Натура 2000\" освен задължителното винаги съгласуване със собственика и с Регионалната дирекция по горите, залесяването трябва да бъде разрешено и от Регионалната инспекция по околна среда и води (РИОСВ) към екоминистерството. Когато става въпрос за крайбрежни зони, близо до реки, се съгласува и с Басейновата дирекция за областта. Басейновите дирекции също са звена на Министерството на околната среда и водите. - Организират се обикновено с горските стопанства, горските предприятия или дирекции на паркове и това е най-правилният начин, тъй като в тези организации работят специалисти. Освен спазването на технологичния план експертна помощ е нужна и при купуването на фиданки с подходящ произход и добро качество, както и за тях да се полагат грижи, за да могат да оцелеят при залесяването. Създаването на гора не означава само залесяване. Това е само първата стъпка. През следващите три-четири години трябва да се полагат допълнителни грижи за фиданките, за да оцелеят и да се получи млада жизнена гора. Особено при масовите фирмени и доброволчески залесявания, много са важни предварителният инструктаж и постоянното участие на експерти, защото хората, които са се записали в такова събитие, няма как да са запознати с детайлите въпреки добрите си намерения. Имало е дори случаи фирми да искат да залесяват в горещо време през лятото, без да съобразят, че тогава фиданките няма да оцелеят. Тъй като самото залесяване изисква специфични познания, опит и помощ от експерти, понякога за доброволческа акция е по-подходящо да се организират събития за последваща грижа за залесените дръвчета - поливане, плевене, разрохкване на почвата. Добър пример като организатор на доброволчески залесявания е Зеленият отбор на Калин -  Kалин Green Team . Те от години правят залесявания, съгласуват ги с горските служители, грижат се за новата гора и след това. Питат предварително къде и от какво има нужда, а не залесяват там, където няма нужда. ( )", "date": "2019.03.25", "title": "Нели Дончева, WWF: Залесяванията трябва да се организират с експертна помощ"}
{"url": "https://www.dnevnik.bg/politika/2019/03/25/3409431_ivan_kostov_bulgarskite_vlasti_sa_pasivni_pred/", "text": "Българските власти са пасивни пред кремълската хибридна агресия, дори сервилничат пред Кремъл и не допринасят за колективна сигурност и отбрана в НАТО. Това заяви бившият премиер на България (1997-2001 г.) Иван Костов на конференция \"Членството в НАТО - ключ към ЕС\", организирана от Атлантическия съвет в България (АСБ), с която се отбелязва 70 години от основаването на НАТО и 15 години от присъединяването на България. Костов добави, че управляващите не заемат позиция в конфликта на Русия с НАТО и в отравянето на семейство Скрипал във Великобритания. Според него парализата на българските политически партии е очевидна и те не противодействат на хибридната заплаха от Русия. Поради тези причини той определи хибридната заплаха от Русия като едностранна агресия срещу България. Костов смята, че хибридната заплаха налага зависимост на партийни и държавни институции като българската прокуратура, разследващи органи или органи за борба срещу корупцията. Всяко повдигнато обвинение се приема като обосновано и формира обществени нагласи. В последните две години прокуратурата преследва редица политици, които подкрепят действията на НАТО, каза Костов и припомни опитите да бъдат осъдени бившият външен министър Даниел Митов и на отбраната Николай Ненчев. Кремъл води дифузна война с психологически, политически и кибератаки, създаване на несигурност и други, каза Иван Костов. Той припомни, че в миналогодишните доклади на службите не е посочен източникът на хибридната заплаха. Иван Костов каза също, че е разрушен екипът в ДАНС за противодействие на руските служби и защитата против руската хибридна заплаха сега е непрофесионална. Костов обяви, че са нанесени тежки поражения на българската енергетика и има необходимост да се повтарят имената и примерите кой и по какъв начин е причинил задлъжняването на Българския енергиен холдинг (БЕХ). Българските власти трябва с много по-остър тон да проявяват пълна солидарност към стратегията и политиката на НАТО. \"Няма място за съюзническа дипломация и щадящ език\", заяви Костов. Трябва да се прекъсне незаконното финансиране, но и руските проекти на наша територия, добави той Костов. Руското доминиране в медиите у нас е проблем, смята още Костов. Повечето от кандидатите на президентските избори през 2016 г. у нас повтаряха руските опорни точки. Единственият кандидат на тези избори, който не повтаря руските опорни точки - Трайчо Трайков - сега е подсъдим, добави още Костов. По-рано издателство \"Сиела\" обяви, че на пазара излиза книгата на Иван Костов, която представя неговия прочит на прехода в България. Повече по темата четете  тук . Цялото изказване на бившия премиер можете да видите  тук .", "date": "2019.03.25", "title": "Иван Костов: Българските власти са пасивни пред кремълската хибридна агресия"}
{"url": "https://www.dnevnik.bg/biznes/2019/03/25/3408364_zashto_vinoto_na_ispaniia_ia_prevrushta_v_strana_ot/", "text": "В България се знаят доста неща за Испания, но виното й не е така популярно. Повечето хора са чували или опитвали напитката сангрия и евентуално са попадали на региона риоха. Българските потребители със сигурност имат повече лични впечатления от вината, внасяни от Франция, Италия и дори чак от Чили. Специалистите в бранша обаче очакват интересът към испанските вина да се засили. Затова си има причини, една от които е фактът, че в страните, които са големи вносители - Германия и Великобритания, това вече е факт. Един от добрите примери за вкуса на качествените испански вина ще могат да опитат гостите на галавечерята на конкурса  \"Ресторант на годината 2018 Бакхус, Acqua Panna & S.Pellegrino\"  - Carlos Serres Reserva Red 2012, Rioja.  Испания е страната с най-много лозя като площ в света, но заради горещия климат и сухата почва производството на вино я нарежда на трето място след Италия и Франция. Половината от произведеното количество е съсредоточено в една област - Кастиля ла Манча. Според специализираното издание \"Декантер\", което следи виненото производство по света, през последните две години две неща определят виното на Испания, за които преди това не се е говорело. Едното е фактът, че местните хора консумират все по-малко, а явно и туристите, тъй като при 70 млн. чужденци, които посещават страната годишно, данните от статистиката сочат, че потреблението е средно колкото на британците. Над две трети от производството си Испания продава навън, което я нарежда сред основните износители на този продукт - Чили и Австралия. Затова специалистите в бранша отбелязват, че Испания се позиционира по-скоро като страна от Новия свят. Другата тенденция от последните две години са ниските цени на испанските вина. Половината от износа е на цени под средните. Никой друг от основните производители не може да предложи по-добро съотношение качество- цена, пише изданието. В същото време значителна част от експорта се пада на качествените вина с гарантиран произход и основно от червените сортове. Най-популярните сред българите вносни вина очаквано идват от основните страни, производители и износители - Италия и Франция. Вносът на испански вина е все още скромен, но се очаква интересът към тях да расте и тук, казва пред \"Дневник\" Петър Стоименов, национален мениджър \"Винено портфолио\" в \"Трансимпорт\". Компанията осигурява вината по време на галавечерята на конкурса  \"Ресторант на годината 2018 Бакхус, Acqua Panna & S.Pellegrino\"  . (Менюто и придружаващите го напитки вижте  тук .) Казва, че в Германия и Великобритания вече видимо нараства потребителският интерес към испанските вина, които по този критерий се нареждат на пето място на европейския пазар. Една от причините за засилващия се интерес според него е тъкмо доброто съотношение качество-цена, което не предлагат други основни производители. В същото време в България повечето от купуваните вина са местно производство и съответно все още много малко хора си позволяват да си купят по-скъпи и по-качествени вносни. Най-познат за неспециалистите вероятно е виненият регион Риоха. Според Стоименов той е в топ 10 на най-добрите тероари в света. Близо 90% от насажденията там са със сорта темпранийо, като той е разпространен и в други винени региони на страната. В Испания се отглеждат основно местни сортове грозде, което обещава изненади за небцето, вкусило много пъти от утвърдените. На север - в Галисия, Страната на баските, са по-разпространени белите сухи вина с типичен сорт албариньо. В Навара и Риоха се правят предимно червени вина с доминиращ сорт темпранийо. При белите от този регион водещ е сортът греначе блан. По на изток, в Каталуня, са намерили почва за развитие и популярните сортове каберне совиньон, ризлинг, шардоне и др. Отглеждат се обаче и местни като пареяда и макабео. Тук се създават и добри розета, както и пенливите кава. В Кастиля и Леон също цари разнообразие от червени и бели сортове, най-популярен сред които е белият вердехо. В района на Мадрид, където също има лозя, сe отличава белият сорт айрен. Съвсем на юг в горещия климат на Андалусия се раждат т.нар. шери вина, може да бъдат сладки, но и сухи и са от сортовете паломино, Педро Хименес, мускател. Най-висококачествените вина на Испания се правят в Риоха и Приорат. За разлика от Риоха Приорат само преди 20 години изобщо не е бил познат като място за производство на качествено вино, макар че районът открай време е винен. През 30-те години на XIX век правителството национализира земеделските имоти на църквата, после тук се разпространява филоксерата, от която страдат голяма част от лозята в Европа. Всичко това свива площта на лозята във времето от 10 хил. хектара на 2 хил. хектара в момента, посочва изданието Zester Daily. В репортаж от региона то пише, че насажденията са разположени на стръмни склонове, работата по които е била и в миналото, и сега истинско предизвикателство на фона на изкушенията от лъскавия градски живот в недалеч намиращите се Барселона и Тарагона. Някои определят Риоха като Испания в чаша червено вино. С добавено за мезе сирене манчего, купичка зелени маслини и тънки парчета хамон серано. Въпреки че в общия случай пиенето на вино в Испания е придружено с тези храни, сервирани в малки съдове, като цяло храната в отделните винени региони доста добре се съчетава с произвежданите там напитки, казва Стоименов.", "date": "2019.03.25", "title": "Защо виното на Испания я превръща в страна от Новия свят"}
{"url": "https://www.dnevnik.bg/bulgaria/2019/03/25/3409373_na_11_april_izliza_knigata_na_ivan_kostov_svidetelstva/", "text": "На 11 април излиза книгата на Иван Костов \"Свидетелства за прехода\", съобщи издателство \"Сиела\". Министър-председателят (1997-2001 г.), бившият лидер на СДС и ДСБ, бивш депутат и настоящ директор на Центъра за анализ и управление на риска споделя своите спомени за периода 1989 - 1999 г.  \"В центъра на мемоарите си Иван Костов поставя страната и процесите, през които тя преминава до поканата за започване на преговори за членство в Европейския съюз в края на 1999 г. По този начин 47-ият премиер създава важен исторически документ, даващ началото на нов, необходим макар и болезнен разговор за пътя и цената на модернизирането и европеизирането на демократична България\", се казва в съобщението на издателството. Премиерата на книгата ще бъде на 11 април 2019 г. от 18:30 ч. в зала \"Концертна\" на Централния военен клуб, а участие в дискусията ще вземат писателят и главен редактор на изд. \"Сиела\" Захари Карабашлиев и проф. Калин Янакиев.  \"Драматичното десетилетие на прехода през погледа на държавника, реформатора, строителя на съвременна България Иван Костов – самото това прави тази книга изключително важен исторически документ, който със сигурност ще възбуди (или възобнови) обществения дебат около личността на големия политик. Само че в центъра на неговите мемоари стои не той самият, а страната ни – борбата за нейното демократизиране, модернизиране и европеизиране. И тъкмо тази – както ще се увери читателят – тежка, мъчителна борба е онова, което все още не е достатъчно (и достатъчно честно) осветлено за българското национално съзнание. А личното свидетелство на Иван Костов е от неоценима важност за това осветляване\", пише проф. Янакиев към представянето на книгата.  Според визитката й, \"Свидетелства на прехода\" са събрани в 448 страници.  Книгата може да бъде поръчана предварително с 20% отстъпка  тук .  ", "date": "2019.03.25", "title": "Иван Костов написа \"Свидетелства за прехода\""}
{"url": "https://www.dnevnik.bg/bulgaria/2019/03/25/3409434_avtomobili_na_prilojenieto_za_taksi_maksim_sa_spreni/", "text": "На шофьори на автомобили на компанията за споделени услуги за пътуване \"Максим\", която действа на същия принцип, както вече  спряната \"Юбер\" , са били съставени актове, а със заповед са спрени от движение за 6 месеца автомобилите им. Наказанията са в резултат на съвместната проверка на \"Максим\", възложена от Върховната административна прокуратура (ВАП) на 17 май миналата година на Министерство на транспорта, НАП, прокуратурата и автомобилната инспекция, съобщи пресцентърът на прокуратурата. Сезирана е Комисията за защита на конкуренцията, от която е образувано производство за проучване на евентуална нелоялна конкуренция. \"Спирането на приложението (бел. ред. - на \"Максим\") е на финала\", коментира председателят на бюджетната комисия Менда Стоянова пред  протестиращи срещу компанията таксиметрови шофьори  миналата седмица в София. Върховната административна прокуратура е изискала конкретна информация - за броя на нарушенията от началото на проверките, на съставените актове за установяването им и издадените наказателни постановления и за постановените заповеди за налагане на принудителни административни мерки. Освен това изпълнителният директор на Изпълнителна агенция \"Автомобилна администрация\" ще наложи имуществена санкция и на \"Такси Максим\" ЕООД. Компанията \"Максим\" е руска, основана е през 2003 г., а сайтът й има версии на 15 езика, между които и български. Фирмата разчита на модела на споделени пътувания, при който всеки може да стане шофьор със собствения си автомобил и да кара колкото време желае, без да бъде обвързан с договор.", "date": "2019.03.25", "title": "Автомобили на приложението за такси \"Максим\" са спрени от движение"}
{"url": "https://www.dnevnik.bg/sviat/2019/03/25/3409461_niama_sgovor_niama_novi_obvineniia_niama_i_opravdanie/", "text": "\"Франс прес\" обобщава основните заключения в доклада на специалния прокурор Робърт Мюлър за близо двегодишното му разследване, представени в резюмето на главния прокурор и министър на правосъдието на САЩ Уилям Бар, на когото бе предаден докладът. - Не съществуват елементи, доказващи  сговор или съгласуване  между  предизборния екип на Доналд Тръмп  и Москва за влияние върху резултатите от президентските избори в САЩ през 2016 г. - Няма основание да бъдат препоръчани нови обвинения освен  предявените на 34 души , преследвани съдебно до днес, шестима от които са приближени на Тръмп и са осъдени. - Руснаците са предприели действия с цел оказване на влияние върху резултатите от президентските избори през 2016 г. Те са водили  кампания в социалните мрежи  с цел дезинформация и всяване на разделения сред избирателите и са извършили пиратски атаки в компютрите на ръководители на Демократическата партия и предизборния екип на Хилари Клинтън, за да разпространяват злепоставяща информация за кандидатката за президент на демократите. - Няма окончателно заключение за възможно  възпрепятстване на правосъдието  от Доналд Тръмп, който през май 2017 г. уволни шефа на ФБР  Джеймс Коми . По този въпрос според резюмето на Бар Мюлър пише: \"Макар да не стига до заключението, че президентът е извършил престъпление, докладът не го оневинява.\" Уилям Бар - първият получател на доклада за разследването, прави заключението, че в документа не е посочено никакво деяние, което би могло да предизвика съдебно преследване въз основа на възпрепятстване на правосъдието. Специалният прокурор Робърт Мюлър е бил подпомаган в разследването от екип от 19 юристи и около 40 федерални агенти и експерти на ФБР. За 22 месеца той е издал над 2800 съдебни призовки, около 500 заповеди за обиски, над 230 заповеди за изземане на документи. Екипът му е направил 13 съдебни поръчки в чужбина и е разпитал около 500 свидетели, отбелязва АФП./ БТА", "date": "2019.03.25", "title": "Няма сговор, няма нови обвинения, няма и оправдание: основните изводи на Мюлър"}
{"url": "https://www.dnevnik.bg/evropa/2019/03/25/3409478_datskiiat_premier_e_protiv_opitite_na_franciia_da/", "text": "ЕС трябва да се противопостави на усилията на Франция да \"политизира\" единния пазар или да копира и прилага китайския модел за държавна намеса, заяви датският премиер Ларс Льоке Расмусен, цитиран от \"Файненшъл таймс\". Той е един от лидерите на малки северни държави членки, които се опасяват, че загубата на британския глас в защита на свободния пазар след Брекзит ще постави началото на етап на по-интервенционистки, водени от Франция и Германия, политики. \"Аз не съм за бездушен пазар, но не съм и за политизиран пазар\", заяви Расмусен в интервю за ФТ. \"Много е важно да се постигне правилния баланс\", посочи той, като добави, че е съгласен с френския президент Еманюел Макрон, че Европа не трябва да бъде \"наивна\" за китайската икономическа сила. Според Расмусен обаче Европа не трябва да подражава на Китай, като предоставя държавна помощ на определени компании или им помага да избегнат конкуренцията. \"Не трябва да избираме победителите\", настоя още премиерът. \"Това е още една причина, поради която Великобритания ще ни липсва на масата за преговори. Не е нещо ново Франция да настоява за тази перспектива, (но) Великобритания бе в противоположния ъгъл и Германия постигаше баланс и компромис. Определено ни липсва по-либерално ориентираният глас в стаята\", допълни Расмесен. Миналия месец Берлин и Париж представиха инициатива за \"европейска индустриална политика\", включваща настояване да бъдат реформирани правилата на ЕС  в областта на конкуренцията  така, че да се съдейства за създаването на компании, които да бъдат сред водещите в света в своите сфери.", "date": "2019.03.25", "title": "Датският премиер е против опитите на Франция да \"политизира\" единния пазар"}
{"url": "https://www.dnevnik.bg/sviat/2019/03/25/3409487_kremul_sravni_doklada_na_mjulur_s_tursene_na_cherna/", "text": "Докладът на Мюлър за руската намеса в изборите от 2016 г. не казва абсолютно нищо ново, поне във версията, представена от министъра на правосъдието и главен прокурор Уилям Бар. Това каза прессекретарят на руския президент Владимир Путин Дмитрий Песков, цитиран от ТАСС и РБК. Снощи писмо от Бар, изпратено до лидерите на двете камари на американския парламент, уведоми, че според заключенията на разследването  президентът Доналд Тръмп или екипът на предизборната му кампания  не са заговорничили с Русия за победа на изборите. Русия винаги е считала за несъстоятелни обвиненията, че се е месила в изборите, каза още Песков. \"Не сме виждали самия доклад. Почти никой не го е виждал, затова и нямаме възможности да коментираме каквото и да било в детайли. Виждали сме резюме, което впрочем нищо ново не казва.\" \"Днес е ден на работниците в културата в Русия и в тази връзка трябва да си спомним думите на китайския философ, казал, че е трудно да се намери черна котка в черна стая, особено ако я няма. Мина век, но отвъд океана не разбират това\", обясни Песков. Той цитира думите на Конфуций, според когото трудното е да намериш \"черна котка в тъмна стая\". Песков добави, че Русия е готова да подобри отношенията си със САЩ след доклада. но първият ход трябва да е на Вашингтон.", "date": "2019.03.25", "title": "Кремъл сравни доклада на Мюлър с търсене на черна котка в тъмна стая"}
{"url": "https://www.dnevnik.bg/sport/2019/03/25/3409493_balukov_otreche_da_e_kanen_za_selekcioner_na/", "text": "Треньорът на \"Етър\" Красимир Балъков отрече да е канен за селекционер на националния отбор. Бившият полузащитник определи като фалшива новина твърдението, че ще заеме мястото на Петър Хубчев. По-рано \"24 часа\" съобщи, че  Хубчев се е разбрал с \"Левски\" и ще смени Георги Дерменджиев . \"Българският манталитет заби нож в гърба на българския футбол\", написа Балъков в обръщение във \"Фейсбук\". Той посочи, че никой от футболния съюз не е говорил с него за подготвяни промени или назначения. \"Днес националният отбор  има много важен мач в Косово  и такива фалшиви новини могат да доведат до сериозно напрежение и нагнетяване на обстановката. А точно сега на футболистите са необходими спокойствие и концентрация\", заяви Балъков.", "date": "2019.03.25", "title": "Балъков отрече да е канен за селекционер на националния отбор"}
{"url": "https://www.dnevnik.bg/analizi/2019/03/25/3409489_ruskoto_razsledvane_se_prevurna_v_orujie_za/", "text": "Заключението на специалния прокурор Робърт Мюлър, че Доналд Тръмп не е заговорничил с Русия, за да спечели изборите за Белия дом през 2016 г., дава на президента мощно оръжие срещу опонентите му демократи и увеличава шансовете му за преизбиране в кампанията през 2020 г., която досега се очертаваше като доста оспорвана. Твърдението, че нито Тръмп, нито помощниците и обкръжението му умишлено са си сътрудничили с руснаците, обезсилва основното обвинение, което демократите отправяха към него през последните две години - че не е спечелил поста честно и без извършване на престъпления. Това коментират за \"Ройтерс\" Стив Холанд, Джеф Мейсън и Робърта Рамптън. Това обвинение се въртеше непрекъснато в новинарските предавания на телевизиите и висеше като облак над мандата на Тръмп още от първия му ден. Демократите се заканват да продължат с разследванията в Конгреса за кампанията от 2016 г. и за бизнеса на Тръмп. Но без солидната основа на доказателства, вписани в доклада \"Мюлър\", те изглеждат като политици, надценили възможностите си. \"За Доналд Тръмп това е дата, която ще бъде записана със златни букви. Оковите паднаха. Той ще може да демонизира медиите и демократите като виновници за непрекъснатото повтаряне на това, което той нарича измама. И освен това ще може да използва своята невинност като източник на енергия за предизборната си кампания\", коментира историкът Дъглас Бринкли. Проблем със самодисциплината Сега въпросът е дали Тръмп ще може да поддържа някаква дисциплина в посланията си по време на кампанията, както и в работата му като президент в оставащите години от този мандат. Историята показва, че той ще има сериозен проблем със самодисциплината. Миналата седмица Тръмп се впусна в странна битка с починал човек - когато остро критикува покойния сенатор Джон Маккейн и без основание го обвини, че бил в основата на някои от твърденията срещу президента, че се е сговарял с руснаците. Освен това Тръмп е склонен на спонтанни решения, както се случи отново миналата седмица, когато призова за отмяна на част от санкциите срещу Северна Корея, преди те изобщо да бяха наложени. Въпреки заключенията на доклада \"Мюлър\" Тръмп остава избухлив президент, склонен да се нахвърля върху всекиго, върху всичките си критици и върху всичко, което смята за критика срещу себе си. \"Това беше незаконен опит да ме свалят, който се провали\", каза президентът в първата си реакция пред журналисти. При това още няма ясен отговор от Мюлър на въпроса дали Тръмп не се е опитал да възпрепятства руското разследване, което установи с множество факти, че Москва безспорно се е месила в изборите от 2016 г. \"Време е да се заемем с икономиката и растежа\", заяви стратегът на републиканците Скот Рийд. \"Времето е подходящо да се върнем към истински здравословна доза от послания, че цари дисциплина в цялата администрация, в министерствата и в Белия дом. Така се постъпва, когато се случи нещо подобно.\" Тръмп научил новината от правния съветник на Белия дом Емет Флуд, докато бе на голф уикенд в курорта си Мар-а-Лаго в Палм бийч, щата Флорида. След това е гледал как я отразяват телевизиите на борда на президентския самолет. \"Да разследваме разследващите\" Първите му коментари сочат, че той няма намерение да загърби разследването. На борда на полета с Air Force One към Вашингтон той призова демократите да бъдат разследвани. Това е разширяване на често повтаряното от него твърдение, че екипът на Мюлър е бил създаден под натиска на демократите. Разследването започна с решение на министерството на правосъдието през 2017 г. и първоначалната причина бе не руската намеса в изборите, а уволняването на директора на ФБР Джеймс Коми. \"Срамота е, че страната ни трябваше да премине през всичко това. Честно казано, срамота е, че вашият президент трябваше да премине през това. То започна дори преди да бъда избран, и започна незаконно\", коментира още Тръмп пред медиите. Това може да е предвестник на опит на неговите привърженици да потърсят сметка за проблемите, които дълго време бяха надвиснали над Белия дом. \"Предпочитам да продължим напред и да загърбим всичко това, но хората трябва да си платят да стореното от тях през последните две години, казва Дейвид Боси, бивш помощник в кампанията на Тръмп. Трябва да разследваме разследващите.\" Говорител на Белия дом заяви, че президентът няма планове да поиска от министъра на правосъдието да започне разследване на политическите си опоненти. Предизвикателства за демократите Пътят към преизбирането на Тръмп остава трънлив. Анализатори казват, че той вероятно ще трябва да повтори победата си в щатите от Средния Запад като Мичиган, Пенсилвания и Уисконсин, но демократите вече изсипват ресурси там. Възможно е да получим представа как ще изглежда предизборното му послание в четвъртък вечерта, когато той ще говори на митинга \"Да направим Америка отново велика\" в Мичиган. Поддръжниците му смятат доклада \"Мюлър\" за удар по вече станалите над 10 демократи, кандидатирали се за номинация на партията си за изборите за президент през 2020 г. \"Това е много проблематично за всеки демократ, кандидатирал се за 2020 с надежда да се изправи срещу един отслабен и повален в нокдаун президент Тръмп. В действителност той вероятно ще получи увеличаване на популярността си и вятър ще изпълни платната му за предстоящите избори\", коментира Джейсън Милър, бивш съветник в кампанията на Тръмп. Проучване на Reuters/Ipsos показа, че още преди да приключи разследването на Мюлър, повечето американци вече са определили за себе си дали Тръмп е виновен не за съюзяване с руснаците. Малцина са в категорията на тези, които нямат мнение по въпроса. Според Бринки демократите ще трябва да адаптират тактиката си и да изкарат напред разминаванията си с Тръмп по въпроси като здравеопазването, имиграцията и климатичните промени. \"Част от тези корекции трябва да бъдат изведени до основни обвинения срещу Тръмп\", допълва той, като напомня, че сред американците се усеща умора от темата за Русия.", "date": "2019.03.25", "title": "\"Руското разследване\" се превърна в оръжие за преизбиране на Тръмп"}
{"url": "https://www.dnevnik.bg/kultura/2019/03/25/3409516_muzei_v_sofiia_predstavia_nai-goliamata_kolekciia_ot/", "text": "Изложба от най-голямата колекция от печати за просфора и домашни обредни хлябове, събирана до момента, може да бъде разгледана в Регионалния исторически музей в София. \"Да бъде благословен хлябът и животът\" ще продължи до 30 юни, става известно от съобщение на музея. В изложбата са включени йерусалимии (изображения върху платно), щампи и икони. Всички представени експонати са използвани както в храма, така и в дома през втората половина на XVIII – средата на XX в. Акцент са и печатите за просфора и домашни обредни хлябове, изработени от различни материали - дърво, мрамор, алабастър, бронз, които се употребяват за благославяне на хляба в храма, както и за домашни обреди и обичаи. Най-често произходът на експонатите е от светите места в резултат на поклоннически пътувания. След като попаднат в дома, йерусалимиите се излагат в най-хубавата стая, а щампите заедно с иконите - в домашния иконостас, и са обект на особена почит. Изложбата включва съпътстващи събития под надслов \"Колекционерство, изкуство и религиозна философия\".", "date": "2019.03.25", "title": "Музей в София представя най-голямата колекция от печати за благославяне на хляба"}
{"url": "https://www.dnevnik.bg/bulgaria/2019/03/25/3409543_za_deseta_poredna_godina_bulgariia_e_na_posledno/", "text": "За десета поредна година България е на последно място в Европейския съюз по заплащане за час извънреден труд. През 2018 г. за един допълнителен час на работа средно са плащани по 5.5 евро, показват данните на европейската статистическа агенция Евростат. Пред България е Румъния, където извънреден час труд е струвал на работодателя 6.5 евро. Унгария, Литва и Латвия са другите страни в ЕС, в които се плаща под 10 евро за допълнителните работни часове. На първо място в класацията е Люксембург. Там един час извънреден труд струва 46.6 евро, което е с над 8 пъти повече от България. Дания и Белгия са на втора и трета позиция съответно с 40.8 и 39.3 евро на час. Средно за ЕС за един допълнителен час на работа се плаща 23.6 евро.", "date": "2019.03.25", "title": "За десета поредна година България е на последно място в ЕС по заплащане на извънредния труд"}
{"url": "https://www.dnevnik.bg/analizi/2019/03/25/3409542_cvetanov_mai_si_otiva/", "text": "Цветан Цветанов, изглежда, вече е \"отписан\". Изказванията на  Томислав Дончев  и на други говорители на ГЕРБ навеждат на мисълта, че Цветанов ще се оттегли от лидерските си позиции. Оставката му е само въпрос на време - поне като шеф на парламентарната група. Да, ГЕРБ ще претърпи тежък удар по репутацията си, ще претърпи и сериозни организационни щети, но това е единственият начин да се яви в приемлив вид на идващите избори. Удивен съм обаче как иначе интелигентни хора въртят опорки от рода на: - Американците отстреляли Цветанов заради (по незнайно каква логика) конкурса за изтребители; - \"Демократична България\" стояла зад сценария, понеже страдала, задето СДС отишли при ГЕРБ (по също толкова убедителна логика); - БСП подхвърлили информацията, за да не идвала направо от тях (съвсем без логика). Самият факт, че тези хора не могат да допуснат свободна журналистика и независимо разследване на неправителствена организация, е голям проблем. Те очевидно живеят с убеждението, че ако имаш пари и власт, можеш да диктуваш на всички. Можеш да поръчваш музиката. Всъщност точно този байганьовски манталитет стои в основата на скандала с апартаментите. Това е скандал на самозабравянето - защото става дума за убеждението, че когато контролираш медии, прокурори и служби, можеш да си позволиш и някои съмнителни сделки. ГЕРБ трябва да се отърве преди всичко от този манталитет, а не само от отделни свои членове. А иначе скандалът дава добър повод да се види на какви цени големите риби от империята на Доган са придобили техните имоти, електроцентрали и медийни компании. И е просто необяснимо, че за \"изчезването\" на 4 милиарда от КТБ партиите ДПС, БСП и ГЕРБ съвкупно понесоха по-малко политически щети, отколкото ГЕРБ за апартаментите на Цветанов и Цачева. В крайна сметка благосъстоянието на Йончева не се ли дължи на КТБ? Политическата кариера на Джамбазки в европарламента не стартира ли с парите на Цветан Василев? Тук етически проблем няма ли?", "date": "2019.03.25", "title": "Цветанов май си отива"}
{"url": "https://www.dnevnik.bg/bulgaria/2019/03/25/3409553_razsledvasht_policaika_e_zadurjana_pri_akciiata_v/", "text": "Разследващ полицай е задържана при акция в Благоевград по подозрение, че нерегламентирано е изнасяла информация. Това обяви министърът на вътрешните работи Младен Маринов на брифинг, на който представи годишния отчет на главна дирекция \"Гранична полиция\", съобщи агенция \"Фокус\". Акцията е на прокуратурата в Благоевград и дирекция \"Вътрешна сигурност\", а за задържания полицай се смята, че е изнасяла информация, свързана с разследване на конкретен човек. Служителката е задържана и се извършват процесуално-следствени действия, обясни Маринов, като уточни, че разследването се води от 3–4 месеца. На въпрос каква е връзката на задържаната с директора на \"Охранителна полиция\" в града главният секретар на МВР Ивайло Иванов отговори, че тя му е дъщеря. \"Към този етап се извършват процесуално-следствените действия и след като приключат и се направи оценка на събраните доказателства, тогава ще се прецени дали той е имал съпричастност към нейната дейност\", заяви Иванов. ", "date": "2019.03.25", "title": "Разследващ полицай е задържана при акцията в Благоевград"}
{"url": "https://www.dnevnik.bg/sport/2019/03/25/3409584_roni_osulivan_se_zavrushta_nachelo_v_svetovnata/", "text": "Петкратният световен шампион по снукър Рони О'Съливан отново е №1 в световната ранглиста. След 9-годишно прекъсване Ракетата отново оглавява ранглистата на професионалните снукър играчи. Това се случи след победата му над Нийл Робъртсън с 13:11 във финала на Tour Championship в Ландуно, Уелс. О'Съливан е вторият най-възрастен играч, който оглавява ранглистата от Рей Риърдън насам. Ракетата е на 43 години, като за четвърти път става №1. Последният му престой продължи от 6 май 2008 до 3 май 2010 г. В последните четири години начело беше Марк Селби (9 февруари 2015 до 24 март 2019 г.). Общо 11 играчи в историята са били №1 от въвеждането на ранглистата в професионалния снукър. Това е трета ранкинг титла за О'Съливан през сезона след тези в UK Championship и Шампионата на играчите. Англичанинът вече има 36 ранкинг титли в своята кариера, като по този показател се изравни със Стивън Хендри. На предстоящото световно първенство (20 април – 6 май) О'Съливан може да излезе еднолично начело, ако спечели за шести път в \"Крусибъл\". \"Да стана отново №1, при положение че участвам в едва половината от ранкинг турнирите, е наистина невероятно постижение. Може би едно от най-значимите в моята кариера. Никога не съм се водил от цифрите и от рекордите, а по-скоро от стремежа ми да печеля повече мачове\", каза О'ъСъливан. В началото на месеца той стана  първият играч в историята на снукъра с 1000 сенчъри брейка  (серии от 100 или повече точки). За момента Ракетата има 1008. \"Поздравявам Нийл (Робъртсън), който беше достоен съперник и е един от най-добрите през годината. Мисля, че той, заедно с Джъд Тръмп и мен беше най-постоянен. Ще бъда изненадан, ако някой друг спечели световното първенство\", добави Ракетата. В обновената ранглиста О'Съливан води пред Марк Селби, световния шампион Марк Уилямс, Джон Хигинс, Марк Алън и Джъд Тръмп.", "date": "2019.03.25", "title": "Рони О'Съливан се завръща начело в световната ранглиста за пръв път от 9 години"}
{"url": "https://www.dnevnik.bg/razvlechenie/2019/03/25/3409552_film_za_grupi_kato_kontrol_revju_i_hipodil_shte_otkrie/", "text": "                        85 документални филма ще бъдат показани на четвъртото издание на фестивала Master of Art, който ще се проведе от 4 до 25 април в София, Пловдив и Варна. По повод на 30-годишнината от падането на Берлинската стена тази година година е създадена нова категория за взаимодействието между артистите и властта. Друго нововъведение на фестивала е специалната награда, която ще бъде връчена от Гилдия \"Критика\" към Съюза на българските филмови дейци. Това стана известно на пресконференция днес, на която бяха обявени акцентите на единствения фестивал в Източна Европа за документално кино, посветено на изкуствата. Той ще бъде открит на 4 април с два филма. \"Рокендрол\" на Борислав Колев е посветен на български групи, които водят началото си от средата на 80-те години като \"Контрол\", \"Ахат\", \"Нова генерация\", \"Ревю\", както групи от края на 80-те и началото на 90-те като \"Хиподил\" и \"Ер Малък\". \"Това е второто течение на българския рок. Във филма се набляга основно върху текстовете, който се отличават от това, което дотогава звучеше по радиостанциите\", каза самият режисьор. Той допълни, че в лентата са използвани документални кадри, които могат да бъдат видени за първи път. \"Филмът е носталгичен, но в него има и много смешни неща\", завърши Борислав Колев. Другото заглавие, с което фестивалът ще бъде открит, е \"Густав Климт и Егон Шиле: Ерос и Психея\" на Микеле Мали. Лентата разказва за един специфичен период във Виена, в който изкуството е в небивал разцвет. В същото време Зигмунд Фройд прави пробив в познанията за човешката психика, а жените започват да се борят за еманципация. Артистичният директор на Master of Art подчерта и увеличаващата се публика на фестивала. \"Първата година бяха продадени 2500 билета, втората - около 5000. Миналата година закупените билети бяха над 7500\", изтъкна той. За втора поредна година във фестивала е включено и младо жури, което отговаря за категориите за дебют и за използването на виртуална реалност в изкуството. В категорията \"Изкуство и власт\" ще бъде показан сръбският филм \"Последното приключение на Кактусчето\" за съдбата на малко известния художник Велко Коцар. Той е карикатурист и автор на комикси, чиито главен герой е Кактусчето. С идването на комунистите на власт през 1944 г. Коцар е арестуван по обвинение, че е бил агент на Гестапо. Филмът разкрива, че най-вероятно причината за екзекуцията му е негова карикатура на Сталин. След като миналата година гръцкият хореограф, режисьор, изпълнител и визуален артист  Димитрис Папайоану гостува на фестивала One Dance Week  при огромен интерес и пълни зали, документалният филм \"Димитрис Папайоану: Зад стената\" ще даде възможност на зрителите да проследят процеса на създаване на неговата постановка Still Life. В програмата на Master of Art влизат още документални филми за кинорежисьорите Ингмар Бергман, Орсън Уелс и Питър Грийнауей.", "date": "2019.03.25", "title": "Филм за групи като \"Контрол\", \"Ревю\" и \"Хиподил\" ще открие фестивала Master of Art"}
{"url": "https://www.dnevnik.bg/politika/2019/03/25/3409595_rosen_plevneliev_rusiia_vzrivi_ustoite_na_mira/", "text": "Историята днес се пише пред очите ни. През последните пет години взривени бяха устоите на мира, и то от държава - членка на Съвета за сигурност на ООН – Русия. Никой не вярваше, че ще бъде подкопан мирът и ще има прекрояване на граници. Заради това днес е важно да знаем кой пише историята. Дали войнстваща империя, която е на изток от нас, или Западът, който продължава да бъде световният гарант за мир, спазване на ценности и прогрес. Това заяви президентът Росен Плевнелиев (2012 - 2017 г.) на конференция \"Членството в НАТО - ключ към ЕС\", организирана от Атлантическия съвет в България (АСБ), с която се отбелязва 70 години от основаването на НАТО и 15 години от присъединяването на България. На форума  Иван Костов каза,  че българските власти са пасивни пред кремълската хибридна агресия, дори сервилничат пред Кремъл и не допринасят за колективна сигурност и отбрана в НАТО. \"Около България цари нестабилност. Хората се притесняват, а политиците са призвани да решават страховете на гражданите, а не да заиграват с тях. Ако не искаме да има войни и конфликти отново, решенията трябва да бъдат глобални, всички заедно да отстояваме тези принципи\", посочи в речта си Росен Плевнелиев. Според него сама България е слаба, не може да решава наболелите проблеми, но тя е силна, когато е част от големия съюз на НАТО, защото алиансът отстоява принципите на мира. \"Днешната битка не е между \"десни\" и \"леви\", а между \"демократи\" и \"популисти\". Днес повече от всякога има реална опасност популистите да влязат в Европейския парламент и да заемат водещи позиции в него. Популистите никога няма да бъдат силни, защото те нямат кауза, а заиграват със страховете на хората\", каза още Плевнелиев. , попита Плевнелиев. \"Да модернизираме армията си в партньорство с НАТО и по техни стандарти. Крайно време е да спрем наливането на милиони за ремонтиране и поддръжка на стара съветска техника\", призова Плевнелиев. Ема Хопкинс: Недостатъчната реакция окуражава Русия Великобритания гледа реалистично на руската заплаха. НАТО трябва да работи за повишаване готовността си да противодейства на заплахите. Трябва да признаем важността на ангажимента за повишаване на разходите за отбрана. Това каза на конференцията Ема Хопкинс, посланик на Великобритания в България. Според нея недостатъчната реакция на действията на Русия всъщност действа окуражаващо на Кремъл. След Брекзит ще играем роля в сигурността на Европа, тъй като това е наша сигурност, каза още Хопкинс. Според нея НАТО на 70 години изглежда по-добре, отколкото на 50. Тя припомни, че НАТО не е само военен съюз, а играе политическа роля. Тя припомни, че 27 страни се страни се присъединиха към Великобритания след случая с отравянето на Скрипал и бяха отстранени над 150 \"така наречени\" руски дипломати. Ерик Рубин: Не е останало никакво време за модернизация Посланикът на САЩ Ерик Рубин си припомни как е дошъл за пръв път в България през 1992 г. в делегация, която да преговаря за съвместни военни проекти. Помня какво беше да се започне от нулата, каза Рубин и добави, че се вижда колко далече е стигнала България, но има чувство, че някои от целите не са постигнати. \"Преди 3 години дойдох като посланик и започнаха опитите за модернизация на армията. Това не е просто подходящото време, просто не е останало никакво време\", каза Рубин. Той заяви, че България е лидер на Балканите и играе проактивна роля в региона като член на НАТО и ЕС. Изборът на F-16 е правилният. Това е не само най-добрият избор от техническа гледна точка, но това е и стратегически избор за стратегическо партньорство за десетилетия напред, каза още на форума Ерик Рубин.", "date": "2019.03.25", "title": "Росен Плевнелиев: Русия взриви устоите на мира"}
{"url": "https://www.dnevnik.bg/zdrave/pregledi_i_kampanii/2019/03/25/3409599_plovdivska_bolnica_predlaga_bezplatni_pregledi_na_jeni/", "text": "От днес до 10 май пловдивската болница \"Свети Георги\" предлага безплатни прегледи на жени, страдащи от миома на матката. В рамките на кампанията те ще бъдат консултирани и информирани за съвременните методи за лечение, възможностите за контрол на заболяването и подобряване на качеството на живот, съобщават от лечебното заведение. Прегледите ще се извършват всяка сряда и петък от 12 до 13 ч. в Клиниката по акушерство и гинекология, която се намира на 3-ия етаж в Хирургичния блок на болницата. За прегледите е нужно предварително записване, което може да стане на тел. 032/602 827. Кампанията е насочена към жени с диагностицирана миома и/или симптоми на заболяването.", "date": "2019.03.25", "title": "Пловдивска болница предлага безплатни прегледи на жени с рак на матката"}
{"url": "https://www.dnevnik.bg/evropa/2019/03/25/3409606_evrokomisiiata_globi_naiki_s_125_miliona_evro/", "text": "Брюксел наложи днес глоба от 12.5 милиона евро на американския производител на спортна екипировка \"Найки\" (Nike) заради това, че е ограничил трансграничните продажби на някои от продуктите си в Европа - фланелки и шалове с цветовете на футболни отбори, предаде \"Франс прес\". Според Еврокомисията, която отговаря за спазването на правата на конкуренцията в Европа, \"Найки\" е попречил на много търговци, които имат лиценз за дадена страна, да продават продуктите в други страни от съюза. Като санкционира \"Найки\", комисията се надява да помогне на търговците на дребно и на потребителите да могат изцяло да се възползват от основните преимущества на единния пазар - възможността да пазаруваш в цяла Европа в търсене на широка гама от продукти и най-добри цени. Според Комисията тези \"незаконни\" практики на \"Найки\" са продължили около 13 години (от 1 юли 2004 година до 27 октомври 2017 година). Те са имали променливо влияние върху лицензирани производни продукти с цветовете на клубове като \"Барселона\", \"Манчестър юнайтед\", \"Ювентус\", \"Интер\" и \"Рома\", както и на национални федерации като Френската федерация по футбол. Американската компания получи намаляване на глобата с 40 процента, след като си сътрудничи с Еврокомисията, която започна разследването през юни 2017 година. /БТА", "date": "2019.03.25", "title": "Еврокомисията глоби \"Найки\" с 12.5 милиона евро"}
{"url": "https://www.dnevnik.bg/sviat/2019/03/25/3409614_demokratite_v_kongresa_shte_poiskat_pulen_dostup_do/", "text": "Кампанията на президента  Доналд Тръмп не е заговорничила  с Кремъл, за да спечели изборите през 2016 г.; главният прокурор Уилям Бар няма да повдигне обвинения срещу държавния глава за  възпрепятстване на правосъдието  – това са основните два извода от доклада на специалния прокурор Робърт Мюлър, или поне така са обявени с  писмото на Бар към Конгреса . Това обаче не означава, че историята е приключила – срещу Тръмп все още има многобройни разследвания от бизнеса до предизборната му кампания. Агенция \"Ройтерс\" обобщава какви са възможните следващи стъпки в разследването на руската роля в изборите. Каква част от доклада ще стане публична Бар твърди, че иска да разсекрети колкото е възможно повече от доклада, стига това да не попречи на процедури, които трябва да бъдат опазени в тайна – например подбор на съдебни заседатели; или да увреди провеждани и в момента разследвания. Демократите го притискат да разсекрети целия доклад, за да могат те да направят собствените си изводи, вместо да разчитат на неговите, събрани в писмо от 4 страници. Ако това не се случи, вероятно борбата ще се пренесе в съда. Възпрепятстването на правосъдието На първо място демократите искат да знаят дали Тръмп е извършил престъплението да се опитва да пречи на разследванията срещу него. Според Бар – не. Но Мюлър дава доказателства и за двата възможни отговора и не обвинява, но и не оправдава президента. Опозицията ще иска да получи достъп до целия доклад и до използваните за него източници - 500 интервюирани свидетели и над 2800 призовки. Председателите на шест комисии в Конгреса очакват тези доказателства да им бъдат пратени. Комисията по правосъдието също ще продължи своето собствено разследване по въпроса, след като досега е поискала документи от 81 души и организации. Да продължим напред Руското разследване  хвърляше сянка над президента от самото началото на мандата му. Сега неговите съюзници твърдят, че е време то да бъде забравено и да се обърне внимание на търговията и икономиката. Но един от най-големите поддръжници на Тръмп на Капитолия – сенаторът  Линдзи Греъм , иска да разследва дали високопоставени служители в министерството на правосъдието са обмисляли да свалят президента. Той иска от ФБР да му прати документи за следенето на Картър Пейдж – бивш съветник по външната политика в екипа на Тръмп. Позицията на Бар Председателят на правосъдната комисия в Конгреса Джерълд Надлър планира да поиска Бар да свидетелства под клетва защо е решил да не повдига обвинения на Тръмп. Много демократи също имат своите подозрения относно новия правосъден министър; докато още беше адвокат миналата година, Бар написа непоискана паметна бележка до министерството, в която твърдеше, че разследването на Мюлър за възпрепятстване на правосъдието е \"фатално погрешно\" и че президентът има власт над всички разследвания, дори тези, които се отнасят до него. Ще проговори ли Мюлър Мюлър не е говорил публично по време на близо двегодишното разследване, но това може да се промени след края му. Надлър и председателят на комисията по разузнаването Адам Шиф може да го призоват да свидетелства пред Конгреса, макар че едва ли ще са толкова резки към него, както се очаква да бъдат към Бар –  Мюлър , като бивш директор на ФБР и ветеран от Виетнам, е един от най-уважаваните хора във Вашингтон. Той обаче е и внимателен прокурор и едва ли би имал желание да обсъжда доказателства или да прави изводи, които не е написал в доклада си. Освен това той е длъжен да се подчини на преценката на Бар за това каква част от доклада може да бъде обсъждана публично.", "date": "2019.03.25", "title": "Демократите в Конгреса ще поискат пълен достъп до доклада на Мюлър"}
{"url": "https://www.dnevnik.bg/bulgaria/2019/03/25/3409605_i_zam-ministurut_na_ikonomikata_krasimir_purvanov_s/", "text": "Справка в Имотния регистър показва, че и заместник-министърът на енергетиката Красимир Първанов е придобил апартаменти по цени под пазарните в луксозна сграда на фирма \"Артекс\" на ул. \"Тинтява\", където е единият от  апартаментите, купени от Вежди Рашидов . Това пише сайтът  \"Биволъ\", след като е обработил партидите  на всички фирми, свързани с компанията на Пламен и Весела Мирянови \"Артекс\" – около 3000 записа за сделки с имоти. Апартаментът от 150 кв.м плюс два гаража – 19 и 31 кв.м, става собственост на Красимир Първанов на 28 септември миналата година срещу 240 312.47 лв. (616 евро на кв.м). Апартаменти в сградата имат също бившият шеф на комисията по съобщенията Веселин Божков и Гергана Мутафова от Висшия съдебен съвет (ВСС), пише \"Биволъ\". В репортаж Би Ти Ви показа справка от \"Артекс\", че същият апартамент е предлаган за 330 хил. евро, което три пъти повече от платеното от Първанов, без е цената да влизат двата гаража. Красимир Първанов е предложен на заместник-министър от партията на Валери Симеонов Национален фронт за спасение на България. Засега не е известно дали от партията ще предприемат действия срещу него. От 2010 г. до 2012 г. Първанов е изпълнителен директор на \"Националната електрическа компания\" (НЕК) ЕАД. През 2011 г. той беше уволнен от поста след скандал. Причината е, че подписва допълнително споразумение с руската компания \"Атомстроейскпорт\", според което НЕК се задължава да сключи окончателен договор за изграждането на АЕЦ \"Белене\", без да е бил упълномощен от тогавашния енергиен министър Трайчо Трайков. Малко по-късно обаче уволнението на Първанов беше спряно от премиера Бойко Борисов. Оказа се, че подписът за \"Белене\" е бил съгласуван с тогавашния ресорен вицепремиер Симеон Дянков, а Трайков получи второ предупреждение за отстраняването му от министерския пост. В крайна сметка обаче няколко дни по-късно Първанов беше освободен като шеф на НЕК заради грубо нарушение на йерархичния ред. На 15 май 2017 г. е назначен за зам.-министър на енергетиката. Миналата седмица от публикация на \"Свободна Европа\" стана известно, че \"Артекс\" е продала апартаменти на цени под пазарните на  зам.-председателя на ГЕРБ Цветан Цветанов , на министъра на правосъдието в оставка Цецка Цачева, на шефа на парламентарната комисия по културата Вежди Рашидов и  на зам.-министъра на спорта в оставка Ваня Колева . Заради избухналия скандал през уикенда Колева и Цачева  подадоха оставките си .", "date": "2019.03.25", "title": "И зам.-министърът на енергетиката Красимир Първанов с апартамент на \"Артекс\""}
{"url": "https://www.dnevnik.bg/sport/2019/03/25/3409610_video_ne_se_podigravai_na_supernika_ili_kakva_e/", "text": "Едно от основните правила в спорта е да уважаваш съперника. Боксьорът Сабри Седири си припомни този урок по болезнен начин. Французинът вървеше уверено към победа срещу Сам Максуел. Британецът, който беше преминал през два нокдауна в началото на мача, изглеждаше изтощен в последния рунд. Той трябваше да преглътне и подигравателното отношение на съперника си. Всичко в мача се промени в последните секунди, когато Максуел нокаутира Седири.", "date": "2019.03.25", "title": "Видео: Не се подигравай на съперника, или каква е поуката от нокаут в края на мача"}
{"url": "https://www.dnevnik.bg/bulgaria/2019/03/25/3409604_sdubata_na_kamenarov_kato_direktor_na_bnt_shte_stane/", "text": "До месец ще стане ясно дали генералният директор на БНТ Константин Каменаров, който днес, след многократно неявяване по различни причини, се яви в съдебната зала, ще запази или ще се раздели с поста си. Съставът на Софийския градски съд (СГС), с председател съдията Руси Алексиев приключи делото и заяви, че решението ще бъде обявено в срок. Това означава след месец, ако срокът бъде спазен. Каменаров  обжалва в СГС наказанието от 1 година и 3 месеца  условно изтърпяване за това, че през юни 2016 г. е шофирал с 1,6 промила алкохол в кръвта, установено в УМБАЛ \"Света Ана\". Ако бъде потвърдена присъдата, той ще влезе в хипотезата на несъвместимост с поста и ще трябва да го освободи, според условията на Закона за радиото и телевизията. На днешното заседание бе разпитана лекарката от болница \"Света Анна\" д-р Росица Иванова, която е изследвала кръвната проба. Защитата на Каменаров направи ново искане, с което бе хвърлено съмнение, че са стриктно спазени правилата - да бъде представен алкохолният дневник, за да се види кой е взел пробата. Съдът обаче отхвърли искането с аргумент, че разпитът на д-р Иванова е изяснил, че пробата е взета от медицинска сестра. В заключителната пледоария защитата - адвокат Людмил Рангелов, посочи, че субективната страна на случая не е изяснена и съдът е трябвало да я изследва. Каменаров не е съзнавал, че употребата на напитката от златен корен ще окаже върху кръвта ефекта, който е установен. Другият акцент на защитата беше, че не е спазена Наредба № 30, в която пише, че кръвната проба трябва да се взема от лекар. Поради това адвокатът поиска съдът да обяви Каменаров за невиновен или да върне делото отново на СРС за допълнително изясняване. Прокурорът настоя осъдителната присъда на първата инстанция да бъде потвърдена. Каменаров каза, че няма какво да добави към пледоарията на защитника си. А в последната си дума поиска да бъде оправдан.", "date": "2019.03.25", "title": "Съдбата на Каменаров като директор на БНТ ще стане известна до месец"}
{"url": "https://www.dnevnik.bg/biznes/2019/03/25/3409633_sobstvenikut_na_bi_ti_vi_tursi_kupuvach/", "text": "Компанията, собственик на българските телевизионни канали от групата Би Ти Ви и спортния \"Ринг\", обяви началото на проучване на стратегически алтернативи, сред които е и продажбата на нов инвеститор. \"Сентръл юропиън мидиа ентъпрайсиз\" (Central European Media Enterprises или СМЕ)  съобщи  на борсата в Прага и на NASDAQ в Ню Йорк, че решението е взето от Управителния съвет. То е подкрепено и от американския гигант AT&T, който е най-големият акционер. Целта е \"да се повиши максимално стойността на акциите\". Създава се Специална комисия, съставена от независими директори, която ще ръководи анализа на възможните алтернативи. Сред тях са продажба на част или на цялата СМЕ, сливане с друг стратегически партньор, рекапитализиране или продължаване с дългосрочния бизнес план на компанията. Финансови консултанти са BofA Merrill Lynch и Allen & Company LLC, а правен консултант е кантората Covington & Burling LLP. Няма гаранции, че това проучване ще доведе до каквито и да е транзакции, се уточнява в съобщението. Компанията не си е поставяла и крайни срокове в този процес и няма да предоставя повече допълнителна информация и коментари, освен ако не прецени, че има нужда от това. CМЕ присъства в 5 централноевропейски държави с общо население от около 45 млн. души, където притежава 30 телевизионни канали. Шест от тях са в България: bTV, bTV Cinema, bTV Comedy, bTV Action, bTV Lady и Ring. В Чехия има 8 канала под бранда Nova, в Румъния - 7 (с бранда PRO), още 4 са в Словакия (най-известна е Markíza) и 5 са в Словения под различни брандове. Джон Билок, председател на Управителния съвет на СМЕ, казва в съобщението, че \"компанията никога не е била в толкова добро състояние след 5 години на безпрецедентен растеж и впечатляващо стабилизиране\". \"Абсолютно сме убедени, че точно сега е моментът за стратегически преглед, докато продължаваме изпълняването на дългосрочния си план и се стремим да повишим максимално стойността на акциите ни за всички наши акционери.\" \"БТВ Медиа груп\" е собственост на CME, а 75% от CME са собственост на Time Warner, контролирана от AT&T. Едва преди месец телеком гигантът спечели делото срещу американското правителство за сливането си с Time Warner на стойност $85.4 млрд. долара, пише Reuters. Администрацията на Доналд Тръмп опита да блокира сделката от есента на 2016 г. - една от най-големите в историята на технологичния сектор и САЩ, поради опасения от концентрация на медийна сила в една компания.", "date": "2019.03.25", "title": "Собственикът на Би Ти Ви търси купувач"}
{"url": "https://www.dnevnik.bg/biznes/2019/03/25/3409652_evrohold_iska_da_kupi_bulgarskiia_biznes_na_chez/", "text": "Сайтът на чешкия вестник \"Лидове новини\" обяви, че се е появил трети потенциален купувач на българския бизнес на ЧЕЗ. Медията посочва, че това е финансовата група \"Еврохолд\", като се позовава на три независими източника. Няколко часа след оповестяването на информацията \"Еврохолд България\" съобщи в писмо до медиите, че компанията \"не коментира слухове или спекулативни информации, особено когато това засяга трети страни\". От фирмата допълват, че са публично дружество и като такова спазват стриктно законовите разпоредби и правилата за разкриване и разпространение на корпоративна информация. \"Всяка публикувана спекулативна непотвърдена информация би могла да повлияе на цената на акциите на холдинга и да увреди интересите на акционерите, включително миноритарните, като това би могло да се счита и за нарушение на законите, които регулират дейността на публичните компании. \"Еврохолд\" и нейните дъщерни дружества винаги са обявявали публично придобиванията си, използвайки всички съществуващи медийни канали и информирайки едновременно всички заинтересовани лица. Ако компанията и подразделенията й възнамеряват да реализират нови придобивания в бъдеще, те ще ги обявят публично и своевременно ще информират всички заинтересовани лица\", пише в позицията на \"Еврохолд\". В средата на миналия месец \"Лидове новини\" съобщи, че българската компания  \"Инерком\" вече не се разглежда от ЧЕЗ като ексклузивен кандидат в сделката за българските активи на компанията  и вече се водят преговори и с индийската \"Индия пауър корпорейшън\". Именно това са и двете компании, които искат да купят бизнеса на чешкото дружество в България. \"Заради ситуацията в България продажбата на бизнеса в страната, затруднена от регулаторни проблеми и неуспех на българския кандидат да набере нужните средства, ЧЕЗ се връща към работа с втория кандидат, първоначално предложил 355 млн. евро с изплащане за пет години. Офертата на \"Инерком\" бе за 342.4 млн., но веднага\", написа преди месец \"Лидове новини\".", "date": "2019.03.25", "title": "\"Еврохолд\" иска да купи българския бизнес на ЧЕЗ, обяви чешко издание"}
{"url": "https://www.dnevnik.bg/politika/2019/03/25/3409657_ivan_kostov_nato_triabva_da_blokira_vsichki_ruski/", "text": "Моето тревожно послание е, че българската несигурност е по-голяма днес, отколкото преди 15 години. Причините за това са основно в българската политика, но и в политиката на НАТО. Когато България ставаше член на алианса, предупредих в парламента, че това членство не може да ни помогне да наложим върховенство на закона, да се справим с корупцията и организираната престъпност. Тези вътрешни дефицити на сигурност продължават да ни държат далече от западните демократични стандарти. А когато сравняваме рисковия контекст във времето, се вижда, че външната несигурност сега е много по-голяма. Причините са анексията на Крим, последвана от руската хибридна война срещу Украйна и наложените след това санкции. Кремъл започна и бързо ескалира конфликт с, подчертавам думата – всяка, с всяка от страните - членки на НАТО. Прилага в конфликта невоенни методи според \"доктрината Герасимов\" и го доведе до неговата предкризисна фаза. Действа в две основни линии, описани в тази доктрина. Първо – формира политическа опозиция, след това подкрепя действията на опозиционните сили и цели смяна на военнополитическото ръководство или неговата зависимост. Втората линия осъществява информационни противоборство. Кремъл води дифузна война Кремъл води дифузна, нелинейна (по Владислав Сурков) война с психологически, икономически, политически и кибернетични атаки. Преследва объркване и разстройство, създаване на несигурност сред хората, противопоставяне на различни политически привърженици, на разнородни социални групи и на различни културни, включително религиозни идентичности. Крайната цел е противопоставяне и разцепление вътре в Европейския съюз и НАТО. Първоначално нямаше единна реакция на алианса. Едва след почти три години страните членки определиха действията срещу себе си като хибридна заплаха. Преди година и половина публикуваха един компромисен доклад, от който стана ясно, че тепърва ще обсъждат препоръки за това как следва да реагират на еволюцията на хибридната заплаха, без при бъдещото планиране за нейното отразяване да назовават нейния източник – Русия. Междувременно в официален, но аналитичен текст на НАТО Русия бе посочена като източник на хибридната заплаха за НАТО и ЕС. Чак през юни миналата година бяха договорени първите ответни мерки, но отново не бе посочен източникът на хибридната заплаха. В този документ бяха очертани елементите на обещаната преди три години стратегия. В него четем, че, цитирам: \"основната отговорност за реагиране на хибридните заплахи се носи от целевата нация\" и \"алиансът разработва стратегия за ролята си\", \"засилва своята координация с партньорите\", \"има споразумение да се създадат екипи и може да предостави целева помощ на съюзниците по тяхна молба\". Тук питам: Как реагира НАТО, ако няма национална отговорност и молба за помощ, какъвто е българският случай? Нашата оценка на европейската и натовската защита на хибридната заплаха (на Центъра за управление и анализ на риска) е, че е непрофесионална, недостатъчна и закъсняла. Едва в края на миналата година се забелязват първите положителни промени в противодействието на все по-напредващата руска дифузна война. Конфликтът на Руската федерация с всяка от страните - членки на НАТО, се намира в различна фаза. Москва е напреднала значително в постигането на своите цели в тези страни, в които симпатизиращи на Кремъл псевдонационалистически партии вече участват в управлението или са в позиция силно да влияят на държавните позиции. Между тези страни България е една от най-уязвимите. Хибридната агресия срещу България Механизмът, който ние сме изследвали и изследваме 5 години, е посредством пропагандни средства и дезинформация да се наложат благоприятни за Русия обществени нагласи. Чрез тях да бъдат овладени, парализирани или разрушени българските институции. Този механизъм експлоатира популистката политическа система в страната, която следва, а не формира обществения дневен ред и дебат. Нагласите и емоциите на избирателите определят поведението на всички управляващи и опозиционни политически партии. Предпоставка за успешно впримчване на българските политически партии чрез обществените нагласи е руското доминиране в медиите. Те са собственост на зависими лица и неприкрито разпространяват дезинформация и тези. Ефикасността им се видя на последните президентски избори. Повечето от кандидатите според нашето изследване повтаряха руските ключови послания по темите, които интересуват Кремъл. Марешки и Енчев повтаряха 100% от тези послания. Радев – 83%, Каракачанов – 80%, а Калфин - над 70%. Единственият кандидат-президент с откровена евроатлантическа позиция бе обвинен и съден за криминално престъпление (Трайчо Трайков - бел. ред.). Парализата на партии и институции е очевидна Парализата на българските политически партии и съответно на органите за сигурност е очевидна. Те въобще не противодействат. В последният доклад за националната сигурност хибридната заплаха дори не се споменава. Липсата на българско противодействие ни дава основание да определим тази заплаха като руска едностранна агресия срещу България. Пряката атака срещу българските институции и политици, руската агресия срещу България налага зависимост на партийни и държавни институции посредством репресии от страна на вече овладени или доминирани институции като българската прокуратура, разследващи органи или органи, създадени под претекст за борба с корупцията. Силната уязвимост на политиците и институциите се дължи на това, че българското посткомунистическо общество допуска като фактическо обстоятелство тяхната корумпираност. За него всички управляващи са виновни до доказване на противното. Затова всяко повдигнато обвинение или разследване се приема като обосновано и формира обществени нагласи. В последните две години прокуратурата преследва редица политици, които подкрепяха активно действията на НАТО. Направен бе безуспешен опит да бъде осъден бившият външен министър на страната Даниел Митов. Провали се едно от обвиненията срещу бившия министър на отбраната Николай Ненчев. Той продължава да бъде съден, защото е нарушил интереси на руската отбранителна промишленост. В това обвинение се включи и президентът Радев като свидетел. Същевременно прокуратурата и специализираните органи оневиняват при всеки удобен случай близки до Москва български олигарси въпреки очевидните им закононарушения и бързото им и необяснимо забогатяване. Последиците за националната сигурност Най-очевидни са икономическите щети от създадената несигурност. Нанесени бяха тежки поражения на българската енергетика. Има необходимост да се повтарят известните примери, да се сочи отново и отново кой и по какъв начин е причинил огромното и безнадеждно задлъжняване на БЕХ от опитите да реализира икономически несъстоятелни и нарушаващи правото на ЕС проекти като АЕЦ \"Белене\", \"Бургас - Александруполис\", \"Южен поток\", а сега и \"Турски поток\". Политическите решения в полза на Москва са вземани от зависими от Кремъл български политици и партии тогава, когато са управлявали страната. Тези поражения продължават да бъдат нанасяни и днес. Огромни плащания към Москва са стоварени на българския данъкоплатец. Заграбването на българска собственост След фалита на КТБ собственост на руската Външнотърговска банка стана БТК - \"Виваком\", а на зависим от Москва олигарх - \"Булгартабак\", две от най-стратегически важните български компании. Това е само последният от поредицата примери на заграбване на български активи и депозити, които започнаха още през 1996 година, когато бяха ограбени вложителите на 17 български банки. Щетите за авторитета на България Очевидно българските власти са пасивни пред руската хибридна агресия срещу нашето общество и държава. Те дори манифестират своите непрекъснати и унизителни опити да сервилничат пред Кремъл. Същевременно се опитват да не заемат позиция в конфликта, който Русия започна с НАТО. Не бяха солидарни със своите съюзници в ответните им действия след опита да отравяне на семейство Скрипал. Подпомагат заграбването на българска собственост от проруски олигарси. Не правят задължителния принос към колективната сигурност и отбрана на алианса. Дори разрушиха създадения още в края на 90-те екип в Националната служба за сигурност, сега ДАНС, за противодействие на руските специални сили. Това поведение показва, че България не е лоялен съюзник на НАТО. Две предложения какво да се направи от българските власти: - Трябва с много по-твърд тон от този на президента Доналд Тръмп да се изисква да спазват поетите задължения и да проявяват пълна солидарност към стратегията и политиката на алианса. В условията на разширяваш се конфликт няма място за междусъюзническа дипломация и щадящ език. - НАТО не може да отговори на хибридните заплахи от Москва с нейните пропагандни, незаконни и откровено престъпни средства, но трябва да прекъсне незаконните финансирания, прането на пари, да блокира всички руски проекти на своята територия и да наложи общи санкции на всички, които съдействат на руското проникване. Какво казаха на конференцията Росен Плевнелиев и посланиците на САЩ и Великобритания. ", "date": "2019.03.25", "title": "Иван Костов: НАТО трябва да блокира всички руски проекти на своя територия (видео)"}
{"url": "https://www.dnevnik.bg/analizi/2019/03/25/3409616_prostiiat_izhod_ot_apartamentgeit/", "text": "Вече се видя докъде стига смелостта на Борисов и волята на ГЕРБ да се бори с корупцията. Вместо  оставката на Цецка Цачева  и  Ваня Колева  да бъде придружена от разжалването на Цветанов от всички постове, виждаме, че се надига защитна вълна в негова полза. Аргументите са, че това било чисто морален казус, че имало разлика между депутат и министър и че Цветанов бил незаменим. Наред с това се правят опити чрез всякакви идиотски конспиративни теории за вътрешни и външни комплоти да се подмени изобщо същността на проблема. Всичко това (без идиотските теории за комплоти) налага коментар.", "date": "2019.03.25", "title": "Простият изход от \"Апартаментгейт\""}
{"url": "https://www.dnevnik.bg/video/novinite_na_bnt/2019/03/25/3409719_video_drugite_novini/", "text": "Празнуваме Благовещение Дамски екипаж ще излезе в открития Космос Започват ремонти на АМ \"Тракия\" на изхода на София Големият московски цирк завършва турнето си в \"Арена Армеец\" Deep Purple включиха България в прощалното си турне 15 нови групи се включват в HILLS OF ROCK", "date": "2019.03.25", "title": "Видео: Другите новини"}
{"url": "https://www.dnevnik.bg/politika/2019/03/25/3409720_desislava_ahladova_vremenno_shte_zamestva_cecka/", "text": "Десислава Ахладова е назначена за временно изпълняваща длъжността министър на правосъдието. Това потвърдиха за \"Дневник\" източници от правосъдното министерство. Досега тя беше заместник на подалата оставка Цецка Цачева. Ахладова ще заема поста, докато Народното събрание не гласува оставката на Цачева. По данни на \"Сега\" самата Цачева е посочила Ахладова да я замества, след като обяви, че не само подава оставка, но и излиза в отпуск, за да не пречи на проверките за придобиване на имоти. Цачева напусна поста, след като се разбра, че е купила апартамент в столичния квартал \"Изток\", за който излезе информация, че е придобит на цени под пазарните. Тя обясни, че е провела разговор с премиера Бойко Борисов и сама е поискала да се оттегли. По думите ѝ сделката е съобразена със законите и правилата и декларира, че няма никакви отношения и връзки с фирмата продавач \"Артекс\". А на въпрос дали платената от нея цена е под реалната пазарна, Цачева заяви, че свободата на договаряне и пазарната икономика определя волята на страните по сделката и тя е въпрос на преговори между купувач и продавач. Миналата седмица от публикация на \"Свободна Европа\" стана известно, че \"Артекс\" е продала апартаменти на цени под пазарните на  зам.-председателя на ГЕРБ Цветан Цветанов , на министъра на правосъдието в оставка Цецка Цачева, на шефа на парламентарната комисия по културата Вежди Рашидов и  на зам.-министъра на спорта в оставка Ваня Колева . Заради избухналия скандал през уикенда Колева и Цачева  подадоха оставките си . Днес пък се разбра, че и заместник-министърът на енергетиката  Красимир Първанов е придобил апартаменти по цени под пазарните  в луксозна сграда на фирма \"Артекс\" на ул. \"Тинтява\".", "date": "2019.03.25", "title": "Десислава Ахладова временно ще замества Цецка Цачева като министър на правосъдието"}
{"url": "https://www.dnevnik.bg/ot_vas/novini_ot_vas/2019/03/25/3409556_vurbite_na_stolichniia_kv_hadji_dimitur/", "text": "Пролетно настроение от столичния кв.\" Хаджи Димитър\".", "date": "2019.03.25", "title": "Върбите на столичния кв. \"Хаджи Димитър\""}
{"url": "https://www.dnevnik.bg/sviat/2019/03/25/3409797_zashto_trump_ne_beshe_obvinen_vuv_vuzprepiatstvane_na/", "text": "След двегодишно разследване по две линии - дали президентът си е сътрудничил с Русия, за да повлияе на изборите, и дали е пречил на разследването по въпроса – специалният прокурор  Робърт Мюлър  не повдигна обвинение на  Доналд Тръмп . По втория въпрос в доклада е отбелязано, че разследването е открило доказателства и против, и в защита на тезата, че държавният глава е  възпрепятствал правосъдието . Решението дали да се повдигне обвинение остана в ръцете на главния прокурор  Уилям (Бил) Бар , който се въздържа от действия. Защо е трудно Тръмп да бъде съден за възпрепятстване на правосъдието Според федералното право е престъпление някой да опитва да \"повлияе, попречи или осуети\" дейността на правосъдната администрация. Прокуратурата трябва да докаже и че обвиненият и имал точно това намерение. Според експерти,  разследването на Мюлър  вероятно се е съсредоточило върху общуването на Тръмп с бившия директор на ФБР Джеймс Коми. Според  Коми, през февруари 2017 г.,  Тръмп е поискал той да спре разследването срещу контактите на съветника по национална сигурност  Майкъл Флин  с руския посланик; три месеца по-късно Коми бе уволнен. Според бележките му от срещата, президентът е казал: \"Надявам се, че може да уредите това да спре, да оставите Флин на мира той е добро момче.\" Но това може да се тълкува и като опит на Тръмп просто да подчертае характера на Флин, а не да притисне Коми да спре разследването. Защо Бар не обвини Тръмп Мотивът за повдигане на обвинение бе подкопан и от другия извод на Мюлър – че кампанията на Тръмп не е действала в сговор с руското правителство. Възпрепятстването на правосъдието обикновено върви с друго престъпление, което трябва да се прикрие. В писмото, което Бар изпрати на Конгреса, се отбелязва и че в съда това вината трябва да бъде доказана отвъд всяко основателно съмнение. Може ли Конгресът да се заеме с въпроса Да. След междинните избори демократите вече владеят долната камара на Конгреса и имат правомощия да провеждат разследвания. Председателят на камарата Нанси Пелоси и лидерът на демократите в Сената Чък Шумър направиха общо изявление, че е спешно пълният доклад и документацията към него да станат публични незабавно. Конституцията разрешава Конгресът да свали президент за \"сериозни престъпления и простъпки\" чрез процеса на импийчмънт (повече за него вижте във видеото тук). Импийчмънтът обаче е много повече политически, отколкото съдебен процес и шансовете за успех са малко, тъй като партията на Тръмп – Републиканската – контролира Сената.", "date": "2019.03.25", "title": "Защо Тръмп не беше обвинен във възпрепятстване на правосъдието"}
{"url": "https://www.dnevnik.bg/sport/2019/03/25/3409484_seriia_a_ostava_tvurdo_na_italianska_zemia/", "text": "Серия А няма намерение да изнася мачове в Китай в близко бъдеще. Това заяви шефът на италианския футбол Гаетано Микиче, който изключи възможността в следващите три години азиатската страна да приеме мачове от първенството. \"Не мисля, че това е пътят, по който можем да вървим в следващите няколко години\", каза Микиче след срещата на високо ниво, цитиран от \"Ройтерс\". Председателят на Серия А не отхвърли възможността мачове за купата или двубоят за суперкупата да се играят в чужбина. В седем от последните десет години срещата за суперкупата се проведе извън Италия, като през януари  \"Ювентус\" и \"Милан\" играха в Саудитска Арабия на фона на политическото напрежение. От своя страна, президентът на \"Наполи\" Аурелио де Лаурентис прeдложи първите мачове от първенството да се играят в различни градове в Европа. \"Бих използвал август, за да играем няколко мача от Серия А из Европа. Защо сезонът да не започва в Париж, Лондон, Берлин, Мадрид или Барселона? Италианските фенове няма да загубят, като във всеки случай повечето от тях ще са още на плажа\", каза Де Лаурентис. Темата за изнасяне на мачове в чужбина  беше поле за обсъждане в испанския футбол. Първоначално двубоят между \"Барселона\" и \"Жирона\" трябваше да се играе в Маями, но предложението пропадна, след като не получи подкрепата на всички заинтересовани страни.", "date": "2019.03.25", "title": "Серия А остава твърдо на италианска земя"}
{"url": "https://www.dnevnik.bg/sport/2019/03/25/3409805_mourinyo_ochakva_finalut_v_shampionskata_liga_da_bude/", "text": "Бившият мениджър на \"Манчестър юнайтед\" Жозе Моуриньо прогнозира, че английските клубове ще се провалят в  Шампионската лига  и ще бъдат елиминирани. Независимо, че Висшата лига има четири представителя на четвъртфиналите: \"Юнайтед\", \"Манчестър сити\", \"Ливърпул\" и \"Тотнъм\", Моуриньо не им дава големи шансове. Според Специалния, който напусна \"червените дяволи\" през декември, финалът ще бъде между \"Барселона\" и \"Ювентус\", повторение на този от 2015 г. \"Ювентус\" и \"Барселона\" са двата най-сериозни кандидата за спечелване на трофея. И мисля, че те ще стигнат до финала\", каза Моуриньо пред AFP. \"Всички говорят за Роналдо и Меси, и как те могат да се срещнат на финала, но аз предпочитам да се фокусирам върху отборите\". \"Тези два тима имат опит, талант и специални играчи. С такива футболисти отборите са най-добрите в света\". Англия ще има поне един представител в полуфиналите заради сблъсъка между \"Сити\" и \"Тотнъм\". Според прогнозирания финал от Моуриньо \"Юнайтед\" трябва да отпадне от \"Барселона\", който пък на полуфинал може да срещне \"Ливърпул\". Срещите в четвъртфиналите на шампионската лига са: \"Барселона\" - \"Манчестър юнайтед\", \"Ливърпул\" - \"Порто\", \"Аякс\" - \"Ювентус\" и \"Тотнъм\" - \"Манчестър сити\".", "date": "2019.03.25", "title": "Моуриньо очаква финалът в Шампионската лига да бъде \"Барселона\" - \"Ювентус\""}
{"url": "https://www.dnevnik.bg/sviat/2019/03/25/3409809_ligata_na_arabskite_durjavi_zakleimi_reshenieto_na/", "text": "Генералният секретар на Лигата на арабските държави Ахмед Абул Гаит заклейми днес  решението на президента на САЩ Доналд Тръмп да признае Голанските възвишения  за израелска територия. В изявление, разпространено от египетската информационна агенция МЕНА Гаит заяви, че решението на Вашингтон не променя статута на Голанските възвишения като сирийска територия, предаде \"Ройтерс\", цитирана от БТА. По-рано днес Тръмп подписа указ, с който САЩ официално признават Голанските възвишения за част от Израел. Това е драматичен обрат в политиката на САЩ от десетилетия по казуса с възвишенията, които Израел превзема през 1967 по време на т.нар. Шестдневна война.", "date": "2019.03.25", "title": "Лигата на арабските държави заклейми решението на Тръмп за Голанските възвишения"}
{"url": "https://www.dnevnik.bg/tehnologii/2019/03/25/3409816_epul_predstavi_video_striiming_usluga_i_sobstvena/", "text": "Американската компания \"Епъл\" (Apple) добави към портфолиото си няколко нови услуги. На пресконференция в Калифорния технологичният гигант представи своя собствена видео стрийминг услуга - Apple TV+, чрез която ще се борят за лидерски позиции в сферата с \"Нетфликс\" и \"Амазон\". Тя трябва да започне да работи през май и ще дава възможност на клиентите на \"Епъл\" да се абонират за отделни стрийминг услуги като HBO Go или платени спортни събития. Освен това Apple TV+ ще предлага и оригинално видео съдържание, произведено от компанията. До есента приложението ще е съвместимо с всички устройства на \"Епъл\". Технологичният гигант погледна и към сферата на новините. Компанията представи приложението Apple News+, което включва журналистическо съдържание и ще изисква абонаментът от 9.99 долара за САЩ и 12.99 долара в Канада. Услугата вече е налична, като за първия месец се предлага безплатен пробен период. В Apple News+ попадат статии на някои от най-популярните американски вестници и списания. Сред тях са National Geographic, Wall Street Journal, Los Angeles Times и др. Над 300 издания са включени в приложението. \"Епъл\" представи и собствена кредитна карта - Apple Card. Чрез специално приложение за iPhone тя ще работи по целия свят и ще следи какво харчат клиентите и кога са плащали. Кредитната карта ще използва и Apple Maps, за да опише къде и кога са се направени транзакциите. Картата няма да има никакви такси и никакви наказателни лихви. Освен това ще има седмични и месечни обобщения на разходите, както и функция за награди. Платежната система на Apple Card ще бъде защитена с еднократни динамични кодове, съчетаващи цифри и лицево или пръстово разпознаване чрез докосване.", "date": "2019.03.25", "title": "\"Епъл\" представи своя видео стрийминг услуга и собствена кредитна карта"}
{"url": "https://www.dnevnik.bg/photos/2019/03/25/3409326_fotogaleriia_svetovnite_snimki_na_denia_-_25_mart_2019/", "text": "Вишневите цветове цъфнаха в градините в Сингапур.", "date": "2019.03.25", "title": "Фотогалерия: Световните снимки на деня - 25 март 2019 г."}
{"url": "https://www.dnevnik.bg/sviat/2019/03/25/3409827_izraelskata_aviaciia_udari_ofisa_na_edin_ot_liderite/", "text": "Израел и палестинската групировка \"Хамас\" се споразумяха за примирие с посредничеството на Египет. Това съобщи за \"Ройтерс\" високопоставен палестински представител, цитиран от БТА. Според представителя, пожелал анонимност, примирието влиза в сила в 22,00 ч. местно време (20 ч. по Гринуич). Телевизията на \"Хамас\" потвърди, че има сключено примирие сред разменените ракетни атаки и въздушни удари днес. По-рано днес израелската авиация порази сграда, в която е бил офиса на един от лидерите на \"Хамас\" Исмаил Хания в Газа, съобщиха от армията на Израел, предаде ДПА, цитирана от БТА. Няма съобщения за пострадали хора, но се смята, че сградата е напълно разрушена. Унищожени са други две сгради на \"Хамас\", казаха израелските военни. Радиостанцията на \"Хамас\" потвърди, че офисът на Хания е разрушен, допълни Асошиейтед прес. Въздушният удар е бил нанесен след два предупредителни изстрела по пететежната сграда - обичайна тактика на Израел, за да накара хората да се евакуират. Израелските въздушни удари из ивицата Газа са  в отговор на ракетна атака на \"Хамас\"  призори днес, която порази жилищна сграда и рани седем човека в централен район на Израел. Израелският военен говорител Ронен Манелис обяви, че израелската операция \"се очаква да продължи през следващите часове\". От сутринта Хания се укрива, опасявайки се от отмъщение, посочи АП. В негово писмено изявление, разпространено днес, се казва, че палестинският народ \"няма да се предаде\" и че неговите въоръжени сили \"ще възпрат врага, ако той прекоси червените линии\". В ответ на израелската операция от Газа тази вечер бяха изстреляни най-малко десет ракети към южния израелски град Сдерот. Из района бяха задействани сирените за въздушна тревога. Няма данни за пострадали хора.", "date": "2019.03.25", "title": "Израел и Хамас сключиха примирие след разменени удари"}
