{"url": "https://www.dnevnik.bg/citat_na_deniia/2020/01/12/4015309_citat_na_denia_bulgariia_e_na_svetovnata_karta/", "text": "                         Така депутатът от ГЕРБ и председател на парламентарната медийна комисия Вежди Рашидов коментира посещението на премиера в Турция за откриването на газопровода \"Турски поток\". При визитата си Борисов проведе разговори с президентите на Русия и Турция Владимир Путин и Реджеп Ердоган. Според Рашидов България е много малка държава и никой не се интересува от доставките на газ в страната, защото потреблението не е толкова голямо. \"Днес България е фактор. Може да е много малка държава, но тя е разпозната и е вече на световната карта. Това е благодарение на Бойко Борисов. Той доказа, че е изключително талантлив човек, защото ходи по тънък лед. Ходи върху жарава\", каза още Рашидов за определените от него \"международни совалки\" на премиера.", "date": "2020.01.12", "title": "Цитат на деня: България е на световната карта благодарение на Бойко Борисов"}
{"url": "https://www.dnevnik.bg/bulgaria/2020/01/12/4015307_lozan_panov_i_drugi_bulgarski_sudii_se_vkljuchiha_v/", "text": "B cъбoтa нaй-гoлямaтa пpoфecиoнaлнa opгaнизaция нa пoлcĸитe cъдии - \"Юcтиция\", зaeднo c дpyги cъcлoвни acoциaции пpoвeдe във Bapшaвa  Mapш зa зaщитa нa cпpaвeдливocттa . Cpeд мнoгoxиляднoтo мнoжecтвo бяха и бългapcĸи cъдии – Heли Kyцĸoвa, Aтaнac Aтaнacoв и Bлaдиcлaвa Цapигpaдcĸa. Πpeдceдaтeлят нa Bърховния касационен съд (ВКС) Лoзaн Πaнoв също пpиcтигнa във Bapшaвa, зa дa пoдĸpeпи битĸaтa нa пoлcĸитe cъдии зa нeзaвиcимo пpaвocъдиe, бeз oпeĸa нa пoлитичecĸaтa влacт, съобщава  \"Дефакто\". Хиляди поляци протестираха в събота срещу проект на закон, който би позволил налагане на дисциплинирани наказания срещу съдии, критикуващи правителствените реформи в правораздаването. Освен българските магистрати към тях се присъединиха и колеги от други европейски държави. Според демонстрантите управляващите се опитват да подчинят съдебната система. Европейската комисия също заяви, че проектът ще подкопае върховенството на закона. Това е поредният спор на Европейската комисия и Европейския парламент с управляващата националконсервативна партия \"Право и справедливост\". От 2017 г. е в ход задействането на процедура за отнемане правото на глас на Варшава заради системно пренебрегване на демократичните принципи - нещо, което за пръв път се случва със страна от ЕС. Според \"Право и справедливост\" с нов закон ще направят по-ефективна съдебната система. Според критиците им е под сериозен въпрос независимостта на съдии, предлагани от комисия в доминирания от партията парламент, защото те ще са под натиск да решават делата в полза на тези, които са ги издигнали. През декември Върховният съд на Полша заяви, че ако властта наложи идеите си, може да се наложи страната да напусне ЕС, тъй като ще се създаде режим, несъвместим с европейското законодателство.", "date": "2020.01.12", "title": "Лозан Панов и други български съдии се включиха в протести в Полша"}
{"url": "https://www.dnevnik.bg/bulgaria/2020/01/12/4015313_tatiana_doncheva_niama_logika_v_aresta_na_neno_dimov/", "text": "Ако денят се познава по сутринта, считайте ареста на Нено Димов като началото на деня. Така лидерът на \"Движение 21\" Татяна Дончева коментира пред Би Ти Ви първата по-значима акция на новия главен прокурор Иван Гешев. През седмицата Специализираната прокуратура започна масово проверки в Перник заради водната криза в града. Паралелно с тях имаше и акция в сградата на Министерството на околната среда и водите. В самото начало на двете акции Гешев каза пред журналисти, че проверката в министерството е заради вноса на боклук от Италия. В хода на акцията беше задържан екоминистърът Нено Димов, който в крайна сметка се оказа с обвинения за  умишлена безстопанственост,  свързани не с боклука, а с водната криза. Вчера  съдът остави Димов за постоянно в ареста  по искане на прокуратурата. Той от своя страна подаде оставка, която беше приета от премиера Бойко Борисов. \"Няма логика в ареста на Нено Димов. Той е за всяване на страх\", каза Дончева, като коментира и действията на главния прокурор Иван Гешев и колегите му от държавното обвинение. \"Това са едни милиционери, обучени в школата в Симеоново, за които йерархията е всичко. Там всичко е екшън. Там има поръчка, задача, строй се, преброй се и батальона се строява. Така ще работят\", добави Дончева.", "date": "2020.01.12", "title": "Татяна Дончева: Няма логика в ареста на Нено Димов, той е за всяване на страх"}
{"url": "https://www.dnevnik.bg/sport/2020/01/12/4015314_berbatov_ne_e_gotov_da_poeme_bfs_obiavi_menidjurut_mu/", "text": "Димитър Бербатов не трябва да бъде употребен, поемайки поста на президент на Българския футболен съюз (БФС). Така смята мениджърът на бившия нападател Емил Данчев. Името на Бербатов упорито се свързва като следващ президент на предстоящия конгрес на БФС в началото на юни. След церемонията за Футболист на годината Бербатов обяви, че  \"времето за промяна вече е дошло\" . \"Надявам се да имам съмишленици, защото сам воинът пак е воин, но няма да спечели битката\", каза още той. \"Много говорихме с Бербатов и той заяви, че не е готов да поеме БФС. Не искам да бъде употребен, както това се случи с негови колеги. Според мен най- добрият път за него е да бъде член на управителния съвет, да навлезе в нещата като ръководител\", каза Емил Данчев пред Канал 3. Бербатов сложи официално край на своята кариера през 2019 г.", "date": "2020.01.12", "title": "Бербатов не е готов да поеме БФС, обяви мениджърът му"}
{"url": "https://www.dnevnik.bg/video/2020/01/12/4014771_kak_se_razpoznavat_falshivite_novini/", "text": "Мнозина се информират от социалните мрежи. Затова дезинформацията е популярен инструмент за онлайн пропаганда. Но как да проверим прецизността на една новина? \"Дойче веле\" обяснява.", "date": "2020.01.12", "title": ""}
{"url": "https://www.dnevnik.bg/sport/2020/01/12/4015294_huliganite_ne_sa_tova_koeto_biaha/", "text": "Те са склонни към насилие, употребили са значително количество алкохол или пък са под влиянието на наркотични субстанции - така звучат клишетата за  футболните хулигани . В миналото може и да е било така, но днес нещата изглеждат по друг начин. Много от съвременните хулигани водят здравословен начин на живот, избягват да се наливат с алкохол и тренират бойни изкуства, като например ММA (Mixed Martial Arts: смесени бойни изкуства). Много от тях са десни екстремисти, а Източна Европа е родината на едни от най-страховитите хулигански групи. Сцените с насилие вече са рядкост на футболните стадиони в Западна Европа. Но това съвсем не означава, че те са изчезнали напълно. Хулиганските групи, които по правило поддържат тесни контакти помежду си, редовно се срещат на неутрален терен, за да премерват сили - далеч от стадионите или градските центрове. Броят на участниците, както и правилата на тези боеве между хулигани се определят предварително. Накрая един от двата тима бива обявяван за победител, но в знак на взаимно уважение и двете групи се снимат заедно. След това снимките се разпространяват из социалните мрежи, респективно украсяват различни хулигански сайтове. Един \"опасен феномен\" От години Роберт Клаус изследва хулиганизма. Той смята, че в Германия има няколко хиляди активни хулигани. От началото на новото хилядолетие хулиганските боеве са се превърнали в неразделна част от живота на тези организации. \"От зле организирани групи, занимаващи се с улични боеве, хулиганизмът се разрасна до международна мрежа от хора, практикуващи бойни изкуства и бизнес едновременно\", казва Роберт Клаус пред ДВ. Това си личи от различните прояви, които организират, по облеклото им и фитнес залите, които те посещават. Но е погрешно да се смята, че всеки, който се занимава с MMA, непременно е десен екстремист, уточнява експертът. За решаването на проблема с хулиганите е необходимо да променим подхода си, убеден е Клаус. \"Дълго време властите си затваряха очите, докато хулиганизмът в това време действаше все по-професионално, повлиян допълнително от дясноекстремистките сили\", допълва той. На същото мнение е и германската депутатка Моника Лазар, отговорничка за спортната политика във фракцията на Зелените в Бундестага. \"Следим с голяма загриженост как дясноекстремисткото насилие се професионализира\", казва тя пред ДВ. Според нея правителството трябва да предприеме мерки срещу това, че неонацисти превръщат фитнес залите, състезанията по бойни изкуства и модните ревюта в част от своя бизнесмодел. Лазар определя това като \"опасен феномен\". Тя твърди, че германското правителство си няма ни най-малката представа какво се случва с парите, които се въртят в ММА средите и които в крайна сметка стигат до десните екстремистки организации.  Моника Лазар пледира за приемането на общонационална програма, която да работи за повишаване на информираността на хората, които се занимават с ММА, за да бъдат те по-добре запознати с опасностите, които крие десният екстремизъм. Отдавна има нужда и от по-строги правила за откриването на зали за бойни изкуства, допълва тя и дава пример с Франция, която е доста напреднала по въпроса с лицензирането на такива зали. От 1999 година насам германската полиция води такава статистика, а данните сочат, че хулиганизмът напуска футболните стадиони. Така например през миналия сезон - 2018/2019 година - броят на откритите наказателни производства, свързани с хулиганизъм по време на футболни мачове, е спаднал с 9% спрямо предишния сезон, достигайки най-ниското си ниво през последните 12 години. А при общо 22 милиона посетители на футболни срещи в трите водещи футболни първенства в Германия зрителите, склонни към насилие, са били малко над 13 хиляди души, сочи още статистиката. \"Решението не е да изгоним хулиганите от стадионите\" \"Положението доста се подобри\", казва главната редакторка на австрийското футболно списание Ballesterer Никол Зелмер. Според нея професионализирането на футболните клубове, покачващите се приходи и активната работа на медиите са допринесли за това през последните 30 години футболните срещи да станат много по-сигурни в Германия - макар често да се създава обратното впечатление.  Фенклубовете могат да играят много важна роля в превенцията на насилието, тъй като познават тази категория хора отлично, което не може да се твърди за властите, добавя Зелмер. Тя е против практиката склонните към насилие запалянковци да не бъдат допускани до стадионите. \"Ако изгоним някои хора от стадиона, те не изчезват автоматично, а се появяват някъде другаде\", казва тя. Например на хулигански сборища и походи, които завършват с насилие, както през 2014 в Кьолн и 2018 година в Кемниц.", "date": "2020.01.12", "title": "Хулиганите не са това, което бяха"}
{"url": "https://www.dnevnik.bg/sviat/2020/01/12/4015193_sasht_i_topiashtite_se_ledove_nakaraha_grenlandiia_da/", "text": "Гренландия не е свикнала да е център на вниманието, докато американският президент не поиска да я купи и не причини дипломатическо напрежение между Дания и Съединените щати. Макар за Копенхаген идеята да е абсурдна, все пак се стигна до решението да бъде отворено консулство на острова тази година за пръв път от 1953 г. насам. Това се случи в момент, когато и Китай проявява интерес към по-близки икономически отношения с острова. Какво означава това внимание и какви последици ще има за икономиката и за движението за независимост на най-големия (след Австралия) остров на света обяснява Би Би Си. Най-слабо населената територия в света (с население 56 хил. души) е разположена основно в Полярния кръг и три четвърти от нея са с постоянна ледена покривка. Една трета от хората живеят в столицата Нуук, а до другите крайбрежни градове не стигат пътища - до тях трябва или да се лети, или да се стигне с лодка, а това често е невъзможно през зимата. Гренландия е автономна територия на Дания, от която става част през 1814 г. Парламентът в Копенхаген ръководи външната ѝ политика, а собственият ѝ законодателен орган се занимава с вътрешните проблеми. Гренландската икономика зависи от две неща - риболов и ежегоден грант от датското правителство. Две причини Според коментатори  причините САЩ  и Китай да гледат към Гренландия сега са две - икономическа и стратегическа. И двете са свързани с климатичните промени, пише Би Би Си. Залежи от редки земни метали в големи количества като неодим, празеодим, диспрозий и тербий, използвани в направата на телефони, компютри и електромобили, се срещат на острова, има и желязна руда, платина. Освен това Гренландия се намира между Северна Америка, Европа и Русия. Климатичните промени предполагат по-лесен достъп до тези минерали и повече възможности за корабоплаване на товарни и военноморски съдове. Датският геолог Миник Росинг предупреждава, че дори при топене на ледовете дългите арктически зими ограничават минното дело и би отнело много време нова мина да започне дейност. Според него \"минералите са малка част\" от обяснението защо САЩ се интересуват; вероятно по-важни са стратегическите причини, \"те просто искат да присъстват\".      \"Да не се продаваме\" Датското правителство отказва да коментира, но опозиционният депутат в Копенхаген е изразил безпокойство, че американското консулство в Гренландия ще усили призивите за независимост на Гренландия. Анкетите не са еднозначни - те оценяват дела на гренландците, които искат отделяне, между 64 и 38%, отбелязва Би Би Си. Есперсен, който е от крайнодясната Датска народна партия, смята, че американците наливат масло в огъня; \"искат да са готови, когато Гренландия обяви независимост\". Според него и Китай може да създава проблеми на острова и, изглежда, датските власти са съгласни, след като през 2017 г. се съгласиха да построят две нови летища в Гренландия, вместо сделката да бъде възложена на китайска компания. \"Притеснявам се от (бъдещото консулство на САЩ), защото вероятно ще има повече американски дипломати, отколкото е нашият персонал във външнополитическата служба\", казва депутатът в Копенгахен Ая Кемниц Ларсен от гренландската \"Инуит атакатигилит\" (\"Народна общност\"), която иска независимост. Според Ларсен американското присъствие може да стане твърде доминиращо. Тя заявява, че независимостта е дългосрочната ѝ цел, но няма да стане бързо, а не бива и гренландците да се продават, \"дали ще е на САЩ или Китай\", за да се измъкнат от датското кралство. \"Това не е независимост.\" И според датския икономист Уфе Палудан американските или китайските инвестиции биха имали \"огромен дестабилизиращ ефект\" върху гренландското общество.", "date": "2020.01.12", "title": "Заради САЩ и Китай Гренландия се замисли за бъдещето"}
{"url": "https://www.dnevnik.bg/sviat/2020/01/12/4015318_protestirashti_i_medii_v_iran_iskat_ostavkata_na/", "text": "Протестиращи и медии в Иран оказват натиск върху ръководството на страната, а полицията за борба с безредиците засили присъствието си в Техеран днес, след като иранските военни признаха, че погрешка са свалили украинския пътнически самолет тази седмица, съобщава БТА, позовавайки се на информация на \"Ройтерс\". Силите на реда използваха сълзотворен газ срещу хилядите иранци, който излязоха на улицата снощи в столицата и в други градове. Мнозина скандираха \"Смърт на диктатора\", насочвайки гнева си към върховния ирански лидер аятолах Али Хаменей. \"Извини се и подай оставка\", призовава във водещо заглавие умереният всекидневник \"Етемад\", като посочва, че хората искат отговорните за трагедията да напуснат. Всички 176 пътници в самолета, част от които иранци с двойно гражданство, загинаха. Протестите започнаха след вчерашното признание, че военните по грешка са свалили самолета на \"Международни авиолинии на Украйна\" минути след излитането в сряда, когато иранските сили са били в готовност за ответни американски удари след иранските нападения по ползвани от САЩ бази в Ирак. Няколко дни Техеран отричаше, че носи вина за катастрофата, дори след като Канада, която имаше 57 граждани в самолета, и САЩ заявиха, че разузнавателната им информация сочи, че иранска ракета е виновна за трагедията. Иранският президент заяви, че случилото се е \"ужасна грешка\", и се извини. Командир на Корпуса на гвардейците на иранската революция обаче засили общественото недоволство за късното признание, като каза, че е информирал властите, че ракета е ударила самолета в деня на катастрофата. Критиките към властите в Иран не са нещо необичайно, но обикновено остават в тесни граници. Атаките от медиите и протестите са допълнително предизвикателство за управляващите, които през ноември се сблъскаха с най-кървавите протести от Ислямската революция през 1979 година. Американският президент Доналд Тръмп използва профила си в \"Туитър\", за да изрази задоволството си от случващото в Техеран. \"Следим протестите ви внимателно и се възхищаваме на смелостта ви. Не може да има още едно избиване на мирно протестиращи, нито пък спиране на интернет. Светът гледа\", посочи Тръмп в съобщение на фарси и английски. Великобритания обяви, че посланикът й в Иран за кратко е бил задържан в събота от властите в Техеран. Информационна агенция уточни, че той е бил задържан до университет за подклаждане на протести.", "date": "2020.01.12", "title": "Протестиращи и медии в Иран искат оставката на върховния лидер аятолах Али Хаменей"}
{"url": "https://www.dnevnik.bg/kultura/2020/01/12/4015322_virtuozni_sukrovishta_za_cigulka_i_piano_v_centura_na/", "text": "Шедьоври за цигулка и пиано в изпълнение на млади и талантливи музиканти обещават на почитателите на класическата музика организаторите на поредицата камерна музика \"Мотив\" за поредния концерт от сезон 2019/2020. На 25 януари в София полската цигуларка Магдалена Филипчак и американската пианистка Джесика Ксилина Осбърн ще представят пред българската публика избрани творби на Шуберт, Сен-Санс/Изаи, Равел, Шьонберг, Бритън и Лютославски. Концертът ще се състои няколко седмици преди дебюта им в прочутата зала \"Карнеги хол\" в Ню Йорк, уточняват организаторите от \"Модо - България\", които стоят и зад успешния проект за класическа музика за деца  \"Концерти на възглавници\" . Програмата включва последната завършена творба на полския композитор Витолд Лютославски – четириминутното   (1992), написано за Международния конкурс по цигулка в Индианаполис през 1994 г. След него ще звучи Втората соната за цигулка от Морис Равел, най-дълго писаната и изпипвана творба на композитора (цели 4 години) - една завършена част от нея Равел хвърля в огъня пред учениците си, доказвайки им самокритичността си и вниманието си към детайлите. Следва рядко изпълняваното   от Бенджамин Бритън. На концерта Магдалена Филипчак ще демонстрира виртуозни музикални умения в транскрипцията на легендарния белгийски цигулар, диригент и композитор Йожен Изаи на Сен-Сансовия Каприз във форма на валс, се уточнява в съобщението за концерта. Камерната вечер ще завърши с Фантазия за цигулка и пиано, оп. 47 от Арнолд Шьонберг и Фантазия в до мажор, D. 934 от Франц Шуберт. Концертът започва в 19.30 ч. в галерия  на едноименната столична улица. Билети могат да бъдат купени на касите на Eventim в страната,  онлайн  или на място преди концерта.", "date": "2020.01.12", "title": "Виртуозни съкровища за цигулка и пиано в центъра на София"}
{"url": "https://www.dnevnik.bg/kultura/2020/01/12/4012873_otkus_ot_strashni_prikazki_za_mrachni_vecheri_3_na/", "text": "                         Алвин Шварц ни предлага да разгърнем финалния том от страховито забавната трилогия \"Страшни приказки за мрачни вечери\"! Третата част на сборника отново ще разбуди въображението ви с оригиналните илюстрации на Стивън Гемъл. \"Страшни приказки за мрачни вечери 3\" от Алвин Шварц е последната част от поредицата сборници с дръзки и увлекателно разказани митове, легенди и предания. \"Страшни приказки за мрачни вечери 3\" от американския писател и фолклорист Алвин Шварц е финалният от трилогията сборници с разкази, събрали в себе си разнообразни, увлекателни и забавно-зловещи истории от фолклора на Северна Америка и от други краища на света. Ако се чудите как да изгоните призраците на миналите Коледи или досадния полтъргайст, който обитава дома ви, да разберете как да реагирате, ако ви ухапе съмнително ужасяващ паяк или красиво привидение ви покани на среща – то тогава имате спешна нужда да допълните познанията си в сферата на свръхестественото! При това с огромна доза хумор и ирония, защото няма нищо по-забавно от това да се плашиш, ако си на безопасно разстояние от страшното. Митовете и легендите от целия свят оживяват и чрез страховитите илюстрациите на Стивън Гемъл, които ще дорисуват всеки тъмен ъгъл из дома ви. Пълната колекция от богато илюстрирани \"Страшни приказки за мрачни вечери\" ще открехне вратата към един паралелен свят, в който плашещи създания ще бъдат ваши приятели. Симпатичните \"Страшни приказки за мрачни вечери 3\" от Алън Шварц са приключение за всеки куражлия. ТОРБАЛАН Момичето закъснявало за вечерята у дома. Затова решило да мине напряко през гробището. Но, о, чувствало се много нервно. Когато видяло друго момиче да върви пред него, се затичало да го настигне. – Имаш ли нещо против да повървя с теб? – попитало то. – Много ме е страх да минавам през гробището нощем. – Знам за какво говориш – казало другото момиче. – Преди, когато бях жива, и аз се чувствах така. * Много и различни неща ни плашат. Мъртвите ни плашат, защото някой ден и ние ще бъдем мъртви като тях. Тъмното ни плаши, защото не знаем какво ни чака в мрака. Нощем звукът на шумолящите листа, стенанията на клонките или нечий шепот ни карат да се чувстваме неспокойни. Както и стъпки, приближаващи към нас. Както и странни фигури, които ни се струва, че виждаме в сенките – може би човек или голямо животно, или някакво ужасяващо нещо, чиито очертания не успяваме да различим ясно. Хората са измислили различни имена за всички тези създания, които ни се струва, че виждаме в мрака, но в повечето има нещо, което трябва да ни стресне, да уплаши децата... Бу! Или Торбалан, който ще дойде и ще те вземе. Тези създания са просто плод на въображението ни, измисляме си ги, така казват. Но от време на време някои от тези торбалановци се оказват истински. Странните неща също ни плашат. Чуваме за момче или момиче, които са били преследвани от животно, човекоподобно, което лаело, ръмжало и тичало на четири крака. От мисъл-та за това се смразяваме. Чуваме за насекоми, които правят гнездата си в телата на хората, или за кошмар, сбъднал се ная-ве, и се разтреперваме от страх. Щом подобни неща наистина са се случвали, значи те могат да се случат и на нас. Точно тези страхове пораждат страшните приказки и градските легенди. Това е третата книга, която правя, с подборки на такива истории. Някои от тях научих от хора, които срещнах случайно. Други издирих сам – истории, записани във фолклорните архиви и в библиотеките. И както правим винаги с историите, които научаваме, тук ги преразказах по свой собствен начин. Някои от историите в тази книга се разказват от съвсем скоро. Но други са част от нашия фолклор, откакто се помним. При преразказването им от един човек на друг някои от детайлите в тях могат да се променят. Но самата история като цяло не се променя, защото това, което е плашило някога хората, ги плаши и сега. Отначало реших, че една от историите, които намерих, е модерна. Става дума за \"Автобусната спирка\". После открих, че подобна история е била разказвана преди две хиляди години в Древен Рим. Но младата жена от историята се е казвала Филинион, не Джоана, както е името на героинята в нашия вариант. Истински ли са историите в тази книга? Онази, която нарекох \"Проблемът\", е истинска. Не мога да бъда сигурен за останалите. В повечето може да има поне доза истина, защото понякога наистина се случват странни неща, а хората обичат да говорят за тях и да ги превръщат, доукрасявайки ги, в още по-хубави истории. В днешно време повечето хора казват, че не вярват в приз-раци, странни феномени и други подобни. И все пак те все още се боят от мъртвите и от мрака. И все още виждат чудовища да ги дебнат сред сенките. И все още си разказват едни на други страшни приказки, както се прави, откакто свят светува. КОГАТО ПРИСТИГА СМЪРТТА Когато пристига Смъртта, обикновено историята приключва с това. Ала в тези истории едва началото е тя. УГОВОРКАТА Едно шестнайсетгодишно момче работело във фермата за коне на дядо си. Една сутрин то тръгнало с пикапа му към града, за да свърши някои поръчки. Докато вървяло самљ по главната улица, видяло Смъртта. Тя му кимнала подканващо. Момчето подкарало пикапа обратно към фермата с бясна скорост и веднага разказало на дядо си какво му се е случило. – Дай ми пикапа – помолило го то. – Ще отида в големия град. Там Смъртта никога няма да ме намери. Дядо му изпълнил молбата и момчето потеглило към големия град. След като си тръгнало, дядо му отишъл в тяхното градче, за да потърси Смъртта. Когато я срещнал, є казал: – Защо си изплашила внука ми така? Той е само на шестнайсет години. Твърде млад е, за да умре. – Съжалявам за станалото – отвърнала Смъртта. – Не исках да му кимам и да го изплаша. Но се изненадах много, като го видях тук. Разбираш ли, аз имам уговорка с него за този следобед – в големия град.", "date": "2020.01.12", "title": "Откъс от \"Страшни приказки за мрачни вечери 3\" на Алвин Шварц"}
{"url": "https://www.dnevnik.bg/sport/2020/01/12/4015326_motocikletist_zagina_v_sedmiia_etap_na_rali_dakar/", "text": "Фатален инцидент беляза седмия етап в рали \"Дакар\" между Рияд и Уади ад Дауасир, след като мотоциклетистът Пауло Гонсалвеш загина. 40-годишният португалец е катастрофирал, след което е бил откаран в болница, но там само констатират смъртта му. Организаторите съобщиха, че са получили информация за тежка катастрофа, а осем минути след нея медицинският хеликоптер е на мястото, където Гонсалвеш е паднал. По първоначални данни става въпрос за инфаркт. \"Всички участници и хора, свързани с \"Дакар\", изказват съболезнования за смъртта на Гонсалвеш\", съобщиха организаторите. Португалецът участваше в \"Дакар\" за 13-и път, като най-доброто му класиране е второ място при мотоциклетите през 2015 г., когато беше победен от Марк Кома. Това е 29-и фатален инцидент в историята на надпреварата.", "date": "2020.01.12", "title": "Мотоциклетист загина в седмия етап на рали \"Дакар\""}
{"url": "https://www.dnevnik.bg/bulgaria/2020/01/12/4015334_vseki_mesec_neno_dimov_poluchava_otcheti_za_iazovirite/", "text": "Всеки месец министърът на околната среда и водите получава отчети от Басейнова дирекция, която той контролира, в които е посочено какво е състоянието на язовирите в страната. Тези отчети той трябва да ги чете. Трябва да се провери кой какво е писал в отчета за състоянието на яз. \"Студена\". Това каза пред БНР журналистът Валя Ахчиева, която през седмицата пусна  разследване за EURACTIV , в което твърди, че още през август водоемът, който захранва с питейна вода Перник, е започнал да губи значителни количества вода. \"Всеки месец Басейнова дирекция минава всички язовири и проверява състоянието им. Правят се отчети, които министърът трябва да чете\", каза Ахчиева. По думите ѝ Нено Димов или упълномощено от него лице може и трябва да глобява всички, които нарушават графика за водоползване. Според нея няма как вината да се прехвърли на някой друг. През седмицата Специализираната прокуратура започна масово проверки в Перник заради водната криза в града. Паралелно с тях имаше и акция в сградата на Министерството на околната среда и водите. В самото начало на двете акции Гешев каза пред журналисти, че проверката в министерството е заради вноса на боклук от Италия. В хода на акцията беше задържан екоминистърът Нено Димов, който в крайна сметка се оказа с обвинения за  умишлена безстопанственост,  свързани не с боклука, а с водната криза. Вчера  съдът остави Димов за постоянно в ареста  по искане на прокуратурата. Той от своя страна подаде оставка, която беше приета от премиера Бойко Борисов. Валя Ахчиева уточни, че ще продължи разследването си, което до момента е установило, че на 2 септември в яз. \"Студена\" е имало 9.8 милиона кубически метра вода, а на 10 септември - 9.3 милиона. На 20 септември водата е вече 8.7 милиона кубика, а в последния ден на септември водата е само 8 милиона кубически метра, или по-малко от една трета от максималния обем. В края на октомври водата е вече само 6 милиона кубически метра, но в графика за използване на водите, подписан от Нено Димов, отново не се обявява режим на водата. Едва през ноември от екоминистерството решават да намалят количеството вода за населението и да спрат водата за \"Стомана индъстри\" и \"Топлофикация Перник\". Ахчиева каза още, че следващата ѝ цел е да открие къде е отишла тази вода. Тя призова главния прокурор Иван Гешев да намери виновниците за водната криза в града, тъй като перничани очаквали конкретни резултати, които по думите ѝ са \"длъжностни лица по списък в затвора\".", "date": "2020.01.12", "title": "Всеки месец Нено Димов получава отчети за язовирите, които трябва да чете, твърди Валя Ахчиева"}
{"url": "https://www.dnevnik.bg/sport/2020/01/12/4015327_pluvecut_iosif_miladinov_e_nai-dobriiat_mlad_sportist/", "text": "Плувецът Йосиф Миладинов е най-добрият млад спортист на България за 2019 г., избран в анкетата на Viasport.bg. Призът се връчва за девета поредна година. В класацията той изпревари миналогодишната победителка Александра Начева, която остана втора. През годината Миладинов се представи много силно, като беше избран за най-добър плувец в България. Той спечели бронзов медал на световното първенство за юноши в Будапеща и сребърен на европейското в Казан. Миладинов постави впечатляващ национален рекорд в коронната си дисциплина 100 метра бътерфлай - 51.91 секунди. За трети път в последните четири години плувец става №1 сред младите спортисти, след като Антъни Иванов спечели приза през 2016 и 2017 г. \"Благодаря за признанието да бъда избран за №1 за 2019 г. Също така искам да благодаря на всички треньори, които са работили с мен. Надявам се новата година да ни донесе много успехи\", каза Миладинов във видеообръщение.      За най-добър отбор беше избран тимът по волейбол до 18 години, а треньорът на волейболистите Мартин Стоев получи приз в категорията на наставниците.", "date": "2020.01.12", "title": "Плувецът Йосиф Миладинов е най-добрият млад спортист на България за 2019 г."}
{"url": "https://www.dnevnik.bg/sviat/2020/01/12/4015325_zlovesht_paralel_-_kogato_sasht_svaliha_iranski/", "text": "Когато Доналд Тръмп написа в \"Туитър\", че е готов да бомбардира 52 обекта, ако Иран отвърне със сила на ликвидирането на ген. Касем Солеймани, иранският му колега Хасан Рохани написа: \"Който говори за числото 52, би трябвало да помни и числото 290.\" Американският президент имаше предвид 52-ата американски заложници в посолството в Техеран през 1979 г., а иранският - жертвите на полет 655, прекъснат с американска ракета на 3 юли 1988 г. Малко след тази размяна в \"Туитър\" иранска зенитна ракета свали украински самолет със 176 души на борда. И в двата случая страните се извиниха за трагедията и я оправдаха с военните действия в района. След признанието на Техеран вниманието се насочва към това какъв ще е резултатът от иранското разследване и ще има ли наказани. В случая се прилага националното законодателство и ако външният натиск е помогнал Иран да промени драстично версията си за случилото се на 8 януари, то изводите на иранското правосъдие за обстоятелствата и виновните са в правомощията единствено на военните съдилища на ислямската република. Мнозина анализатори се сетиха тази седмица за зловещия паралел с трагедията от преди повече от 30 години, станала в края на войната между Иран и Ирак. През лятото на 1988 г. ирански и американски части на няколко пъти влизат в конфронтация и сблъсъци в Персийския залив. По същото време граждански самолет на \"Иран еър\" излита от пристанищния град Бандар Абас за Дубай. Но екипажът на ракетния крайцер \"Вансен\" (USS Vincennes) вижда на радарите не Airbus A300, а нещо, което прилича повече на ирански F-14 Tomcat. Капитан Уилям Роджърс разрешава защита на кораба си с ракети и самолетът е свален още докато е в иранското въздушно пространство. На борда загиват и 66 деца. Президентът Роналд Рейгън изказва искрените си съболезнования и изказва съжаление за трагедията. Но той също така защитава и преценката на кап. Роджърс. Разследването на военноморските сили на САЩ завършва със заключение, че иранският самолет е летял ниско, не е изпращал радиосигнал като цивилен и не е реагирал на няколкото предупреждения и опити от \"Вансен\" да се свърже с екипажа му. Министерството на отбраната посочва в друго разследване, че капитанът е получавал неточна информация с наближаването на самолета, и критикува Иран, че е позволил извършването на полет в зона на военен конфликт. През декември 1988 г. доклад на международен екип авиационни експерти критикува американския ВМФ, че не е използвал процедурите за недопускане на граждански полет в зона на сражения. Кап. Роджърс е награден от армията по-късно с медал \"Легион за заслуги\" за службата си в Персийския залив. По принцип това е награда за изключително доблестно поведение при изпълнение на служба и за високи постижения, а в конкретния случай се казва, че капитанът е проявил \"динамични лидерски качества\" и \"логична преценка\". Случаят със сваления самолет стига и до семейството му - през март 1989 г. в колата на съпругата му избухва самоделна бомба, докато тя шофира в Сан Диего. Тя се измъква без наранявания и следствието първоначално допуска терористичен акт заради ролята на Роджърс в трагедията. Случаят приключва 18 години по-късно, след като срещу САЩ е заведено дело в Международния съд. През 1996 г. Вашингтон изплаща почти 62 млн. долара обезщетение на близките за загиналите, но от чувство за морален дълг, а не защото има присъда. В споразумението между САЩ и Иран се казва, че \"инцидентът е трагична човешка грешка\", а Съединените щати не признават юридическа отговорност за случилото се и не поднасят официално извинение на Иран.", "date": "2020.01.12", "title": "Зловещ паралел - когато САЩ свалиха ирански пътнически самолет"}
{"url": "https://www.dnevnik.bg/razvlechenie/2020/01/12/4015335_a_sega_me_narichat_genii_istoriite_na_chetirima/", "text": "                         Автор на статията е Венета Нейнска, музикант и артистичен директор на \"Модо България\" - организацията, която стои зад проектите за популяризиране на класическата музика  \"Концерти \"Мотив\"  и  \"Концерти на възглавници\" . Нарицателно за цигулар и виртуоз, името на Николо Паганини (1782 - 1840 г.) е познато дори и в най-отдалечените краища на света. Започва музикалното си образование с мандолината, която усъвършенства чрез уроците на своя баща. Скоро става явно, че за съжаление освен големия си музикален талант има и генетично заболяване. То обаче му позволява да разтяга пръстите си по непостижим за здрав човек начин. Това умение впоследствие ще му донесе обвинения, че е продал душата си на Дявола, но болестта ще бъде причина и за немалко физически страдания - болки в ставите и в гърдите, проблеми с дишането, умора и влошено зрение. Освен цигулката и мандолината Паганини е владеел също виолата и китарата, а разнообразните му музикални интереси го превръщат в изпълнител с нечувани до този момент технически способности. Той е сред пионерите в изпълнението на флажолети и пицикати, които днес се смятат за традиционни похвати за демонстриране на виртуозност. Въпреки физическите си неразположения Паганини е бил чест участник в хазартни игри и непоправим Дон Жуан. Сам признава, че макар и да е лишен от красота, жените падат в краката му, когато чуят свиренето му. Славата му се носи далеч пред него в многобройните му пътувания из Европа и въпреки че оставя наследник, никога не се жени. Похожденията му били толкова многобройни, че Католическата църква в родния му град Генуа отказва да го погребе в продължение на десетилетия. Въпреки противоречивия си нрав Паганини е една от най-влиятелните фигури в музикалния свят, а почит към творчеството му изразяват чрез творбите си Лист, Шопен, Рахманинов, Шуман, Брамс, Изаи и много други. Освен прочутите 24 каприза за цигулка - според множество цигулари абсолютно ненадминати по трудност и до днес, Паганини пише пет концерта за цигулка и оркестър, а вторият от тях съдържа прочутата тема La Campanella: Въпреки че не пише нито един концерт за цигулка, Пабло Сарасате (1844 - 1908 г.) се реваншира повече от задоволително със своите многобройни и обожавани от публика и изпълнители виртуозни творби за цигулка. Роден е в испанския град Памплона, но още от най-ранна възраст пътува, за да усъвършенства музикалните си умения. Лично кралица Изабела му връчва цигулка \"Страдивариус\" и поема всички разходи по неговите пътувания. След Мадрид следва Париж, където се установява до края на живота си, но винаги се завръща в родния си град за ежегодния фестивал с бягане пред бикове. Сарасате остава в историята и с фразата, с която отговаря на комплиментите, че успехът му се дължи на невероятния му талант: \"Гений! Тридесет и седем години съм се упражнявал по четиринайсет часа на ден, а сега те ме наричат гений!\" Обиколил целия свят със своята музика, Сарасате като изпълнител е вдъхновил едни от най-известните цигулкови творби за всички времена - Камий Сен-Санс му посвещава своята Интродукция и Рондо Капричозо, Едуар Лало - Испанската симфония, Макс Брух - Шотландска фантазия, а Хенрик Виенявски - втория си концерт. Композиторът Сарасате пък продължава да бъде един от най-изпълняваните цигулкови композитори и до днес, а в сърцата на почитателите му делят място неговите оперни фантазии \"Кармен\", \"Фауст\", \"Ромео и Жулиета\", \"Дон Жуан\", вдъхновените от испанския дух \"Испански арии\", \"Хабанера\", \"Интродукция и тарантела\", \"Навара\" и, разбира се, най-прочутото му произведение - \"Цигански напеви\": Концертът за цигулка на Лудвиг ван Бетовен, както и струнните му квартети вероятно нямаше да се радват на днешната си популярност, ако не беше упорството на Йозеф Йоахим (1831 - 1907 г.) в разпространението им. Както и Сарасате, като малък Йоахим оцелява след заболяване от холера, за да стане най-големият му конкурент сред цигулковите виртуози на XIX век. Роден в унгарско семейство, Йоахим е в близки роднински връзки с фамилия Витгенщайн, както и в приятелския кръг на много други важни личности из цяла Европа. Подкрепен лично от Феликс Менделсон, Йоахим развива таланта си и се превръща в цигуларя, на когото самият Брамс посвещава своя прочут Концерт за цигулка, както и двойния си Концерт за цигулка и виолончело. Крит в продължение на 80 години, цигулковият концерт на Роберт Шуман също е посветен на Йоахим, но никога не е изпълняван от прочутия цигулар, тъй като той го е смятал за плод на лудостта на композитора и не е вярвал, че заслужава да става достояние на публиката. Съпругата на Шуман - Клара, също твори за виртуозния си колега, с когото има над 200 рецитала из европейските концертни сцени. Прочут преподавател, композитор на брилянтни каденци за множество концерти и интелектуалец с безупречен вкус, Йоахим е сред първите цигулари, правили аудиозаписи: Наричан така от изключителния си ученик Натан Милщайн, белгиецът Южен Изаи (1858 - 1931 г) започва уроци по цигулка с баща си и скоро след това постъпва в консерваторията в родния си Лиеж. Налага му се междувременно да свири в два оркестъра, за да подпомага финансово семейството си, и скоро бива изгонен от учебното заведение поради \"липса на напредък\". Неправдата скоро е коригирана, когато един от най-известните цигулари на XIX век - белгиецът Анри Виотан, чува случайно от улицата как младият Южен се упражнява и му съдейства да се върне към учението с преподавател неговия асистент Хенрик Виенявски, а впоследствие и със самия него. Това е само началото на съвместната работа на Изаи с прочути музиканти и известни личности през живота му. Той лично преподава цигулка на белгийската кралица Елизабет въпреки липсата й на талант. Заради заниманията им Изаи получава признанието на кралицата, която основава конкурс за цигулари в негова чест. В началото надпреварата носи името на цигуларя, а след 13-годишно прекъсване около Втората световна война е възобновен с името \"Кралица Елизабет\" и е сред престижните и до днес. Композиторът Цезар Франк му подарява грандиозната си соната като сватбен подарък, а Струнния квартет на Клод Дебюси е изпълнен премиерно от квартет \"Изаи\". Френският композитор Ернест Шосон пише за цигуларя красивата си \"Поема\". Камий Сен-Санс му посвещава редица произведения, а Изаи връща жеста с транскрипцията на \"Етюд във формата на валс\": Сред най-популярните творби на Южен Изаи са неговите Шест сонати за соло цигулка, всяка от които той посвещава на различни цигулари от неговото съвремие. Номер четири е посветена на Фриц Крайслер (1875 - 1962 г.) - австрийския цигулар, който завършва живота си като американски гражданин. Както и повечето от големите виртуози на цигулката, Фриц също започва образованието си по инструмента със своя баща. Крайслер е само на 12 години, когато печели изключително оспорваната награда Prix de Rome и малко по-късно запленява английския композитор Едуард Елгар, който ще му посвети своя цигулков концерт. Занимания по медицина, изкуство и кратко участие в Първата световна война няма да отклонят Крайслер от пътя му на световноизвестен цигулар. Куриозна обаче е появата на повечето му известни произведения - младият музикант умишлено ги публикува като написани от различни известни композитори, за да задоволи глада на публиката за прочути имена и мелодични произведения. Именно такъв е случаят с пиесите Liebesfreud и Liebesleid, които композиторът изпълнява с характерната си сладост на тона и изящни фрази:", "date": "2020.01.12", "title": "А сега ме наричат гений: историите на петима виртуози на цигулката"}
{"url": "https://www.dnevnik.bg/bulgaria/2020/01/12/4015348_sindikatite_poiskaha_ot_borisov_da_pusne_voda_ot/", "text": "Двете основни синдикални организации изпратиха писмо до премиера Бойко Борисов, в който го призовават да позволи пускането на вода от почти пресъхналия яз. \"Студена\" към стоманодобивното предприятие \"Стомана\". Работници в комбината предупреждават, че производството може да спре заради липсата на вода. В сайта на КНСБ беше публикуван пълният текст на писмото, което е подписано от Васил Яначков от СФ \"Металици\" - КНСБ, и Людмил Павлов от НФ \"Металургия\" - КТ \"Подкрепа\". В него се подчертава, че \"Стомана индъстри\" е единственото стоманодобивно предприятие в България\" и евентуалното му спиране \"ще нагнети допълнително напрежение и ще усложни и без това сложната обстановка\". Уточнява се, че в завода работят около 1500 души. Именно заради разрешението \"Стомана\" и \"Топлофикация Перник\" да получават вода от \"Студена\" при намаляващ обем на язовира  беше обвинен екоминистърът  в оставка Нено Димов. В събота  той беше оставен за постоянно в ареста  по искане на прокуратурата. Доставките на вода за \"Стомана\" бяха спрени в средата на ноември при въвеждането на режим на водата в Перник. Синдикалните организации настояват \"Стомана\" да може да ползва 5-6 хил. куб. метра вода от \"Студена\". Причината - алтернативните водоизточници, които предприятието ползва в момента, може да замръзнат при по-ниски температури. \"Това е изключително опасно , защото ще доведе до тежки последици върху металургичното оборудване и в крайна сметка до трайно спиране дейността на предприятието. Ние разбираме отлично деликатната и сложна ситуация, в която се намират правителството и общинската управа, но осигуряването на тази възможност за \"Стомана индъстри\" няма по никакъв начин да се отрази на водоснабдяването на Перник\", пишат до Борисов синдикатите.", "date": "2020.01.12", "title": "Синдикатите поискаха от Борисов да пусне вода от \"Студена\" към \"Стомана\""}
{"url": "https://www.dnevnik.bg/analizi/2020/01/12/4015269_minimalnata_zaplata_pak_raste_a_mehanizum_na_horizonta/", "text": "                         По традиция, новата година идва с нова, по-висока минимална работна заплата (МРЗ) – този път 610 лева. Това от своя страна отново възбуди дебата за нейното определяне, а темата влезе и в  обсъжданията  на синдикатите и работодателите. За пореден път обаче отсъства най-простото и най-добро решение – утвърждаването на автоматичен и обективен механизъм за определянето на минималното заплащане и елиминирането на ролята както на \"социалния диалог\", така и на правителството в този процес. Предложеният в контекста на все още необявени (но пък цитирани в медиите) мерки, съгласувани от синдикатите и работодателите, нов подход предполага диференциация на минималната работна заплата на две равнища – в рамките на отделните сектори на икономиката и според най-високата степен на завършено образование на работника. По този начин, вероятно, от тази на среднистите в промишлеността. Предложението за промяна на минималното заплащане – от едно равнище за икономиката към множество секторни такива, съчетано с елиминирането на минималните осигурителни доходи е стъпка напред. Има обаче няколко важни обстоятелства, които няма да бъдат повлияни от него: – Отрицателните ефекти на минималната заплата в България са най-видими на регионално равнище. Докато във водещите икономически центрове МРЗ покрива 30-35% от средната заплата, и по тази причина не представлява особена пречка пред достъпа до пазара на труда, то в някои области надхвърля 50%, което поставя почти Докато някои отрасли (високотехнологичните най-вече) са съсредоточени в областите, където повишаването на МРЗ не създава значителни проблеми, то други са разпръснати из цялата страна и работят в условията на много различни местни трудови пазари. По тази причина е доста вероятно секторното определяне на минималното заплащане да не успее да преодолее регионалните различия, особено в индустрията. – Секторното определяне на МРЗ работи в държави с много високо синдикално покритие и традиции в добре работещ и ползотворен социален диалог. В България обаче прекалено често сме свидетели на ситуации, в които диалогът между работодатели и синдикати се разпада, и се налага намесата на държавата по ключови въпроси, в това число определянето на минималното заплащане. Раздробяването на дебата за МРЗ в отделните сектори създава риск от включването на правителството на още по-микро ниво в определянето на базовите заплати по сектори там, където социалният диалог не постигне съгласие. – Въвеждането на образователен елемент в определянето на МРЗ засяга проблема с достъпа на младежите до пазара на труда само до известна степен. Допускайкиq че повечето младежи намират първата си работа още в момент, в който имат само средно образование, За изчакалите завършването на висшето си образование обаче липсата на опит, съчетана с по-висока МРЗ за висшистиq ще се окаже още по-тежко препятствие. Не е без значение и възможността (днес реалност за мнозина) хора с висше образование да вършат работа, която изисква средно, когато диференциацията в минималното заплащане също би могла да създаде проблем както с достъпа, така и със замразяване на пазара. – Нито отрасловата, нито образователната диференциация на МРЗ решават проблема с производителността на труда и  връзката ѝ със заплатите . И докато това не е проблем за високопроизводителните работници, тъй като заплатите им неизменно ще са много над минималните, то залагането на висока секторна минимална заплата ограничава достъпа на (понастоящем) нископроизводителни работници до сектори с иначе висока добавена стойност на зает. – Не се адресират проблемите на т.нар. клас прослужено време. Няма да ги разглеждаме подробно, но тъй като изкривяванията, които той създава са пряко свързани с минималното заплащане,  напомняме за тях. Имайки това предвид, накъде трябва да се насочи дебатът за минималната работна заплата? Далеч по-смелата (и подходяща) мярка би била който да замести всички преговори и административни намеси. Позитивите от такъв подход са повече от очевидни: – Отчитат се обективните промени в макроикономическите условия, които влияят пряко на пазара на труда. В добри години с растеж и висока заетост минималната заплата плавно се покачва, в условия на криза или по-ниска икономическа активност ръстът ѝ се задържа с цел максимално запазване на заетостта; – Взема се предвид реалната динамика на производителността на труда и ръста на средните заплати; – Разпадът на социалния диалог не води до автоматични, и често популистки, административни решения; в условията на трудовия пазар и фаворизирането на отрасли и региони; Разбира се, остават отворени много въпроси. Кои индикатори ще бъдат включени в механизма за МРЗ? Ще има ли \"отстъпка\" за младежите, които тепърва търсят първата си заетост? Ще има ли регионален аспект на диференциация и колко ще е силен? Тези и  много други  питания трябва да намерят своя отговор преди да изградим работещ механизъм, но предимствата на прилагането на такъв са прекалено много, за да се насочим вместо това към половинчати решения, обречени след година-две да ни върнат отново към разговори за това как да определяме МРЗ .", "date": "2020.01.12", "title": "Минималната заплата пак расте, а механизъм на хоризонта няма"}
{"url": "https://www.dnevnik.bg/analizi/2020/01/12/4015281_v_chetvurtiia_mandat_na_vitosha_vsichko_si_e_sushtoto/", "text": "Ако представата ви за пълноценен ден в планината изключва атмосферата на мол преди празници, не ходете на Витоша на 5 февруари. Или поне не на Алеко и Златните мостове. Ще е като в мол преди празници, ако времето е хубаво. Ще има паркирали автомобили от двете страни на пътя километри надолу, които пък ще пречат на качващите се и слизащи автомобили да се разминат; провиращи се между изгорелите газове хора, мъкнещи всичко, подходящо за пързаляне, включително надуваеми дюшеци; и много нерви. На 5 февруари, сряда, е междусрочната ваканция на учениците и стотици родители ще искат да заведат децата си на планина, на чист въздух и здраве, плюс тройка кюфтета. Така правят и в останалите неучебни дни, например през коледната ваканция. Всяка година. И всяка година стопанинът на тази част на Витоша – Столичната община, се прави, че не забелязва какъв хаос и свинщина настават в природния парк. Защото както 5 февруари, така и половината от дните от другите ваканции, са работни дни. А в работни дни, според кметството, няма кой да ходи в планината, и съответно – общината няма никакви ангажименти. Единствено в празнични дни важат органиченията, наложени от кметството – достъпът на коли се спира от 11 до 15 часа, а движението се организира и контролира от общинска полиция. И въпреки че хаосът се повтаря всяка ваканция, общината не прави нищо. Което е обичайното й поведение, особено когато става дума за Витоша. Макар да е на един хвърлей от града, Витоша е престъпно недостъпна. През зимата до Алеко има лифт – Симеоновският, който струва 17 лв. за възрастен, 12 лв. за дете и 6 лв. за куче, или 40 лв. за семейство с две деца под 7 години, и 35 лв., ако детето е едно. Да не говорим за състоянието на самия лифт, който всяка зима успява да блесне с някоя авария – да спре за час в студа, да замръзне или от него да падне дете. Има и градски транспорт, но той също работи само в почивни дни, нарядко (през половин час в час пик) и до 16.50 ч. в посока София. Ако човек наистина иска да стигне до планината, трябва да хване рейса от първите му две спирки, защото на следващите не е сигурно, че ще успее да влезе. На слизане пък следва да прояви характер при конкуренцията с останалите желаещи да ползват автобуса, иначе рискува да чака поне половин час до следващия курс. До Златните мостове положението е почти същото, но без лифт. През лятото нещата стоят по същия начин, само лифтът работи единствено през уикенда. Затова и трябва да си доста упорит и мотивиран, а също и леко перде, за да ползваш обществения транспорт, особено ако носиш и надуваем дюшек. А в работни дни направо нямаш избор, ако нямаш и пари за лифт. Затова се качваш с колата, дори да не се водиш от принципа, че не си инвестирал в автомобил, за да се возиш с бабите в рейса. А и нали има отворен път до там. И така е от години. Затова и Алеко и Златните мостове представляват чисто и просто кочина.      На фона на това общината: Удължи забраната за влизане с кола в парка от 11 до 15 ч. в почивни дни – преди това беше от 11 до 14 ч. – почти безсмислена мярка; пусна автобус през лятото и само в почивни дни до Витошко лале, където пък собственикът \"Витоша ски\" пусна седалковия лифт; позволи на частна компания да пусне безплатен автобус през лятото (пак само в почивни дни) до Златните мостове за пешеходци и до Алеко за велосипедисти; пусна 15 електрически велосипеда, които срещу 15-20 лв. могат да качат всеки до Тихия кът или Златните мостове( \"това е още една стъпка към по-чист въздух в нашия град, към по-чиста и зелена София\", обяви кметът Йорданка Фандъкова, без да дава вид, че вижда разликата между 15 колелета и 30-те хиляди коли в планината месечно). Освен че единствена общината не знае кога са ваканциите на учениците, явно само на \"Московска\" 33 са пропуснали да забележат, че светът, а покрай него и България, отдавна не работи от понеделник до петък и не почива единствено в събота и неделя. За сметка на това обещанията на общината и на кмета Фандъкова са щедри. Като се почне от безкрайния и не стигащ до никъде спор със собственика на ски съоръженията и лифтовете \"Витоша ски\" да се пуснат редица неработещи лифтове, мине се през информационна кампания, която да напомни на софиянци, че и Бистрица и Железница са Витоша, а до там има транспорт и в работни дни (но нищо друго. В нормалния свят администрацията взема мерки за организация на определено място, след като установи, че потокът хора е насочен натам, вместо да се опитва да им обясни, че не трябва да ходят там, а другаде, където е благоворила да вземе мерки), през идеята за буферни паркинги, включително и под Алеко, и се стигне до предизборната програма на Фандъкова, превдиждаща възстановяване на Княжевския и Драгалевския лифт и...повече градски транспорт, по някое време през четвъртия й мандат. Заповядайте на Витоша на 5 февруари или просто в почивен ден и ще оцените грижата на общината за безценния дар близост до планина, който София още се води, че има. Всеки има право да иде в планината – с надуваем дюшек, за кюфтета на чист въздух, за ски или за да качи Черни връх на бегом. Принципът обаче е: Не вземай нищо, не оставяй нищо и не убивай нищо, и той трябва да се спазва от всеки. И приучаването към спазването му съвсем не е само въпрос на лична нагласа и самосъзнание. А става най-вече със създаване и предоставяне на подходящи стимули за опазване и уважаване на планината и жесток контрол и санкции при престъпването на правилата.     ", "date": "2020.01.12", "title": "В четвъртия мандат: На Витоша всичко си е същото"}
{"url": "https://www.dnevnik.bg/evropa/2020/01/12/4001304_brekzit_beshe_razseivane_-_evropa_se_gotvi_za_adski/", "text": "Откакто Великобритания гласува да напусне Европейския съюз през 2016 г. Брекзит предизвика огромно главоболие. Бяха необходими двама премиери, 1274 дена, три отлагания и избори два пъти, за да бъде най-накрая сделката за излизането от ЕС  сметната за приемлива от британския парламент , напомня Си Ен Ен. Освен всичко това обаче Брекзит изсмука сили от Брюксел, тъй като дипломатическата енергия на ЕС беше съсредоточена основно върху въпроса за излизането на една държава членка от блока. През това време ЕС беше принуден да отдава по-малко внимание на други проблеми сред останалите страни. Проблеми, които представляват много по-голяма дългосрочна заплаха за европейския проект, отколкото Брекзит би могъл – държави игнорират върховенството на закона, отклоняват се от европейските стандарти за човешките права и се подиграват със свободата на словото. Върховенството на закона - а сега накъде? Най-скорошният пример идва от Полша, където Върховният съд на страната се наложи да предупреди управляващата партия \"Право и справедливост\", че предложените от нея съдебни реформи може да нарушават европейското право по толкова крещящ начин, че  е възможно тя да бъде изключена от ЕС . Според критици кабинетът на \"Право и справедливост\" консолидира властта си с промените за сметка на върховенството на закона, включително чрез възможността да бъдат отстранявани съдии, които смятат, че магистрати, номинирани от  Националния съдебен съвет,  назначаван предимно от доминирания от партията парламент, не са независими. Думите на съда обаче може и да са малко пресилени, защото всъщност съюзът няма механизъм за изгонване на държави и това се видя най-ясно по време на гръцката дългова криза. Предложените реформи не зачитат изискването на ЕС, че съдилищата трябва да действат независимо от правителството, но това не значи, че Полша ще бъде изключена от ЕС. По принцип е възможно правата ѝ на гласуване да бъдат замразени чрез  задействаната срещу нея процедура по член 7  от Договора за ЕС. Но дори и това да стане, което граничи с невъзможното, Полша ще продължи да бъде държава членка на Евросъюза.      А тя далеч не е единствената, изправена пред подобни проблеми. През последното десетилетие премиерът Виктор Орбан засили контрола си върху съдилищата, академичните институции, централната банка и медиите в Унгария. ЕС задейства процедура по чл. 7 и срещу Унгария, но Варшава и Будапеща си обещаха да се защитават като взаимно налагат вето на налагането на най-тежките санкции, за което е необходимо единодушие. Междувременно в Малта премиерът Джоузеф Мускат бе многократно призован  да подаде оставка  заради твърденията, че членове на администрацията му са замесени в  убийството на разследващата журналистка Дафне Каруана Галиция . В края на декември Европейският парламент гласува с 581 гласа \"за\" и 26 \"против\" в подкрепа на резолюция за започване на процедурата по чл,. 7 и срещу Малта. Мускат казва, че ще подаде оставка през януари, но отрича да е извършил нещо нередно.      И докато старите механизми се оказват недостатъчно ефикасни за възпиране на нарушения на законността, Брюксел върви към създаването на нов инструмент. През лятото Европейската комисия предложи \"създаването на цикъл за преглед на прилагането на върховенството на закона с цел да се наблюдават промените в държавите членки, както и чрез осигуряването на ефективна реакция\". Новата Европейска комисия на Урсула фон дер Лайен потвърди намерението си да въведе такъв механизъм. Той се очаква не по-късно от първите месеци на 2020 г. и не е изключено да бъде обвързан със спиране на евросредства при нарушения, срещу което се обявиха едни от най-големите им бенефициенти - Полша и Унгария. ЕС е в задънена улица и за Механизма за сътрудничество и проверка за България. В края на октомври Еврокомисията обяви, че смята, че мониторингът на правораздавателната система трябва повече да не се прилага спрямо страната, но също така комисията няма сама да вземе това решение (макар това да е нейно изключително право), а ще се съобрази и с мнението на Европейския парламент и Европейския съвет на държавните лидери на 27-те страни членки. Няколко влиятелни държави членки вече  се обявиха против отпадането на механизма. Предизвикателствата пред ЕС през 2020 г. не са ограничени само до върховенството на закона. Континентът е сериозно разделен как да се справи с икономическите предизвикателства и каква роля трябва да играе Европа на световната сцена. Бюджетът - взривоопасни преговори През тази година лидерите на ЕС ще трябва да преодолеят различията си за следващия дългосрочен бюджет на блока за 2021-2027 г. Доста пазарлъци се задават около многогодишната финансова рамка и защото Брекзит ще значи по-малко пари в бюджета. Освен това за новите приоритети като борба с климатичните промени и управление на миграцията ще са необходими средства, които досега отиваха в подкрепа на фермерите и по-бедните региони, отбелязва \"Ройтерс\".      Размерът на бюджета ще е част от голямата битка. Европейската комисия предложи бюджет от 1.11% от брутния национален доход на 27 държави членки. Европейският парламент настоя за 1.3%, а правителствата на Германия, Австрия, Холандия, Швеция и Дания, които плащат повече в бюджета, отколкото получават, искат той да бъде не по-голям от 1%. Финландия, която до края на 2019 г. беше ротационен председател на Съвета на ЕС, предложи 1.07% или 1.087 трилиона евро за следващите седем години. Още за разделенията на държавите членки и каква е позицията на България за дългосрочния бюджет на ЕС четете  тук  и  тук . ЕС - световен лидер В същото време Урсула фон дер Лайен обяви като една от първостепенните си амбиции да работи за отстояване на ролята на ЕС на световната сцена. Преди комисията ѝ да бъде одобрена от Европейския парламент тя каза: \"Светът днес тъне в размирици, прекалено много сили говорят на езика на конфронтацията, но милиони излизат на улиците, за да изискват демократична промяна. Светът има нужда от лидерството ни повече от всякога. Трябва да сме сила, която се бори за мир и положителна промяна. Да покажем на партньорите ни в ООН, че могат да разчитат на нас. Да демонстрираме на Западните Балкани, че споделяме един континент, една култура, една история, ще споделяме и една и съща съдба, вратата ни остава отворена\".      Но за да го постигне, ЕС трябва да говори с един глас по световните теми. А разделението пролича много скоро след встъпването в длъжност на Фон дер Лайен -  на последния Европейски съвет за годината ЕС остави Полша извън споразумението  за намаляване на емисиите на парникови газове до нула до 2050 г. след дълги пазарлъци с три от източните страни членки, които поискаха повече средства за икономически преход и подкрепа за ядрената енергия. Чехия и Унгария се отказаха от възраженията си, след като получиха гаранция, че ядрената енергия ще бъде призната като начин за намаляване на емисиите на парникови газове. Но Полша остана против една от ключовите политики на Фон дер Лайен -  Европейската зелена сделка . Още за климата В рамките на тази  стратегия , целяща да се превърне в законодателство политическата амбиция Европа да стане първият в света неутрален по отношение на причинителите на промени в климата континент до 2050 г., в началото на тази година комисията ще представи първия европейски закон в областта на климата, както и план за инвестиции за устойчива Европа. За да може и частният сектор да допринесе за финансирането на зеления преход, тази година комисията ще представи и стратегия за зелено финансиране. Морков или тояга? Европа трябва да действа, ако иска проектът да оцелее, пише Си Ен Ен. Въпросът е дали трябва да използва тоягата или моркова, за да възстанови единството си. По думите на Мухтаба Рахман, управляващ директор на изследователската и консултантска фирма Eurasia Group, \"единственият лидер с последователна визия е (френският президент Еманюел) Макрон\", който \"иска да изгради консенсус по тези въпроси, но начинът, по който говори с другите лидери всъщност наранява\". Според анализатори - големите решения на ЕС през 2020 г. ще са трудни дори и ако Франция и Германия успеят да се договорят и са готови да действат. Марк Ленърд, директор на Европейския съвет за външна политика добавя -\"ако не, действително ще бъде много, много трудно.\" (Още за отношенията Меркел - Макрон -  тук ) В края на миналата година Берлин и Париж заговориха заедно и за нуждата от  основен ремонт на Европейския съюз . Според Ронан Маккри, преподавател по европейско право в University College London, Брекзит по-скоро подсили ЕС. Без Брекзит, зад който да се крие, обаче ще бъде невъзможно да се игнорира крехкостта на съюза.", "date": "2020.01.12", "title": "Брекзит беше разсейване - Европа се готви за адски трудна 2020"}
{"url": "https://www.dnevnik.bg/sport/2020/01/12/4014873_obedinenie_mejdu_atp_kup_i_kupa_deivis_neobhodimost_ili/", "text": "Купа \"Дейвис\" и \"АТП къп\" - открийте разликите. Двете почти идентични надпревари за национални отбори при мъжете, проведени в рамките на по-малко от два месеца, привлякоха мнения за нуждата от обединителен турнир в името на спорта. Концепцията за световно първенство, в която няколко нации се събират на едно място за финалните етапи, може да бъде успешно за тениса, но настоящият сценарий с два турнира, които се провеждат толкова близо в календара, изглежда безсмислен. Това само поражда у неутралния зрител объркване за истинското значение на всяко от двете събития. Отзвук има и сред състезателите, като идеята за обединителен турнир поведоха големите звезди в тениса Рафаел Надал и Новак Джокович. \"Трябва ни едно супер световното първенство, наречете го както искате. Това няма да се случи догодина, но ако Международната тенис федерация (ITF) и Асоциацията на професионалните тенисисти (ATP) се разберат бързо, то може да стане през 2022 г. Надявам се да се получи, защото е трудно да накараш най-добрите играчи да участват и в двата турнира\", каза Джокович.      Общото положително впечатление за  \"АТП къп\"  и финалната фаза на  купа \"Дейвис\"  беше драмата на корта. Форматът с три мача привлече интереса на зрителите и накара състезателите да се раздадат максимално в името на страната си. Зрелището в \"АТП къп\" премина и с  участието на българските тенисисти , които имаха епични сблъсъци с Великобритания и  Белгия . Турнирът даде добра възможност на младите състезатели, които се намират назад в ранглистата, да се докоснат до големия тенис.      Именно това беше добавената стойност, която отличи \"АТП къп\". В допълнение точките, които победите носят, мотивира допълнително елитните състезатели и помогна на други да направят скок в ранглистата. Тази концепция породи спорове, защото според някои тя дава предимство на по-ниско класирани състезатели от нации, които нямат такава дълбочина в състава.  \"АТП къп\" се отличи още и с иновативните отборни зони в задната част на корта, като идеята беше добре приета от състезателите. Турнирът обаче също се сблъска с проблема на сгъстената програма от мачове и някои от тях продължиха дълго след полунощ, подобно на купа \"Дейвис\". От гледна точна на времето за провеждане \"АТП къп\" се вмества по-удобно в календара. В началото на годината състезателите са свежи и турнирът им помага в подготовката за сезона. От своя страна в купа \"Дейвис\", която се проведе в края на ноември, играчите влизат уморени.      Предимството на купа \"Дейвис\" обаче е 120-годишната история на турнира. Провеждането на финалите в Мадрид в края на миналата година беше новост, но остана чувството, че отборите продължават да се състезават за престижен и смислен турнир.  Всяка от надпреварите има своите положителни страни. Оттук нататък изглежда логично да е търси обединение между двата турнира, което ще бъде от полза за състезателите и феновете. \"Тенисът заслужава нещо подобно. Объркващо е да има две световни първенства за месец. Лично според мен това не е перфектната ситуация за нашия спорт, но така работят нещата в днешни дни\", каза Надал.     ", "date": "2020.01.12", "title": "Супер световно първенство: ненужно обединение или необходимост в името на тениса"}
{"url": "https://www.dnevnik.bg/istorii_na_denia/2020/01/12/4015219_nai-komentiranoto_v_dnevnik_svalianeto_na_ukrainski/", "text": "1.  Иран потвърди, че е свалил украинския самолет заради \"непростима грешка\"  - 556 коментара 2.  Иран нанесе удари срещу бази с войници на САЩ в Ирак  - 398 коментара 3.  Иракският парламент поиска всички чужди войски да напуснат страната  - 356 коментара 4.  Иран е свалил украинския самолет според САЩ и Канада, Тръмп има \"подозрения\"   - 341 коментара 5.  \"Шпигел\": Управлението на Борисов няма общо с върховенство на закона   - 302 коментара 6.  САЩ: Втората линия на \"Турски поток\" ще разделя Европа  - 296 коментара 7.  След агресивна маневра руски боен кораб спря на 50 м от разрушител на САЩ  - 290 коментара 8.  Млад и неуморен прокурор е човекът на САЩ за върховенството на закона в България  - 276 коментара 9.  Още една илюстрация на културните ни разлики със западните общества  - 263 коментара 10.  Иран заплаши САЩ с \"нов Виетнам\", НАТО спря обучителната си мисия в Ирак   - 249 коментара", "date": "2020.01.12", "title": "Най-коментираното в Дневник\": Свалянето на украински пътнически самолет от Иран"}
{"url": "https://www.dnevnik.bg/sport/2020/01/12/4015295_bulgarskite_tenisisti_grigor_dimitrov_ni_pomogna_da/", "text": "Участието на  \"АТП къп\"  показва, че българите могат и трябва да си повярват. Около това мнение се обединиха тенисистите от българския отбор след прибирането си от Австралия. Димитър Кузманов, Александър Лазаров и Адриан Андреев разказаха през какво са преминали в мачовете от първия отборен турнир. \"Изводът е, че можем. Никой от нас не е достигнал лимита на възможностите си. Сплотихме се и занапред ще си помагаме много. Не бях играл двойки с Григор и като разбрах, че ще играем първата ми мисъл беше да не се изложа\", каза Александър Лазаров. Според него положителните аспекти са повече, тъй като в турнира участват само 24 отбора, а България е на 9-о място. \"Научихме много от Григор. Той е изключителен професионалист. Минал е по този път. Даваше ни ценни съвети, които всеки от нас може да използва в собствената си кариера. С такъв човек до теб израстваш бързо и на тренировки, и на мачовете\", обясни Лазаров. Според Андреев начинът, по който Григор Димитров работи е помогнал на всички останали в отбора. \"Концентрацията му и увереността на корта е на съвсем друго ниво\".      \"Няма тъга и разочарование от отпадането ни, тъй като трябва да сме реалисти - още в първия ни мач бяхме на една точка от загубата срещу Великобритания. Просто групата се разви много злощастно\", каза Кузманов. Българските тенисисти коментираха и  публикацията във \"Фейсбук\" , добила популярност след края на турнира. В нея се твърдеше, че федерацията по тенис не е подпомогнала играчите, а самата организация окачестви това като \"долен фейк\". \"Ако не се беше появило това, все едно не сме българи. Цял живот ще ни съпътстват такива неща. Не разбирам защо някои хора се фиксират върху това кой какво е поел, платил, изкарал, а не се отчита факта, че сме девети в света. Вместо да се правят интриги, по-важното е, че сега сме тук и си говорим и за по-приятни неща. С какво е по-добре да бъде запомнен престоят ни там? Вариантите са два - с успехите ни или с обсъждане на финансовите аспекти. Всеки си преценява сам\", каза по темата Лазаров.", "date": "2020.01.12", "title": "Българските тенисисти: Григор Димитров ни помогна да израснем"}
{"url": "https://www.dnevnik.bg/sport/2020/01/12/4015303_snimka_na_denia_emocionalnata_titla_za_mama_serena/", "text": "Серена Уилямс спечели първата си титла от три години, като триумфира в турнира в Окланд, Нова Зеландия. Американката надигра своята сънародничка Джесика Пегула с 6:3, 6:4. Титлата е първа за Уилямс, откакто тя стана майка. Тя отпразнува триумфа си със своята дъщеря Алексис Олимпия.", "date": "2020.01.12", "title": "Снимка на деня: Емоционалната титла за мама Серена Уилямс"}
{"url": "https://www.dnevnik.bg/sviat/2020/01/12/4015304_roburt_abela_e_noviiat_premier_na_malta/", "text": "Робърт Абела ще е следващият министър-председател на Малта. Той беше избран за лидер на управляващата Лейбъристка партия, което автоматично го направи и следващ премиер, съобщава БТА. Абела ще замени Джоузеф Мускат, който беше принуден да подаде оставка, след като разследването на убийството на журналистката Дафне Каруана Галиция уличи най-близкия му съветник. Юрист по професия, Абела спечели 57.9% от гласовете, изпреварвайки категорично съперника си и сегашен вицепремиер Крис Ферне. Мускат поздрави Абела и каза, че ще му предаде поста в понеделник. В кратко изявление Абела каза, че се чувства смирен и очаква съвместната си работа с Ферне. В следобедните часове Абела ще произнесе първата си реч като партиен лидер на закриването на конгреса на Лейбъристката партия.", "date": "2020.01.12", "title": "Робърт Абела е новият премиер на Малта"}
{"url": "https://www.dnevnik.bg/sport/2020/01/12/4015347_albert_popov_stana_13-i_v_slaloma_v_adelboden/", "text": "Алберт Попов затвърди прогреса си от началото на 2020 г. и записа второ поредно влизане в точките в слалом от Световната купа. Българинът завърши 13-и в най-техничната дисциплина в швейцарския курорт Аделбоден. Попов направи невероятен втори манш, в който се спусна с третото най-добро време. Това му позволи да направи скок от 14 позиции, след като в първия манш беше 27-и. Това е трето влизане за българина в точките след 12-ото място във Вал д’Изер и 18-ото в Мадона ди Кампилио преди няколко дни. Победата в Аделбоден отиде в представителя на домакините Даниел Юл, който триумфира и в предходния слалом. Швейцарецът изпревари Хенрик Кристоферсен с 23 стотни. За пръв път от началото на сезона в тройката влезе и австриец, като това направи Марко Шварц. В класирането за Малкия глобус в слалома води Кристоферсен с 322 точки, а Юл е втори с 290. Трети е Клеман Ноел с 240, който сгреши във втория манш и не взе точки в Аделбоден. Попов направи скок с четири места и вече е 24-и в класирането в дисциплината с 55 точки. След седмица е слаломът във Венген, Швейцария, в който Попов отново ще вземе участие.", "date": "2020.01.12", "title": "Алберт Попов стана 13-и в слалома в Аделбоден"}
{"url": "https://www.dnevnik.bg/sport/2020/01/12/4015367_djokovich_izvede_surbiia_do_titlata_v_atp_kup/", "text": "Сърбия е първият шампион в \"АТП къп\", след като се наложи над Испания с 2:1 победи в емоционален финал в Сидни. Тимът, воден от Новак Джокович, стигна до впечатляващ обрат, след като беше в ролята на догонващ след първия мач за деня. За Джокович това е втора титла в отборен турнир със Сърбия, след като през 2010 г. той триумфира и в купа \"Дейвис\". Роберто Баутиста-Агут даде аванс на Испания след убедителен успех над Душан Лайович със 7:5, 6:1. За него това беше шеста победа на турнира, като завърши със 100% успеваемост. Испанецът беше далеч по-добър от съперника си и за час и 38 минути стигна до успеха, което постави под напрежение Джокович. Сърбинът трябваше задължително да спечели дуела с Рафаел Надал, за да остави тима си с шанс за успех. В мач №55 в съперничеството на първите двама в ранглистата Джокович взе своята 29-а победа. Той игра по блестящ начин и за по-малко от два часа спечели - 6:2, 7:6 (4). В първия сет Джокович спечели 80% от всички точки на първия си сервис и 100% от тези на второ подаване. Сърбинът не даде нито точка за пробив на световния №1 и го отказа. Във втората част Надал се събра, повиши нивото си, но това стигна само до тайбрек.      В него Джокович надделя след два минипробива. Загубата на сингъл доведе до промяна в испанския щаб и Надал се отказа да играе, като на корта излязоха Пабло Кареньо Буста и Фелисиано Лопес срещу Джокович и Виктор Троицки. Сърбите започнаха лошо и допуснаха пробив още в първия гейм, но след това обърнаха и взеха първата част с 6:3, записвайки серия от пет поредни гейма. Това помогна на Джокович и Троицки да поведат с 2:0 във втория сет и до края не изпуснаха инициативата. Те не позволиха да бъдат пробити и с 6:4 затвориха мача след точно час и 15 минути.", "date": "2020.01.12", "title": "Джокович изведе Сърбия до титлата в \"АТП къп\""}
{"url": "https://www.dnevnik.bg/bulgaria/2020/01/12/4015371_kritikite_na_putin_nakaraha_bulgariia_da_stroi/", "text": "България започна по-активно да работи по строителството на газоразпределителната си мрежа след критиките на руския президент Владимир Путин. Това казва ръководителят на \"Газпром\" Алексей Милер в интервю за местна медия, цитирано от БТА. Текстът на интервюто е публикуван на официалния сайт на Общоруската държавна телевизионна и радиопредавателна компания. Преди няколко месеца Путин се оплака, че България съзнателно бави реализацията на проекта \"Турски поток\". Българският премиер Бойко Борисов отговори, че дългите процедури бавят процеса. По-късно Борисов увери, че строителството ще приключи до 31 май, а  на срещата си с Путин в Турция  за пускането на \"Турски поток\"  дори му обясни на руски как върви изграждането.  \"Виждаме, че нашите български партньори в момента работят значително по-интензивно, отколкото преди известно време\", казва Милер. Министърът на енергетиката Александър Новак изрази увереност, че България ще изпълни своите задължения. \"Днес работата върви с пълна сила, мащабно, и сме уверени, че българските колеги ще изпълнят своята част от строителството\", отбеляза той. Сръбският премиер Александър Вучич подчерта, че страната му е изпълнила своята част от работата и сега чака България да приключи строителството. На 8 януари турският президент Реджеп Тайип Ердоган и руският му колега Владимир Путин официално откриха газопровода \"Турски поток\", който минава по дъното на Черно море от Русия до Турция. След това по суша достига границите със съседните страни, откъдето газът се изнася в Гърция, България, Северна Македония. След като приключи строителството на цялата инфраструктура, газът ще тръгне към Сърбия и Унгария. Пропускателната способност на газопровода с дължина 930 километра е 31.5 милиарда кубични метра газ годишно.", "date": "2020.01.12", "title": "Критиките на Путин накараха България да строи по-бързо газовата си мрежа, обявиха от \"Газпром\""}
{"url": "https://www.dnevnik.bg/photos/2020/01/12/4015362_fotogaleriia_svetovnite_snimki_na_denia_11-12_ianuari/", "text": "Луната се вижда зад вятърна мелница близо до Брайтън, Великобритания.", "date": "2020.01.12", "title": "Фотогалерия: Световните снимки на деня 11-12 януари 2020 г."}
{"url": "https://www.dnevnik.bg/sviat/2020/01/12/4015409_voenna_baza_v_irak_beshe_atakuvana_sus_sedem_snariada/", "text": "Седем снаряда са паднали в иракската авиобаза \"Балад\", където са позиционирани американски войници. Пострадали са четирима иракски войници, предава агенция \"Ройтерс\". Снарядите са паднали на пистата на базата. Няма данни за пострадали американски войници, които са се изтеглили преди атаката. В съобщението на иракските военни власти не се казва кой стои зад нападението.", "date": "2020.01.12", "title": "Военна база в Ирак беше атакувана със седем снаряда"}
{"url": "https://www.dnevnik.bg/sviat/2020/01/12/4015410_hizbula_prizova_sujuznicite_na_iran_da_otmustiat_za/", "text": "Ливанската шиитска организация \"Хизбула\", чиято военна структура е обявена в ЕС за терористична организация след атентата в Бургас, призова съюзниците на Иран да започнат да подготвят отмъщение за убиването на ген. Касем Солеймани. Лидерът ѝ Сайед Хасан Насрала отхвърли твърдението на президента Доналд Тръмп, че Солеймани е подготвял взривяване на американски посолства и предупреди последователите си, че до изгонването на американските части от района ще бъде изминат \"дълъг път\". САЩ смятат цялата партия \"Хизбула\" за терористична организация. Тя бе основана през 1982 г. от Революционната гвардия на Иран и е един от ключовите членове на регионална мрежа, известна като \"оста на съпротивата\". Техеран и Вашингтон намалиха напрежението в дните след американската операция, но Насрала каза миналата седмица, че иранските съюзници, сред които и режима на Башар ал Асад в Сирия и множество милиции в района, трябва да момогнат за прецизно нанасяне на удари на отмъщение. \"Вярвам, че е време оста на съпротивата да заработи\", каза той в неделя, цитиран от \"Ройтерс\". \"Силите на съпротивата са сериозни и се насочват към голямата цел, която аз предложих\", допълни Насрала, имайки предвид изгонването на американските военни. Отговорът ще дойде \"в следващите дни, седмици и месеци\", каза още лидерът на \"Хизбула\". Според него \"Тръмп лъже собствения си народ, Касем Солеймани не планираше да взривява американски посолства\". И до днес САЩ смятат \"Хизбула\" за отговорна за бомбения атентат от октомври 1983 г. срещу щаба на морската пехота в Бейрут, в който загинаха 241 души, както и за самоубийствения атентат срещу местното посолство през 1984 г.", "date": "2020.01.12", "title": "\"Хизбула\" призова съюзниците на Иран да отмъстят за Солеймани"}
{"url": "https://www.dnevnik.bg/sport/2020/01/12/4015411_siti_razgromi_astun_vila_v_istoricheski_mach_za_aguero/", "text": "\"Манчестър сити\" постигна втората си най-убедителна победа от началото на сезона, разгромявайки с 6:1 \"Астън Вила\" като гост в последен мач от 22-ия кръг във Висшата лига. \"Гражданите\" не срещнаха никакъв проблем на \"Вила парк\", като мениджърът на тима Пеп Гуардиола дори си позволи да даде почивка на основни играчи като Рахим Стърлинг, Бернардо Силва и Кайл Уокър. В тяхно отсъствие \"Сити\" се развихри и реши всичко до почивката, когато водеше с четири гола. Благодарение на успеха \"Сити\" излезе втори в класирането, изпреварвайки \"Лестър\". \"Гражданите\" обаче са на 14 точки зад лидера \"Ливърпул\", който е и с мач по-малко.   Нападателят на \"Сити\" вече има и 176 гола във Висшата лига и стана пети по резултатност. Нито един друг чужденец обаче няма повече, като пред Агуеро са Шиърър (260), Уейн Руни (208), Андрю Коул (187) и Франк Лампард (177). \"Сити\" поведе още в 18-ата минута, когато Агуеро асистира на Рияд Марез. Само шест по-късно алжирецът се разписа още веднъж, този път след подаване на Габриел Жезус. До почивката Агуеро вкара, като беше точен в 28-ата минута. В самия край на първата част Жезус се разписа след прекрасно подаване на Де Бройне. През второто полувреме дойдоха миговете на Агуеро. Аржентинецът се разписа в 57-ата и 81-ата минута, за да оформи хеттрика си.      До края на мача \"Астън Вила\" потърся яростно поне почетен гол. След няколко пропуска се стигна до последната минута на редовното време, в която Илкай Гюндоган извърши нарушение в наказателното поле и \"Вила\" получи дузпа. Анвар Ел Гази беше точен от 11-те метра, оформяйки крайния резултат. С попадението бирмингамци се спасиха от угрозата да запишат най-тежката загуба във Висшата лига в историята си.", "date": "2020.01.12", "title": "\"Сити\" разгроми \"Астън Вила\" в исторически мач за Агуеро"}
{"url": "https://www.dnevnik.bg/evropa/2020/01/12/4015413_durjavi_sus_silni_sindikati_sa_protiv_model_za_obshta/", "text": "Скандинавски държави от ЕС, в които има силни профсъюзи и високи доходи, са против плановете за въвеждане на минимална заплата в целия съюз. Причините са, че те се опасяват да не бъде застрашена традицията им на колективно договаряне на заплащането и условията на труд, съобщи \"Гардиън\". Изданието припомня, че първите конкретни мерки на новата Европейска комисия се очакват във вторник. Идеята за обща рамка за стандарт за минимално заплащане е едно от обещанията на председателя комисията Урсула фон дер Лайен да работи за спиране изтичането на хора и таланти от източните към западните държави в ЕС. От 28-те страни членки само Дания, Италия, Кипър, Австрия, Финландия и Швеция нямат задължителна минимална заплата. Но в страни като скандинавските, включително Дания и Швеция, профсъюзите подкрепят политиците да се противопоставят на инициативата. Според тях крайният резултат при тях може да се окаже понижаване на заплатите. Петер Хумелгор, датският министър на труда, коментира пред \"Гардиън\", че по принцип подкрепя най-ниско платените в Европа да получават повече, но \"средствата за постигането на тази цел трябва да се съобразяват с националните традиции и установени добре работещи модели\". Той припомня, че в страната му заплатите се договарят между профсъюзите и сдружения на работоделите и така е повече от 100 години. В Дания през 2018 г. е било най-високото средно почасово заплащане в ЕС - 43.50 евро на час, а дори по-ниско платените получават около 15 евро на час. За сравнение, в България по същото време е била най-ниската почасова заплата в съюза - 3.5 евро. Европейската комисия не иска да посочва колко точно да е минималната заплата, а търси консенсус за набор от критерии, които трябва да се покриват при определянето от отделните правителства на минималните заплати в страните им. Един от тези критерии се очаква да бъде изискването минималната заплата да е поне 60% от медианната за страната. В момента минималната в България е 286 евро, а в Люксембург - 2071 евро. Но според Адриан Николов от Института за пазарна икономика дори за България предлаганият принцип би довел до фактическо намаляване на минималното заплащане у нас. Благодарение на моделите за колективно договаряне високи са заплатите и в Швеция и Финландия, а по принцип тези споразумения покриват и служители, които не са профсъюзни членове. Сега синдикатите се опасяват, че при задължителна минимална заплата на нивото на ЕС рабодателите ще имат основание да оспорват в съда националните колективни договори и това да понижи заплащането или най-малкото да го замрази за неопределено време. Затова правителството на Дания иска писмени гаранции от Европейската комисия, че системата на страната за колективно договаряне ще получи изключение от каквато и да е бъдеща директива в тази посока. От Финландия и Швеция се чуват същите притеснения, а регионални профсъзни лидери обясняват, че не са против това източноевропейците да повишат заплатите си, а не приемат на всички държави в ЕС да се налага един модел за договаряне, застрашаващ присъствието по време на преговори на такива елементи като продуктивност и иновативност.", "date": "2020.01.12", "title": "Държави със силни синдикати са против модел за обща минимална заплата в ЕС"}
{"url": "https://www.dnevnik.bg/sport/2020/01/12/4015418_pozdrav_za_nashite_bratia_ot_bulgariia_kak_djokovich_i/", "text": "\"Поздрав за нашите братя от България\" - това сподели Новак Джокович пред своите 6.6 милиона последователи в \"Инстаграм\" минути след  историческия триумф на Сърбия в \"АТП къп\" . Световният №2 и съотборниците му надвиха Испания с 2:1 победи, а след това се отдадоха на празненство в съблекалнята, откъдето Джокович предаваше на живо в социалната мрежа. Думите му към България дойдоха на фона на поп-фолк хит на певицата Камелия \"Луда по тебе\", който пък е кавър на сръбската изпълнителка Лепа Брена. Освен това в съблекалнята друг от сръбските тенисисти Душан Лайович развя фланелка на българския тим.", "date": "2020.01.12", "title": ""}
{"url": "https://www.dnevnik.bg/skorost/avtomobilna_industriia/2019/01/12/4015159_mrejata_ot_burzi_zariadni_stancii_ionity_vliza_v/", "text": "Мрежата от бързи зарядни станции за електромобили \"Айонити\" (Ionity) започва покритие и на страните от Централна и Източна Европа, беше обявено при откриването на първия подобен обект в комплекс на \"Шел\" в Унгария. Компанията е основана през 2017 година, като акционери в нея са конкуренти в света на автобизнеса – БМВ Груп, \"Даймлер\", \"Фолскваген груп\" и \"Форд\". Очакванията са до края на първото тримесечие на тази година, дял в \"Айонити\" да придобие и \"Хюндай - КИА\".      Към момента компанията е изградила около 200 места за заряд, като плановете са през тази година те да се увеличат с около 50. Комплексът за зареждане на електромобили в Унгария е разположена на магистрала М7 (водеща към Словения и Хърватия), в близост до езерото Балатон. Той я е с четири зарядни станции, всяка с мощност 350 киловата. Към момента няма електромобил, който да може да поеме такъв капацитет, но интелигентен софтуер позволява всяка кола да получи такова количество ток, което може да усвои без риск за батерията. Всяка от зарядните станции позволява за около половин час да се запълни на 80% батерията на масово предлаганите към момента модели, включително такива с големи акумулатори като \"Ауди И-трон\" (Audi E-Tron). Мерцедес И Кю Си (Mercedes EQC) и \"Ягуар Ай-Пейс\" (Jaguar I-Pace).      Заплащането в момента става на сесии, без значение какво количество енергия е заредено. В Западна Европа цената е 8 евро, а в станциите на \"Шел\" в Унгария ще струва 1925 форинта (малко над 11 лева или 5.50 евро). Главният изпълнителен директор на \"Айонити\" Маркус Грол посочи,че този начин на ценообразуване ще бъде променен до няколко месеца, тъй като не е справедлив. Ще се премине към плащане на зареден киловатчас.      За момента плановете на \"Айонити\" са да изгради 21 зарядни точки в страните от Централна и Източна Европа – Унгария, Чехия, Полша, Словакия и Словения. На твърде начален етап са проучванията за България, като първо трябва да се реши с коя от големите вериги бензиностанции да се търси партньорство, коментира пред \"Дневник\" главният изпълнителен директор на \"Айонити\" Маркус Грол. В Унгария \"Айонити\" работи освен с \"Шел\" и с ОМВ. Място за заряд за 0.5 млн. евро Маркус Грол посочи, че изборът на толкова мощни станции е продиктуван от това, че инвестицията е сериозна – около 500 хил. евро за обект, като се гледа поне едно десетилетие напред. Появата на автомобили, можещи да се възползват от пълния им капацитет, ще стане скоро, убеден е Маркус Грол. Като друг аргумент той посочи, че идеята е зарядът да не отнема повече от половин час, колкото обикновено човек прекарва на бензиностанция.      Досегашният опит на \"Айонити\" показва, че една точка за заряд с четири станции може да се изгради за срок от три – четири месеца до две години и половина, в зависимост от техническите възможности за доставяне на нужното количество ток и одобряването на многобройните необходими разрешителни. Маркус Грол уточни, че всяка от станциите лесно може да бъде разширена, ако има нужда от това. Като предимство на \"Айонити\", пред други подобни компании, той посочи фактът, че става дума за джойнтвенчър на производители на автомобили, който знае какви са техните изисквания сега и какви ще са в бъдеще.      \"Работим заедно с индустрията, това улеснява и стандартизацията. Накрайниците на нашите станции са по стандарта Combined Charging System (ССS), който се използва от най-много производители в момента\", допълни Грол. Електрическите планове на \"Шел\" Що се отнася до \"Шел\", компанията изгражда и мрежа от свои зарядни станции под марката \"Шел ричардж\" (Shell Recharge). Такива вече има в 5 европейски страни. Използваните зарядни станции са с капацитет 50 киловатчаса, което е достатъчно да се зареди за половин час до 80% батерията на най-масовите модели електромобили към момента.      В България все още няма станции \"Шел ричардж\", но веригата бензиностанции си партнира с компанията \"Елдрайв\", изградила 11 точки за заряд в обекти на основни пътища и магистрали. Те са с накрайници по стандартите CCS и CHAdeMО. През 2017 година \"Шел\" придоби и компанията \"Ню Моушън\" (New Motion), специализирана в изграждането на зарядни станции за употреба в домашни условия и офис сгради. По повод интересът на \"Шел\" към зарядните станции, изпълнителният вицепрезидент на \"Шел ритейл\" Ищван Капитани коментира, че бизнесът с горива се променя и това е много голяма възможност за компании като \"Шел\". \"Нашата цел е да предлагаме избор. Да осигурим на клиентите мобилност, независимо дали използват, бензин, дизел, газ, водород, ток или нещо друго, което ще се появи в бъдеще\", допълни Капитани.", "date": "2020.01.12", "title": "Мрежата от бързи зарядни станции Ionity влиза в Източна Европа"}
{"url": "https://www.dnevnik.bg/sport/2020/01/12/4015422_real_nadvi_atletiko_sled_duzpi_i_grabna_superkupata_na/", "text": "\"Реал\" (Мадрид) е носителят на Суперкупата на Испания, след като се наложи над градския си съперник \"Атлетико\" с 1:0 (4:1 след дузпи) в емоционален финал. Тимът е първият носител на отличието в новия формат на надпреварата, който се проведе в турнир между четири тима. Срещата се игра на стадион \"Крал Абдула\" в Джеда, Саудитска Арабия. В редовното време и продълженията гол не падна и така се стигна до изпълнение на наказателни удари. При тях \"Атлетико\" пропусна първите си две дузпи, а \"Реал\" вкара четири пъти без да сгреши и триумфира. За победителите това е 11-и трофей от надпреварата и първи от 2017 г. насам. Освен това \"Реал\" се изравнява с \"Барселона\" по брой на купите в историята си. Двата големи съперника имат по 91 трофея. \"Реал\" стигна до отличието без редица отсъстващи играчи, сред които Еден Азар, Гарет Бейл и Карим Бензема. Тимът игра и с 10 човека в края на второто продължение, заради изгонване на Федерико Валверде. В редовното време нито един от отборите не взе предимство. Преобладваха нервните моменти и битката по терена. За \"Атлетико\" с пропуски през първата част се отчетоха Жоао Феликс и Алваро Мората. Централният нападател дори поиска дузпа в самото начало. За \"Реал\" най-доброто положение преди почивката пропусна Тони Кроос, а през втората част на празна врата Федерико Валверде не успя да се разпише. Продълженията бяха далеч по-интересни, като \"Атлетико\" направи всичко по силите си да притисне \"Реал\". Това обаче отвори пространства в полето на \"дюшекчиите\" и пропуски за \"Реал\" направиха резервите Мариано Диас и Родриго. В самия край на второто продължение \"Реал\" остана с човек по-малко. Валверде събори откъсващия се сам срещу вратаря Мората и това доведе до червен картон. В ситуацията се стигна до блъскане между редица играчи и още три жълти картона.      При дузпите Саул Нигес и Томас Партей пропуснаха първите два изстрела за \"Атлетико\". Левият бек уцели страничния стълб, а мощният шут на Партей беше спасен от Куртоа. За \"Реал\" Даниел Карвахал и Родриго вкараха, а след това точен беше и Модрич. Единствено Киърън Трипиър вкара за \"Атлетико\", а след него капитанът на \"Реал\" Серхио Рамос не сгреши и донесе трофея на тима си.", "date": "2020.01.12", "title": "\"Реал\" надви \"Атлетико\" след дузпи и грабна Суперкупата на Испания"}
