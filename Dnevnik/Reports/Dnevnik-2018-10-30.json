{"url": "https://www.dnevnik.bg/sport/2018/10/30/3336808_baiern_se_izmuchi_sreshtu_chetvurtodivizionen_otbor_no/", "text": "Байерн\" (Мюнхен) се класира за осминафиналите в турнира за Купата на Германия след победа с 2:1 над четвъртодивизионния \"Рьодингхаузен\". Финалистите от миналия сезон изиграха поредния си неубедителен мач през сезона и бяха близо до сензационен резултат, ако не бяха някои пропуски на непретенциозния съперник. Баварците поведоха с 2:0 още до 13-ата минута с попадения на Сандро Вагнер и Томас Мюлер от дузпа. В този момент не изглеждаше, че тимът на Нико Ковач ще има проблеми, но след това \"Байерн\" изненадващо започна да греши често. Вагнер откри в осмата минута след много красива комбинация и извеждащ пас от Ренато Санчес. Пет минути по-късно португалският халф спечели дузпа. Повторенията обаче показаха, че нарушението започва извън наказателното поле и реферит по-скоро допускат грешка. От 11-те метра Томас Мюлер беше точен и удвои аванса на \"Байерн\". В края на първото полувреме обаче Санчес изпусна дузпа, като реши да залага на силата и удари греда. През втората част \"Байерн\" беше колеблив, а \"Рьодингхаузен\" започна вдъхновено, но като намали резултата още в 49-ата минута с попадение на Линус Мейер. Това се оказа и единственият точен удар за четвъртодивизионния отбор през втората част. От този момент нататък нямаше и толкова интересни моменти в мача, като \"Байерн\" не отговори на големите очаквания към себе си. Напред към третия кръг в турнир апродължават \"Херта\", \"Фортуна\" (Дюселдорф) и \"Хамбургер\". В сблъсъка между елитните тимове \"Волфсбург\" надви \"Хановер\" с 2:0.", "date": "2018.10.30", "title": "\"Байерн\" се измъчи срещу четвъртодивизионен отбор, но продължи напред за купата"}
{"url": "https://www.dnevnik.bg/sviat/2018/10/30/3336557_trump_se_nadiava_che_noviiat_prezident_na_braziliia/", "text": "Често наричан \"Доналд Тръмп на тропиците\", бъдещият бразилски президент Жаир Болсонаро би могъл да бъде важен съюзник за своя американски колега, който побърза да призове за \"тясно сътрудничество\" с крайнодесния лидер. \"Има само един Доналд Тръмп\", отрече вчера говорителката на президента на САЩ Сара Сандърс, изглеждайки развеселена. Шегите настрана, начело на САЩ и Бразилия, двете страни с най-голямо население в двете Америки, вече ще бъдат двама президенти с горещ нрав, стигнали до властта благодарение на популистката вълна, чиито изявления са в съзвучие по много външнополитически теми. Милиардерът републиканец, който обитава от две години Белия дом, се обади в неделя вечерта на бившия капитан от армията, за да го поздрави топло за победата. \"Бразилия и САЩ ще имат тясно сътрудничество в областта на търговията, отбраната и всичко останало\", добави Доналд Тръмп вчера в \"Туитър\". Ентусиазъм, който напомня на този на Жаир Болсонаро, \"почитател на проекта Тръмп\". Според Стив Банън, който беше един от \"сивите кардинали\" на Доналд Тръмп, това е несъмнено: Вашингтон ще се сближи \"още повече\" с Бразилия и с нейното \"националистическо популистко правителство\". Тръмп и Болсонаро, които успяха \"да комуникират с масите\", използвайки \"провокативни изявления, за да успеят да бъдат чути в глъчката\", без съмнение имат общи черти, подчерта той в интервю за всекидневника \"Фоля де Сао Пауло\". \"Отношенията между САЩ и Бразилия като цяло са вече добри, така че на практика е въпрос на стил\", разкрива Жоел Веласко от фирмата за стратегически консултации в дипломатическата сфера Олбрайт стоунбридж груп. \"И в това отношение всичко изглежда добре, с двама популистки лидери, дошли на власт по сходен начин\", заяви той пред АФП. Тази зараждаща се близост притеснява  демократическата опозиция в САЩ . 18 конгресмени писаха на държавния секретар Майк Помпейо, за да изразят тревога от носталгията на Жаир Болсонаро по военната диктатура от периода 1964-1985 г. и да призоват администрацията на Тръмп да обвърже всякакво сътрудничество със спазването на правата на човека. Първият дипломат на САЩ, който вчера също разговаря с победителя в бразилските избори, наблегна на \"развиването на сигурността, демокрацията, икономическия просперитет и правата на човека\". Климатът, Израел и Китай Много обещания на бъдещия бразилски президент по същество резонират с американската политика. Доналд Тръмп може да разчита особено на подкрепа по две решения, които го доведоха до изолация на международната сцена:  климатичните промени  и  отношенията с Израел . Яростен поддръжник на селскостопанските производители, Жаир Болсонаро изглежда дава предимство на инвеститорите пред еколозите и заплаши, че ще изтегли страната си от Парижкото споразумение за климата, което досега е направил само американският президент. Но накрая той обеща да остане в него, ако запази пълния си суверенитет над района на Амазонка. Новоизбраният президент обмисля също да прехвърли бразилското посолство в Израел от  Тел Авив в Ерусалим , което досега е направила само една друга голяма сила: САЩ на Доналд Тръмп. Очаква се впрочем новото бразилско правителство да показва по-голяма твърдост към Венецуела и да подсили коалицията срещу президента Николас Мадуро, водена от Вашингтон. Бразилецът споделя и идеята за необходимост от контраофанзива за сдържане на  експанзионизма на Китай , когото Болсонаро обвинява, че \"изкупува Бразилия\". Но двамата президенти не управляват в еднакъв контекст: САЩ са в период на растеж, докато новоизбраният крайнодесен бразилски лидер беше избран на фона на икономическа криза. Докато Тръмп може да започне търговска война с Пекин и да прави гръмки изявления в \"Туитър\", \"Болсонаро ще трябва да внимава много повече какво казва, защото неговата икономика е далеч по-нестабилна\", смята Жоел Веласко. Бразилия е най-големият световен износител на говеждо месо и вторият в света износител на соя - продукти, за чието пласиране Китай и мюсюлманските страни са жизненоважни пазари. Затова той ще трябва да преценява внимателно въздействието на своите решения, добавя експертът. На този етап \"външната политика на Болсонаро все още е много неясна\" и \"е трудно да се знае по всички теми дали ще наблегне на необходимостта да удовлетвори поддръжниците си, или на нуждата да убеди останалата част от населението\", анализира Роберта Брага, от вашингтонския център за анализи Атлантически съвет. Според нея \"неинтервенционистката\" традиция на Бразилия вероятно ще спечели в краткосрочен план, което ще подтикне новия президент да постави приоритет върху вътрешната политика, за да намали насилието в градовете и публичния дълг. /БТА", "date": "2018.10.30", "title": "Тръмп се надява, че новият президент на Бразилия ще бъде важен съюзник"}
{"url": "https://www.dnevnik.bg/ot_vas/galeriiotvas/2018/10/30/3336287_chitatelska_fotogaleriia_rodopski_esenni_bagri/", "text": "Изгрев над язовир \"Батак\" - шестият по големина в България.", "date": "2018.10.30", "title": "Читателска фотогалерия: Родопски есенни багри"}
{"url": "https://www.dnevnik.bg/sviat/2018/10/30/3336699_svetovnoto_proizvodstvo_na_vino_narastva_sled/", "text": "След катастрофалната 2017 година световното производство на вино силно е нараснало през 2018 г. , която е била определено по-благоприятна за  гроздовите реколти  на повечето големи страни производителки, сочи оценка на Международната организация по лозарство и винарство (OIV), цитирана от агенция \"Франс прес\". Очаква се тази година продукцията на  лозаро-винарския сектор  да се увеличи с 31 милиона хектолитра до общо 282 милиона хектолитра - едно от най-високите равнища от 2000 година, посочва организацията в комюнике. В целия Европейски съюз  реколтата от грозде  ще бъде с 19% повече от тази през 2017 година и се очаква да достигне 168.4 млн. хектолитра. Най-висок се очаква да бъде показателят в Италия (48 млн. хектолитра), Франция (46.4 млн. хектолитра) и Испания (40.9 млн. хектолитра), което отговаря на последните добри години за виното от гледна точка на обемите. През 2017 г. тези три страни -  най-големите винопроизводители  в света - пострадаха от катастрофалните климатични условия: пролетни слани по лозята, последвани от суша през лятото, в резултат на което зърната на гроздето останаха малки и следователно - с по-малко сок. За Франция това беше най-лошата година от 1945 г. Прогнози за реколти над средното петгодишно равнище имат и Германия (9.8 милиона хектолитра), Румъния (5.2 милиона хектолитра), Унгария (3.4 милиона хектолитра) и Австрия (3 милиона хектолитра). За разлика от тях Португалия (5.3 милиона хектолитра) беше засегната от влага и мана, както и Гърция (2.2 милиона хектолитра), отчитат спад на производството в сравнение с миналата година. САЩ запазват статута си на четвърти производител в света въпреки спада с 2 на сто спрямо 2017 година до 23.9 милиона хектолитра. Значително увеличение на производството се наблюдава в Чили (с 36 на сто) и Аржентина (с 23 на сто), съответно до 12.9 и 14.5 милиона хектолитра. В Бразилия обаче производството е намаляло (със 17 на сто), но остава на високи за страната нива (3 милиона хектолитра). В Южна Африка сушата силно се е отразила на производството през 2018 година, което е намаляло с 12% до 9.5 милиона хектолитра. В Австралия след две много добри реколти през 206 и 2017 година (съответно 13.1 и 12.5 млн. хектолитра), тази година производството е спаднало с 9 на сто до 12.5 млн. хектолитра. И обратното - в Нова Зеландия се отчита покачване от 3 милиона хектолитра (третата най-голяма продукция в историята на страната). /БТА", "date": "2018.10.30", "title": "Световното производство на вино нараства след катастрофалната 2017 г."}
{"url": "https://www.dnevnik.bg/sviat/2018/10/30/3336515_sauditska_arabiia_e_s_razvurzani_ruce_v_iemen_i_sled/", "text": "Убийството на саудитския журналист Джамал Хашокжи предизвика дълбока международна криза, но според експерти тя изглежда няма по никакъв начин да намали жертвите от конфликта в Йемен, където действа военна коалиция, командвана от Саудитска Арабия. Най-малко 24 цивилни загинаха в сряда при въздушни удари в  провинция Худейда , Западен Йемен, където се водят кръвопролитни сражения между бунтовниците хуси, намерили опора в Иран, и правителствените сили, подкрепяни от Рияд и съюзниците му, особено по въздух. Обстреляна бе по-специално фабрика за зеленчукови консерви, където по данни на ООН има убити работници. След нахлуването ѝ в страната през март 2015 г. начело на военна коалиция в подкрепа на йеменските правителствени сили Саудитска Арабия неведнъж бе обвинявана в грешки, довели до смъртта на стотици мирни граждани. Войната е взела близо 10 000 жертви, а 14 милиона души скоро ще бъдат застрашени от глад, сочат изчисления на ООН. Само през септември в страната е имало 154 въздушни нападения, съобщи \"Йемен дейта проджект\" - организация, събираща данни за конфликта. Въпреки тревожните цифри тази война не е в центъра на международното внимание. Откакто Джамал Хашокжи бе убит на 2 октомври в саудитското консулство в Истанбул, международната общност следи отблизо действията на Рияд по случая. Анализатори обаче изтъкват, че кралството остава с развързани ръце в Йемен, където всеки три часа един цивилен пада убит според неправителствената организация \"Оксфам\". \"Сложен случай\" \"Обвиненията срещу Саудитска Арабия във връзка с убийството на Джамал Хашокжи са много повече, отколкото през последните години от войната в Йемен\", посочва Фареа ал Мюслими, асоциирана изследователка към мозъчния тръст \"Чатъм хаус\". Подкрепяйки йеменския президент Абд Рабу Мансур Хади срещу бунтовниците хуси, коалицията начело с Рияд контролира въздушното пространство на Йемен и е наложила ембарго на пристанище Худейда, през което минава по-голямата част от чуждестранната помощ. Рияд твърди, че цели да възпрепятства оръжейните доставки за хусите от Иран. Разследващи от ООН заявиха през август, че всички участници в конфликта може да са извършили военни престъпления. Но разкриха, че ударите на коалицията, командвана от Саудитска Арабия, \"са довели до най-голям брой преки цивилни жертви\". Едва ли впрочем саудитският принц престолонаследник Мохамед бин Салман ще бъде упрекнат някога заради ролята му в тази война. \"Убийството на Джамал (Хашокжи) издава ясен сценарий:  Западът изобщо не е пряко замесен в това \", обяснява г-жа Мюслими. Ситуацията в Йемен \"обаче е сложна\", добавя тя и подчертава, че ролите на всяка от страните \"не са нито черни, нито бели\". Над 98 на сто от оръжията, които внася Саудитска Арабия, идват от Европа и САЩ, показват данни на Международния институт за изследване на мира в Стокхолм (СИПРИ). Докато след убийството на Хашокжи Германия заяви, че спира продажбите на оръжия за Рияд, френският президент Еманюел Макрон отхвърли първоначално този вариант като \"демагогски\", но после прикани за \"координирана позиция на европейско равнище\". Президентът на САЩ Доналд Тръмп пък заяви, че не харесва \"идеята да спрем инвестиция за 110 милиарда долара\" - сумата на последната саудитска поръчка за американски военни материали. \"Военни престъпления\" Бомба, хвърлена върху йеменски автобус при въздушна атака, предполагаемо извършена от коалицията начело с Рияд, уби през август 51 души, включително 40 деца. Тя е била произведена от американската компания \"Локхийд Мартин\", разкри американската телевизия Си Ен Ен. Бившият президент на САЩ Барак Обама забрани продажбата за Саудитска Арабия на бомби с прецизно насочване, но Тръмп вдигна тази забрана. Американската армия предоставя на саудитските сили помощ по време на атаките им - по-специално в посочването на целите и снабдяването с данни. Според Кристине Бекерле, експертка по Йемен към \"Хюман райтс уоч\", всеки йеменец, станал жертва на удар, извършен от коалицията начело с Рияд, \"заслужава вниманието ни, също колкото и журналист, пишещ за \"Вашингтон пост\" - американския всекидневник, за който работеше Джамал Хашокжи. \"Младоженец в деня на сватбата си. Селяни, копали кладенец. Хора по пазара... Все убити при обстрели на коалицията\", напомня тя. \"Никое от тези вероятни военни престъпления в Йемен не успя да предизвика същото международно възмущение, както стана с с убийството на Хашокжи през последните седмици\", отбелязва изследователката. /БТА", "date": "2018.10.30", "title": "Саудитска Арабия е с развързани ръце в Йемен и след скандала с Хашокжи"}
{"url": "https://www.dnevnik.bg/sviat/2018/10/30/3336718_palestinskoto_rukovodstvo_veche_niama_da_priznava/", "text": "Палестинското ръководство каза, че повече няма да признава Държавата Израел и се очаква да обсъди на среща днес как да приложи това решение, предаде ДПА. Палестинският централен съвет, един от органите на Организацията за освобождение на Палестина (ООП), реши снощи временно да спре всякакво сътрудничество с Израел, включително в сигурността и икономиката, докато Израел не признае палестинска държава. Сега Изпълнителният комитет на ООП ще обсъди този ход, каза генералният секретар на организацията Саеб Ерекат. По думите му ще бъде обсъден процес за прилагане на решението на заседание, ръководено от палестинския президент Махмуд Абас. Миналата година Централният комитет на ООП реши да преустанови всякакво сътрудничество с Израел в сигурността заради криза, свързана с едно от свещените места и за мюсюлмани, и евреи - Купола на скалата или Храмовия хълм. Това решение така и не бе изпълнено на практика. ООП разкритикува Израел, че не спазва задълженията си по договореностите от Осло. \"Поради продължаващия отказ на Израел да спазва подписаните споразумения и произтичащите задължения Палестинският централен съвет... решава да спре ангажиментите на ООП и Палестинската власт към нейните споразумения с окупационната сила (Израел)\", беше посочено в изявление. Израел окупира източната половина на Ерусалим, Западния бряг и ивицата Газа по време на Шестдневната война през 1967 г. Палестинците искат тези територии да бъдат част от тяхна бъдеща държава. /БТА", "date": "2018.10.30", "title": "Палестинското ръководство вече няма да признава Израел"}
{"url": "https://www.dnevnik.bg/photos/snimka_na_denia/2018/10/30/3336639_snimka_na_denia_sus_znamena_na_siriia_druzite/", "text": "Стотици друзи, някои от които носеха сирийски знамена, се събраха днес пред избирателна секция на окупираните от Израел Голански възвишения и се опитаха да попречат на свои съграждани да гласуват на местни избори, предаде \"Ройтерс\", цитирана от БТА.", "date": "2018.10.30", "title": "Снимка на деня: Със знамена на Сирия друзите протестират срещу изборите в Израел"}
{"url": "https://www.dnevnik.bg/sport/2018/10/30/3336696_valverdu_rabotim_za_tova_grigor_dimitrov_da_stigne_do/", "text": "Дългосрочните цели пред Григор Димитров и екипа му са свързани със спечелването на титли от Големия шлем, заяви треньорът му Даниел Валверду. Венецуелецът заяви пред \"АТП радио\", че  лично е потърсил Андре Агаси  с желанието американецът да помогне на българския тенисист да развие възможностите си. Димитров започна годината в топ 3 след Рафаел Надал и Роджър Федерер, но е голяма възможността да я завърши извън първите 20. Валверду посочи, че в този момент на предизвикателства първата задача е българинът да спечели няколко мача поред, за да върне увереността си. \"Мисля, че когато минаваш през подобен период, не можеш да гледаш много напред. Голямата ни цел е да го изградим така, че да печели турнири от Големия шлем и да е в челото на ранглистата. Но сега сме съсредоточени върху идните мачове и връщането на увереността\", каза Валверду. Венецуелецът заяви, че остава на поста си и ще продължи да носи отговорността си и да се старае целите да бъдат постигнати. В екипа вече е и Агаси, който обаче сам може да реши доколко и докога да работи с Димитров. \"Мисля, че Андре може да е много ценен и да ни помогне да изградим тази кариера, за която работим. Не само на корта, но и извън него. Реших да го потърсим, за да видим дали ще има желание и той откликна. Изцяло зависи от него колко ще работи с нас. Колкото повече, по-добре. Последните седмици, в които бяхме заедно, бяха много продуктивни\", посочи Валверду. \"Опитваме да направим така, че Григор да бъде най-добрият играч, който може да бъде. Очевидно той постигна големи неща, но като отбор вярваме, че може да направим повече, за да бъде по-постоянно в челото.\" Валверду посочи, че Димитров работи по подобряването на сервиса си, за да стигне до момента, в който да разчита на него не само в някои мачове, а постоянно през годината. Според него в момента проблемът на Димитров не е само психологически. \"Във втората половина на годината имаше възходи и спадове. Григор записа тежки загуби в Пекин и миналата седмица във Виена.\" Треньорът смята, че идеалната рецепта за връщане на увереността е свързана с натрупването на няколко победи. \"В средата на годината нямахме късмет с жребия за първите кръгове на някои турнири, но това не е извинение - тези мачове трябва да се изиграят и да бъдат спечелени.\" След мастърса в Париж Димитров ще има десетина дни за почивка, след което ще се работи за подготвянето му за следващия сезон. ", "date": "2018.10.30", "title": "Валверду: Работим за това Григор Димитров да стигне до титли от Големия шлем"}
{"url": "https://www.dnevnik.bg/sviat/2018/10/30/3336729_jubur_objalva_pravoto_na_minimalna_zaplata_za/", "text": "Компанията за превоз на пътници, организиран чрез мобилно приложение, \"Юбър\" (Uber) защити днес в съда своя бизнес модел, при който шофьорите работят като самонаети, с по-малко трудови права, предаде агенция \"Ройтерс\". Компанията от  Силициевата долина , която на борсата може да бъде оценена на 120 млрд. долара, се сблъсква със съдебни процеси, протести, преследване от регулаторните органи и отнемане на лицензи по света. \"Юбър\" отправя предизвикателство към наложилите се конкуренти и се разраства изключително бързо. През 2016 година двама британски шофьори успешно защитиха в съда правото си да имат статут на служители, което предвижда и получаване на минимална заплата. Друг съд потвърди това решение миналата година, което накара  \"Юбър\"  да се обърне към апелативния съд. Двудневното гледане на делото започна днес. Профсъюзите настояват, че т.нар. гиг икономика (икономиката на свободната, непостоянна заетост - бел. ред.), при която хората често работят за различни работодатели без постоянен договор, има експлоатиращ характер. Според  \"Юбър\"  обаче шофьорите на компанията се радват на гъвкаво работно време и средно заработват доста повече от минималната надница. Компанията отбелязва, че тази практика на наемане се прилага от десетилетия във Великобритания при частно наетите автомобили, които не могат да бъдат спирани на улицата като  традиционните таксита . Много компании с такъв тип наемане на автомобили работят с бизнес модел, при който шофьорите са самонаети, притежават колите си и понасят рисковете за собствена сметка, посочва фирмата в съдебен документ. Във Великобритания самонаетите имат минимална основна трудова защита в областта на здравеопазването и безопасността, докато хората със статут на служител имат право на минимална надница, платен отпуск и определено време за почивки. \"Юбър\" въведе доста придобивки за шофьорите си през последните месеци, отбелязва \"Ройтерс\". ", "date": "2018.10.30", "title": "\"Юбър\" обжалва правото на минимална заплата за британските шофьори"}
{"url": "https://www.dnevnik.bg/sviat/2018/10/30/3336730_daniia_obvini_iranskoto_razuznavane_che_e_opitalo_da/", "text": "Има подозрения, че иранска разузнавателна служба е опитала да извърши нападение срещу човек, намиращ се на територията на Дания, предаде агенция \"Ройтерс\", цитирайки началника на датските сили за сигурност Фин Борх Андерсен. Нападението е щяло да бъде насочено срещу датския клон на \"Арабско движение за борба за освобождение на Ахваз\", уточни Андерсен на пресконференция. (Ахваз е арабското име на богатата на петрол иранска провинция Хузестан - бел. ред). На 21 октомври служители на силите за сигурност са задържали норвежки гражданин от ирански произход, добави той. Масираната полицейска операция в Източна Дания в края на миналия месец е била част от опитите на датските сили за сигурност да попречат на иранската операция, добави Андерсен, цитиран от агенция \"Асошиейтед прес\". На 28 септември полицаите са издирвали открадната кола с шведска регистрация, когато за кратко са прекъснали връзката между острова, на който е разположен Копенхаген, и останалата част на страната. По-късно те открили, че тя няма връзка със случая. На 22 октомври в Иран беше извършено терористично нападение, при което загинаха най-малко 25 души. След това Техеран извика датския посланик и обвини правителството, че дава подслон на членове на група, която иранските власти смятат за терористична и обвиняват за извършването на нападението. Датският външен министър Андерс Самуелсен заяви в \"Туитър\", че Копенхаген ще отговори на предполагаемия опит за нападение, предаде \"Ройтерс\". Дания обсъжда по-нататъшни действия с други европейски страни, добави той.", "date": "2018.10.30", "title": "Дания обвини иранското разузнаване, че е опитало да извърши нападение на нейна земя"}
{"url": "https://www.dnevnik.bg/sport/2018/10/30/3336712_london_shte_prieme_chetiri_macha_ot_nfl_dogodina/", "text": "Четири двубоя от Националната футболна лига (НФЛ) ще се изиграят в Лондон през 2019 г. По два мача ще приемат \"Уембли\" и новият стадион на \"Тотнъм\",  чието отваряне се отложи заради проблеми със сигурността на съоръжението .  \"Лондон\" е спортната столица на света. Домакинството на мачове от НФЛ е удивително за феновете на американския футбол във Великобритания, както и по цяла Европа\", заяви кметът на Лондон Садик Хан.  От години  НФЛ изнася мачове в чужбина  в търсене на нови пазари. Предпочитано място за срещи по американски футбол e Лондон. От 2007 г. насам столицата на Великобритания е приела 24 от 35 двубоя, който са се провели извън САЩ. В неделя на \"Уембли\" играха отборите на \"Филаделфия\" и \"Джаксънвил\". Ден по-късно \"Тотнъм\" и \"Манчестър сити\" затвориха десетия кръг от \"Висшата лига\", като  впечатление направи лошото състояние на терена . Струпването на мачове на \"Уембли\" се получи заради забавянето около преместването на \"шпорите\" на новия им стадион. По план \"Тотнъм\" трябваше да започне да играе на съоръжението още в края на септември. ", "date": "2018.10.30", "title": "Лондон ще приеме четири мача от първенството по американски футбол догодина"}
{"url": "https://www.dnevnik.bg/evropa/2018/10/30/3336326_koi_moje_da_nasledi_merkel_politicheskite_bitki/", "text": "Решението на Ангела Меркел да не се кандидатира за преизбиране начело на Християндемократическия съюз (ХДС) и да сложи край на политическата си карирера,  когато сегашният й мандат  като канцлер изтече през 2021 г., постави началото на надпревара кой да я наследи  след 13 години  на власт, пише \"Блумбърг\". Шест седмици преди партийния конгрес в Хамбург политическите маневри вече започнаха. Близката съюзничка на Меркел Анегрет Крамп-Каренбауер, издигналият се бързо консерватор Йенс Шпан и някогашният й съперник Фридрих Мерц планират да се състезават за председателския пост в ХДС – позиция, която може да им даде вътрешно предимство, за да станат партийният кандидат за канцлер. Списъкът с кандидатите обаче вероятно ще стане по-дълъг до срещата през декември. Обявените кандидати Възраст: 56 години Позиция: генерален секретар на ХДС Ако Меркел можеше да избере кой да я наследи,  това би била  Крамп-Каренбауер бивш премиер на малката провинция Саарланд и наричана от германските медиитe \"мини Меркел\". Когато през февруари Меркел я избра за генерален секретар на партията, това бе сметнато за опит Крамп-Каренбауер да бъде поставена в добра позиция за по-значими въпроси. Подобно на Меркел, тя е част от либералното крило в ХДС, но има по-консервативни възгледи по теми като миграцията. Това може да й помогне да спечели подкрепата на останалите членове на ХДС, въпреки че на нея се гледа предпазливо като на близък съюзник на Меркел. Тя е добър оратор и политолог по образование. Избирането й за поста генерален секретар се смята за част от усилията на ХДС да укрепи партията след катастрофалния резултат на федералните избори близо шест месеца преди това, отбелязва ДПА. Крамп-Каренбауер, наричана също партийните среди \"АКК\", е отраснала в католическо семейство и се противопостави на неотдавнашните инициативи за узаконяване на еднополовите бракове в Германия. Омъжена е и има три деца. Възраст: 38 години Позиция: здравен министър Шпан е водач на консервативното крило в ХДС, което не остана доволно от умерения курс на Меркел. Неговите критики срещу бурките, миграционната политика на Меркел, двойното гражданство и използването на английски език в Германия му спечелиха поддръжници отдясно. Тази подкрепа накара Меркел да го включи в кабинета, което обузда критиките му, но никога не е криел амбициите си да стане канцлер. Той се постара да се сприятели и да спечели подкрепата на посланика на американския президент Доналд Тръмп в Берлин Ричард Гренел, който в миналото е изразявал симпатии към новите десни партии в Европа. За първи път избран в парламента през 2002 г., на 22-годишна възраст, Шпан би могъл да разчита също на подкрепата на младите членове на ХДС, които настояват за смяна на поколенията в партията. Ако успее да смени канцлера като председател на ХДС, той може да стане и първият политик на висш пост в консервативния ХДС, открито заявил, че е гей. Той пое министерството на здравеопазването през март. Преди това работеше под ръководството на бившия финансов министър Волфганг Шойбле в министерството на финансите. Бивш банкер, Шпан сключи миналата година брак с дългогодишния си партньор. Възраст: 62 години Позиция: жертва на Меркел Мерц, който някога ръководеше групата на ХДС и Християнсоциалния съюз в парламента, бе един от многото съперници, изтласкани от Меркел при идването й на власт. Това е неговият шанс да се върне на сцената. Откакто напусна политиката, Мерц работи във финансовия сектор и има добри връзки с бизнес крилото на партията. Експерт по бюджетни въпроси, Мерц си спечели популярност през 2000 г., като отхвърли мултикултурализма и настояваше, че германската култура трябва да бъде доминиращата в страната. Но през 2002 г., две години след като стана председател на ХДС, Меркел го отстрани от ключовия му пост на лидер на парламентарната група на консерваторите. Мерц вероятно ще си осигури подкрепата на консервативните и десните партийни членове, които са разтревожени от опитите на Меркел да позиционира партията по близо до центъра и да следва социалдемократически курс. Той е женен и има три деца. Армин Лашет Възраст: 57 години Позиция: министър-председател на провинция Северен Рейн-Вестфалия Като дългогодишен вътрешен човек той разполага с широка мрежа в партията. Ръководи най-многолюдната германска провинция и е привърженик на по-либералната линия на Меркел. Той би задържал партията твърдо в средата и би се опълчил на завой надясно. Въпросът може да е дали той предлага достатъчна промяна за редовите членове на партията. Възраст: 45 години Позиция: премиер на провинция Шлезвиг-Холщайн Той управлява Шлезвиг-Холщайн в тристранна коалиция със Свободната демократическа партия и Зелените – модел, който Меркел опита да приложи на нанционално ниво, но се провали миналата година заради оттеглянето на Свободните демократи. Той не само подкрепи Меркел в спора ѝ с ХСС за бежанците, но и настоява за миграционен закон, който да регламентира достъпа до германския трудов пазар и за кандидатите за убежище с отхвърлени молби. \"Дойче веле\"  допълва списъка с кандидати с още няколко имена. Възраст: 76 години Позиция: председател на парламента Шойбле е депутатът с най-дълъг стаж в историята на Бундестага. Критично настроен е към миграционната политика на Меркел, но я подкрепи в спора ѝ с ХСС. Заради твърдата си позиция към Гърция си спечели прозвището \"Надзирателят на Европа\". Възраст: 59 години Позиция: министър на отбраната Дълго време се смяташе, че Урсула фон дер Лайен има най-големи шансове да наследи Меркел, но не успя да спечели достатъчно подкрепа в партията. Тя настоява за обща европейска армия и подкрепя идеята бежанци да постъпват на обучение в Бундесвера. Възраст: 45 години Позиция: министър на земеделието, отговаряща и за защитата на потребителите Тя успява умело да лавира между лагерите на привържениците и критиците на Меркел. На изборите в провинция Райнланд-Пфалц обаче сметките ѝ не излязоха. Кльокнер не зае ясна позиция по въпроса за бежанците и загуби. Възраст: 60 години Позиция: министър на икономиката и енергетиката Алтмайер е смятан за дясната ръка на Меркел. В кулминацията на бежанската криза тя го назначи за главен координатор на политиката за бежанците. В търговския спор със САЩ Алтмайер иска повече Европа и по-малко Тръмп. По неговите думи \"общността на ценностите е по-силна от отделни политици\".", "date": "2018.10.30", "title": "Критикът, жертвата, фаворитът: кой може да наследи Меркел"}
{"url": "https://www.dnevnik.bg/sviat/2018/10/30/3335616_admiral_kuznecov_e_s_povreda_izvajdaneto_na_potunaliia/", "text": "По време на инцидента с потъването на плаващия док, в който се ремонтираше единственият руски самолетоносач, на кораба са нанесени щети, но тепърва ще се уточнява размерът им, съобщи \"Интерфакс\". При аварията, станала в района на Мурманск, има не само ранени, но и безследно изчезнал работник, който още се издирва. Източници на агенцията говорят, че един от кулокрановете е паднал върху пистата върху палубата на \"Адмирал Кузнецов\", но това е станало в техническата част, т.е. където има прорези за изваждане и прибиране на товари в трюма във връзка с ремонта. След края на ремонтните операции тези отвори е трябвало да бъдат закрити, така че \"фактически никакви фатални последици не е причинил този инцидент\". Евгений Гладишев, говорител на завода \"Звездочка\" потвърди, че повредата е в тази част на кораба. По-рано друг източник на \"Интерфакс\" каза, че има отвор над ватерлинията. Същото съобщи и РИА \"Новости\", която цитира Алексей Рахманов, ръководител на Обединената корабостроителна компания (ОСК), според когото дупката е с размери 4 на 5 метра, \"но това са конструкции, които се ремонтират лесно и бързо\". За ремонт ще са нужни \"не много пари\", защото повредата (от инцидента) \"не е голяма\" и може да се отстрани в рамките на 7-10 дни от обикновени заварчици. Това би трябвало да означава, че модернизирането на авионосещия крайсер ще приключи в срок и към средата на 2021 г. той ще може да се върне към бойно дежурство. Не стоят така нещата с плаващия док ПД-50, едно от най-големите подобни съоръжения в света. Това е и единственият док за ремонт на стратегически ядрени подводници в тази част на Русия. Според Вячеслав Попов, бивш зам.-командващ на Северния флот, операцията за изваждането на огромното съоръжение от водата ще е скъпо и ще отнеме няколко месеца. След това ще се прави оценка колко са повредени наводнените помещения, защото това може да има сериозни последици за използването на дока. Инцидентът стана в нощта срещу 30 октомври, когато - докато \"Адмирал Кузнецов\" напускаше съоръжението - според първоначални твърдения е спрял токът за помпите на дока, баластните му цистерни бързо са се напълнили и е последвало потъване. Самолетоносачът се е измъкнал сред падащи кулокранове и на буксир е изтеглен до близък кораборемонтен завод.", "date": "2018.10.30", "title": "\"Адмирал Кузнецов\" е с повреда, изваждането на потъналия док ще отнеме месеци"}
{"url": "https://www.dnevnik.bg/bulgaria/2018/10/30/3336736_i_nacionalnata_mreja_za_decata_obvini_v_luja/", "text": "Силно обезпокоени сме от поредната клеветническа провокация (...) тъй като тя идва от страна на длъжностно лице, а именно, от директора на дирекция \"Връзки с обществеността\" на Министерство на отбраната Александър Урумов.\" Това се казва в  официално съобщение  на Национална мрежа за децата (НМД), в което Урумов е критикуван за \"поредния опит за подмяна на истината и инсинуации, свързани с работата на неправителствени организации, и в частност с една конкретна дейност на Мрежата, насочена към гарантирането на правото на мнение и участие на децата и младите хора по теми, които ги вълнуват и се отнасят до тях\". Това е втората остра реакция срещу Урумов в рамките на две седмици, след като  Софийският университет протестира  срещу нападките му във \"Фейсбук\" срещу академичен курс, тиражирани веднага от в.\"Труд\". НМД обединява близо 150 организации, работещи с и за деца в цялата страна, и е изпратила позицията си в писмо, адресирано до Красимир Каракачанов - вицепремиер, министър на отбраната и пряк работодател на Урумов, с копие до министър-председателя Бойко Борисов, до Румяна Бъчварова, началник на политическия кабинет на премиера и до самия Александър Урумов. В неделя последният е внушавал във \"Фейсбук\", че НМД разговаря без разрешение с непълнолетни, събира данни за родителите им и \"кой може да гарантира, че разговорът се е ограничил само с тази тема?!\" Следват твърдения за нарушаване на закона, призиви за самосезиране на прокуратурата и закон \"за забрана на Сорос-организациите у нас, тровещи съзнанието на децата\". Реакцията му е по повод  статия на \"Дневник\" , предизвикала стотици коментари. Урумов е реагирал без да потърси допълнителна информация на това какво точно се позовава публикацията. От НМД обясняват, че става дума за млади хора, част от неформална група, наречена Национален Юрочайлд форум (НЕФ) в България, които са разговаряли със свои връстници по темата: \"Справедливо ли е отношението в обществото към хората с различна сексуална ориентация в България?\"   като интересна, важна за тях и актуална днес. \"Национална мрежа за децата не прави самото допитване – то се осъществява от самите деца участници, които разговарят свободно и без външно участие със свои връстници.  който включва и анонимност на самоличността както на участниците в НЕФ, така и на техните връстници, сред които те правят своето допитване.\" В позицията на НМД се казва още: \"  Национална мрежа за децата остро се противопоставя на всяка пропаганда, разпространяваща откровени лъжи. За разлика от г-н Урумов, Национална мрежа за децата не получава и стотинка от държавния бюджет, а работата ни е прозрачна пред всички институции и обществото. Лъжите, които г-н Урумов изрича, не променят факта, че ние като организация не сме разговаряли пряко с децата от въпросното \"проучване\", а деца сами разговаряха помежду си по въпрос, който те избраха като важен според тях. Именно поради доброволното участие на младежите, поисканото и получено съгласие на техните родители за участието им в инициативата и анонимността на всеки от участниците (анкетьори и анкетирани), заявяваме, че твърденията, че в дейност като тази участието на децата е неетично или незаконно са изцяло необосновани. За нас от Национална мрежа за децата е напълно сигурно, че само когато приобщаваме децата към значимите въпроси на социалната ни реалност, когато търсим и признаваме мнението им като значимо, можем да ги направим ангажирани с добруването на обществото ни граждани в бъдеще. Напомняме, че правото на мнение на децата е гарантирано както от Конвенцията на ООН за правата на децата, така и от няколко национални нормативни акта, сред които и Законът за закрила на детето. Може би обаче не трябва да очакваме г-н Урумов да се вълнува от фактите? Факти като това, че децата разговарят помежду си по проблемите на човешките пол и сексуалност; че никой не може да забрани на децата да разговарят помежду си – или че, ако някой желае да го прави със силовите инструменти на държавата, като прокуратурата, ще въведе обществото в истински мракобесен режим; че не един човек в България наистина е бил жертва на хомофобията, която той обявява за нормална – но която води до насилие и дори убийства. (...) Напомняме, че Кодекса за поведение на служителите в държавната администрация категорично изисква от държавните служители спазване на принципите на законност, безпристрастност и отчетност (чл. 2, ал. 1). Същият Кодекс изисква от служителите, макар и само при изпълнение на служебните си задължения, да не допускат каквито и да е прояви на дискриминация. Специално бихме искали да подчертаем и чл. 2, ал. 5, която гласи  От Национална мрежа за децата бихме искали да попитаме българското правителство и лично Вас, г-н Каракачанов, като пряк работодател на г-н Александър Урумов, това недостатъчно ли е и има ли нужда от допълнителна законодателна инициатива за забрана личности, представляващи българската държавност, да пропагандират публично идеи, стоящи в пълен противовес с ценности на модерната правова държава като свободата на личността и равноправието?\"", "date": "2018.10.30", "title": "И Националната мрежа за децата обвини в лъжа Александър Урумов"}
{"url": "https://www.dnevnik.bg/sviat/2018/10/30/3336740_komisariat_na_oon_po_pravata_na_choveka_prizova_za/", "text": "Върховният комисар на ООН по правата на човека Мишел Бачелет призова днес за независимо разследване на убийството на саудитския журналист Джамал Хашокжи с привличане на международни експерти. Това се казва в нейна декларация, разпространена в Женева и цитирана от Ройтерс и ТАСС, предаде БТА. \"За да бъде разследването независимо и без влияние на каквито и да са политически съображения, твърде желателно е към него да бъдат привлечени международни експерти при осигуряване на пълен достъп до доказателствените материали и до свидетелите\", посочи тя. В декларацията си Бачелет призовава също така Саудитска Арабия да разкрие къде се намира тялото на Хашокжи, като отбелязва, че съдебно-медицинската експертиза и аутопсията са особено важни елементи за разследването на \"шокиращо наглото престъпление\", извършено в саудитското консулство в Истанбул на 2 октомври.", "date": "2018.10.30", "title": "Комисарят на ООН по правата на човека призова за независимо разследване на убийството на Хашокжи"}
{"url": "https://www.dnevnik.bg/sport/2018/10/30/3336739_prezidentut_na_ufc_nasurchava_meiuedur_za_mach_sreshtu/", "text": "Президентът на най-популярната верига за смесени бойни изкуства (ММА) – UFC Дейна Уайт смята, че непобеденият на боксовия ринг Флойд Мейуедър трябва да се изправи срещу руския боец  Хабиб Нурмагомедов . Дагестанецът е най-голямата звезда в ММА в момента, като наскоро победи Конър Макгрегър. Мейуедър има 50 победи в 50 боксови срещи, а 30-годишният руснак е спечелил всеки един от 27-те си мача в смесените бойни изкуства. Идея за мач между двамата се обсъжда отдавна в САЩ, а самият Мейуедър не отхвърли възможността. Той обаче пожела  двубоят да бъде по боксовите правила . \"Вижте, ако Мейуедър иска да се бие, да заповяда в октагона. Тук се правят истинските битки\", каза Уайт пред TMZ. Това е пореден опит на Уайт да привлече непобеденият боксьор в свободните боеве. През 2017 г. Мейуедър победи Конър Макгрегър в боксова среща, но въпреки информациите за реванш по правилата на UFC, втори сблъсък нямаше. В момента  Хабиб Нурмагомедов изтърпява наказание  след двубоя с Макгрегър. След срещата той се поддаде на провокациите от лагера на съперника и предизвика меле в публиката. В същото време трима души от щаба на руснака нападнаха ирландеца, който все още се свестяваше от мача. Впоследствие двамата бойци бяха изведени с полицейски ескорт от залата, а церемонията по връчването на пояса и традиционните речи не се състояха.", "date": "2018.10.30", "title": "Президентът на UFC насърчава Мейуедър за мач срещу Нурмагомедов"}
{"url": "https://www.dnevnik.bg/zelen/2018/10/30/3332795_toma_belev_ako_vuzstanovim_prilaganeto_na_zakonite_za/", "text": "Коалицията от неправителствени организации и граждански групи \"За да остане природа в България\" организира през миналата седмица  информационно турне . Нейни експерти обиколиха 9 града, за да продължат кампанията в защита на Национален парк \"Пирин\". В Пловдив, Стара Загора, Хасково, Русе, Пазарджик, Казанлък, Бургас, Благоевград и Сливен те разказаха за предстоящото решение на Върховния административен съд (ВАС) във връзка с  делото за липса на екологична оценка на проекта за нов план за управление на парка , обсъдиха други теми, свързани с Пирин, а в някои от срещите се обсъждаха и местни проблеми, свързани с опазване на природата. Предстои такава среща и в София. \"Искахме да информираме, да дадем актуален поглед върху ситуацията, но и да получим тяхното виждане какво може да се прави, за да стане България просперираща държава със съхранена природа\", каза за срещите Тома Белев. Той е председател на Управителния съвет на Асоциацията на парковете в България, която е част от коалиция \"За да остане природа в България\" и е сред организаторите на срещите. \"Дневник\" разговаря с него какво предстои за казуса \"Пирин\". - Случаят с Пирин е пример за нефункциониращата държава.  На 19 юли 2018 г. Европейската комисия обяви следното: \"Комисията изпраща допълнително официално уведомително писмо на България  . В България кумулативното въздействие от съществуващите и одобрените планове и проекти върху зоните по \"Натура 2000\" систематично не е било вземано предвид и извършването на . Проблемът бе установен за първи път преди десет години и въпреки че оттогава България е предприела някои мерки за решаването му този структурен проблем продължава да съществува и Комисията редовно получава оплаквания относно  . Ето защо Комисията реши да изпрати допълнително официално уведомително писмо на България, като предостави на страната срок от два месеца за отговор. В противен случай Комисията може да реши да изпрати мотивирано становище.\"  Това съобщение е показателно за липсата на дългогодишно правилно прилагане на европейските директиви за опазване на природата   и един от примерите е Пирин. Ако успеем да възстановим прилагането на законите у нас за Пирин, считаме, че ще можем да приложим това действие навсякъде. Трябва да отчетем, че в момента нито една друга държава на ЕС не е заплашена от хоризонтална наказателна процедура за неприлагане на директивите за Натура 2000. България е най-болният член на ЕС по отношение опазването на природата. - Естествено се надяваме да спечелим и двете дела. По първото съдебно дело срещу липсата на Екологична оценка (ЕО) и Оценка на съвместимостта (ОС) (бел. авт. – оценка на съвместимостта с целите на защитените зони от Натура 2000) на новия план за управление се надяваме ВАС да отчете едно от най-новите решения на Съда на ЕС. Това е решение от 12 април 2018 по дело C-323/17 с предмет преюдициално запитване от Висшия съд на Ирландия в рамките на производство по дело People Over Wind, Peter Sweetman срещу Coillte Teoranta. То важи за всички страни-членки и е официално тълкуване на Директивата за местообитанията и с него съдът на ЕС казва \"Член 6, параграф 3 от Директива 92/43/ЕИО трябва да се тълкува в смисъл, че за да се определи дали е необходимо впоследствие да се извършва подходяща оценка на въздействието на даден план или проект върху съответната територия, не следва във фазата на предварителната проверка да се вземат предвид мерките за избягване или намаляване на вредните последици от плана или проекта върху тази територия.\"  В този смисъл трябва да отчетем, че в обжалваното от нас решение на министъра на околната среда и водите да не се подлага на оценка за съвместимост с \"Натура 2000\" новият план за управление на парк \"Пирин\", министърът е поставил седем изисквания и седем условия, което показва, че е нарушил Директивата за местообитанията според горното Решение на Съда на ЕС - трябвало е не във фазата на предварителната проверка да се вземат предвид мерките за избягване, а МОСВ да подложи плана първо на Екологична оценка (ЕО) и Оценка на съвместимостта (ОС) и едва след това да се произнесе. По второто съдебно дело срещу решението от 28.12.2017г. да се промени сегашния план за управление на парк \"Пирин\" без ЕО и ОС, срещу което гражданите протестират вече 10 месеца, също се надяваме да спечелим делото във ВАС, което е насрочено за 15 ноември тази година. В този случай се надяваме ВАС да приложи едно решение на Съда на ЕС – по дело C-182/10 с предмет преюдициално запитване, отправено на основание член 267 ДФЕС от Cour constitutionnelle (Белгия). В него съдът на ЕС тълкува отново Директивата за местообитанията и решава ,че \"Член 6, параграф 3 от Директива 92/43/ЕИО трябва да се тълкува в смисъл, че не допуска национален орган, дори законодателен, да разреши план или проект  Т.е., не може нито НС, нито МС, нито МОСВ да разрешат промяна в Плана за управление на \"Пирин\" без да проведат процедура по преценка необходимостта от оценка на съвместимостта с целите на Натура 2000. Впрочем средно годишно МОСВ и РИОСВ провеждат 14 000 подобни процедури, но само при това предложение на Община Банско решиха да не спазят закона и директивите. - За мен в България няма нищо невъзможно, защото и трите ни власти – законодателна, изпълнителна и съдебна - са в една нескончаема криза, което е видно от минималната подкрепа за тях.  Ако все пак ВАС не се съобрази с решенията на Съда на ЕС за тълкуване на Директивата за местообитанията, ние ще се обърнем направо към ЕК и Съда на ЕС, защото спазването на европейското законодателство у нас не трябва да зависи от това кой се обръща към МОСВ и ако е приятел - да не подлежи на законни процедури, а всички останали да бъдат подлагани на административен рекет. - Трябва да има нов план, но той трябва да отговаря на целите за опазване на парка, а не на целите за неговото застрояване, изсичане или получаване на субсидии от краварите. Тези цели не са легитимни за малкото защитени територии у нас - трябва да знаем, че България е на предпоследно място в Европа по процент от територията, заета от защитени територии от ранга на парк \"Пирин\". Ние българите много се гордеем с нашата природа, но почти нищо не правим за нейната защита. Затова и основното ни послание в това турне, което ще продължи е, че ако гражданите не сме активни и не защитаваме ценностите на България, няма кой друг да го направи вместо нас. ", "date": "2018.10.30", "title": "Тома Белев: Ако възстановим прилагането на законите за Пирин, ще можем да ги приложим навсякъде"}
{"url": "https://www.dnevnik.bg/bulgaria/2018/10/30/3336226_mujut_zastrelial_priiatelkata_si_v_sofiia_e/", "text": "Mъжът застрелял приятелката си в София, е прострелял детето си и себе си край Горни Богров късно снощи, едногодишното момиченце е починало в болница. Мъжът остава без опасност за живота в \"Пирогов\", съобщава БНР. 26-годишният мъж се е криел край Горни Богров. По-рано  той застреля 23-годишната си приятелка  в столичния квартал \"Надежда\". Полицията е получила сигнала в 18.31 ч. Тялото е открито в апартамент на ул. \"Бели Дунав\" от родителите на жертвата, които я потърсили след като дълго време не могли да се свържат с нея. Мотивите за тежкото престъпление се изясняват. Специализираната прокуратура даде подробни за случая. Според информацията на полицията мъжът е служител на охранителна фирма от и притежава законно оръжие, с което е извършено двойното убийство. Преди това не е бил криминално проявен. ", "date": "2018.10.30", "title": "Mъжът, убил приятелката си в София, е прострелял детето си и себе си, но е жив"}
{"url": "https://www.dnevnik.bg/sviat/2018/10/30/3335961_zashto_izrael_zapochna_diplomaticheska_ofanziva_v/", "text": "Държавите от Персийския залив не са известни с топли отношения с Израел, макар това да се променя от година. Премиерът Бенямин Нетаняху обаче изненада някои политици и журналисти в страната, като отпътува до Оман миналата седмица. Той стана първият израелски министър-председател, прелетял над Саудитска Арабия, а и първият, посетил Оман от 1996 г. Няколко от министрите му или заминаха с него, или поеха към други места в Залива - като Обединените арабски емирства, пише \"Блумбърг\". Вчера Мири Регев, министър на културата и спорта, посети джамията \"Шейх Зайед\" в Абу Даби - третата най-голяма в света - ден след като изслуша израелския национален химн на спортно събитие в емирството (тя е в ОАЕ от петък и придружава израелския отбор по джудо). Във \"Фейсбук\", цитирана от \"Ройтерс\", тя написа: \"Щастлива съм, че имах привилегията да съм първият високопоставен служител на Израел, подписал книгата за гости на джамията.\" Аюб Кара, министър на комуникациите от друзкото малцинство, пък посети международна конференция в Дубай, докато транспортният министър Израел Кац ще се включи в международна конференция в Оман тази седмица. Посланието за \"единство и мир\", отправено от Регев, облечена в арабски дрехи при посещението в джамията, дойде тъкмо от един от най-твърдолинейните министри на Нетаняху в отношенията с палестинците. Същевременно страните от Залива правят жестове на приемане на Израел в последно време (макар нито една от тях да няма отношения с него), подтиквани и от президента на САЩ Доналд Тръмп. И Майкъл Орен, който заместник-министър за публичната дипломация, обяснява случващото се като \"знак, че Израел и арабският свят се приближават\". \"Израел ще им помогне\" Според влиятелния коментатор Абдулкалех Абдуллах от Емирствата обаче \"посещенията на екипи и официални представители от израелския враг в столиците на (страните от) Залива нараняват сърцата\" на жителите. \"Ако правителствата смятат за нужно да ги приветстват, хората все още могат да направят избор, а аз избирам да кажа хиляда пъти \"не\" на нормализацията с израелския враг\". \"Блумбърг\" отбелязва на този фон, че макар отношенията с арабския свят да са се подобрили, Израел остава все така нехаресван сред жителите заради палестинската кауза. Според Майкъл Орен пътуването е замислено като сигнал до Иран, който е \"екзистенциална заплаха за тези правителства и режими и те знаят, че Израел ще им помогне\". И Рияд ал Хури, който оглавява консултантската компания GeoEconomica, смята, че визатата на Нетаняху \"няма нищо общо с нищо освен Иран, Иран и Иран.\" Султанатът \"от години е проводник между останалите страни от Залива и Иран, между Америка и Иран, а вероятно и други,\" допълва той. Агенция \"Ройтерс\" обаче вижда връзка и между пътуването и спекулациите, че е възможно да има извънредни избори за кнесет - до редовните остава година. \"Всякаква нормализация на отношенията в Залива би донесла политически дивиденти у дома, където той показваше тесните връзки като път към мира след преките разговори с палестинците, провалили се през 2014 г.\"", "date": "2018.10.30", "title": "Защо Израел започна дипломатическа офанзива в Персийския залив"}
{"url": "https://www.dnevnik.bg/sviat/2018/10/30/3335885_kak_trump_promenia_miastoto_na_amerika_v_sveta/", "text": "Първата световна война позволи на САЩ да се издигнат до ранга на велика сила, след като се намесиха, за да сложат край на кръвопролитния конфликт, затънал в окопите на Европа. Един век след примирието от 11 ноември 1918 г. набира скорост дебатът около мястото на САЩ на международната сцена, в момент, когато страната е ръководена от президент, чието мото \" Америка на първо място\"  донякъде напомня на изолационистите от следвоенния период. \"След края на Първата световна война въпросът беше \"дали ще е по-добре за интересите на САЩ да се интегрират в международни организации като Обществото на народите\", обяснява Майкъл Нейбърг, преподавател по история във Военния колеж на армията на САЩ. \"Или \"дали САЩ ще имат повече полза да стоят настрани от тези организации и да защитават сами интересите си?\" След конфликта президентът  Удроу Уилсън  подкрепя първия вариант и поддържа Обществото на народите, целящо да опазва мира. Хенри Кабът Лодж, който тогава е председател на сенатската комисия по външни работи, обаче смята това за заплаха за суверенитета на САЩ и работи със Сената, за да го убеди да откаже присъединяването на САЩ. Според Джефри Уоуро, преподавател по военна история в университета на Северен Тексас, първият световен конфликт \"поставя САЩ начело на текущите международни дела\". \"Въпреки, че сме намерили убежище в изолационизма, трайният ефект от намесата на САЩ никога не е изчезнал, толкова могъща сила сме\", твърди той. Ехо от 20-те години на миналия век Конфликтът между Уилсън и Лодж все още отеква днес, когато президентът на САЩ Доналд Тръмпизразява своето презрение към международните институции и многостранните споразумения за свободна търговия, скъсвайки с линията на предишните обитатели на Овалния кабинет. Доналд Тръмп изтегли САЩ - или обяви намерението си да го направи от Парижкото климатично споразумение, сделката за иранската програма, Съвета на ООН по правата на човека и ЮНЕСКО. \"Никога няма да предадем суверенитета на Америка на една световна бюрокрация, която не е избирана и не дължи\" сметка на никого, заяви той през септември пред Общото събрание на ООН. \"Америка се управлява от американци. Отхвърляме идеологията на глобализацията. Придържаме се към доктрината на патриотизма\". Дешифровка на Нейбърг: Тръмп смята, че тъй като САЩ са \"голяма сила, с голяма икономика, голяма нация, те не би трябвало да участват в тези институции, освен ако това е от полза за тях\". \"Това е аргумент от 20-те години на миналия век\", подчертава той, припомняйки, че Лодж и други са смятали, че принципът \"една държава, един глас\", прилаган в международните организации, \"е лоша идея\" за \"голяма сила като Съединените щати\". Позицията на човека, който влезе в Белия дом през януари 2017 г., се отдалечава и от американския ангажимент в полза на един международен ред, регулиран от правилата, за чието разработване САЩ помогнаха след Втората световна война. Обръщане на гръб \"Урокът, който Първата световна война и периодът между двете войни преподадоха на американските лидери, е, че ако Америка смята, че може да стане по-сигурна и по-просперираща, като се дистанцира от Европа и останалата част от света, това е напълно невярно\", обяснява Джеймс Линдзи от Съвета по международни отношения. Според него през последните 70 години външната политика на Вашингтон се основава на необходимостта да насочва съюзниците си \"към съвместни решения на общи проблеми\". Президентите на САЩ имаха различни приоритети или тактики, \"но всички говореха за насочване на другите\", добавя Линдзи. \"Те говореха позитивно за съюзите, за отварянето на пазарите, за подкрепата за демокрацията, правата на човека и върховенството на закона\". Доналд Тръмп обаче \"обърна гръб на света, който Америка проектира\", подчертава Линдзи. \"През първите 20 месеца на своя президентски мандат той постави под въпрос ангажиментите на САЩ към нашите съюзници, води протекционистка икономическа политика и подкрепи лидери, които изрично се противопоставят на нашите ценности\". Според университетските преподаватели обаче определянето на президента на САЩ като изолационист е неточно. \"(Тръмп) отхвърля всички структури, създадени, за да ни осигурят лидерско място в света\", смята Уоуро. Той обаче иска да създаде други, \"по-скоро отговарящи на нашите условия, отколкото на онези, базираните на историята\", което е \"различно от изолационизъм\". Тази \"вулгаризация на международните отношения\" рискува \"да унищожи архитектурата, създадена поначало, за да обединява демокрациите срещу заплахите\" и да доведе до \"загуба на влияние\", предупреждава той. Според Линдзи има и риск да се допусне \"политически вакуум на международно равнище\". Тогава \"може да се случат две неща: едното е, че някой ще се опита да го запълни. На този етап Китай се опитва да направи това\". Другата възможност: \"не се появява никакъв лидер\" и \"се връщаме към епохата на геополитическа надпревара между големите сили\". /БТА", "date": "2018.10.30", "title": "Как Тръмп променя мястото на Америка в света"}
{"url": "https://www.dnevnik.bg/photos/2018/10/30/3336083_fotogaleriia_veneciia_pod_voda/", "text": "След проливните дъждове в последните дни водата в италианския град Венеция достига до 149 сантиметра над морското равнище, като се очаква да достигне 160 сантиметра. През декември 1979 г. за последно водата в града е достигала толкова високи нива.", "date": "2018.10.30", "title": "Фотогалерия: Венеция под вода"}
{"url": "https://www.dnevnik.bg/evropa/2018/10/30/3336231_makron_privetstva_izkljuchitelno_dostoinoto_reshenie/", "text": "Френският президент Еманюел Макрон приветства \"изключително достойното решение\", взето от Ангела Меркел след  изборния обрат  в германската провинция Хесен,  през 2021 г.  да се оттегли от канцлерството, предаде \"Франс прес\". \"Това е нейното решение и аз го намирам за изключително достойно за уважение и крайно почтено\", заяви Макрон, изразявайки възхищението си от германския канцлер. На власт от 2005 г. , вчера Меркел обяви, че сегашният й мандат като канцлер е последен и че се отказва от председателския пост в партията си. Това стана ден след като на регионалните избори в Хесен нейният Християндемократически съюз спечели най-много гласове - 27 процента, но те бяха с 11 процентни пункта по-малко, отколкото на предишните избори. \"Ангела Меркел никога не е забравяла какви са ценностите на Европа и управляваше с много смелост страната си\", отбеляза Макрон на пресконференция с етиопския премиер в Елисейския дворец. \"Казвам това в контекст, в който  няма нищо успокояващо , след като резултатите от изборите в Хесен показаха възход на няколко партии и най-вече на (крайнодясната) \"Алтернатива за Германия\". Разглеждам това като европейско, а не само като германско явление, а цифрите при крайната десница във Франция са по-значителни. Възходът на крайната десница показва, че други партии не успяват да отговорят на гнева на народа или на страховете му\", каза френският държавен глава. Белият дом смята, че намерението на германския канцлер Ангела Меркел да не се кандидатира за преизбиране през 2021 г. и да се оттегли от политиката е вътрешен въпрос за страната и сънародниците й, каза на брифинг с журналисти говорителката на американския президент Сара Сандърс, цитирана от ТАСС. /БТА", "date": "2018.10.30", "title": "Макрон приветства \"изключително достойното решение\" на Меркел"}
{"url": "https://www.dnevnik.bg/razvlechenie/2018/10/30/3335931_niakolko_idei_ako_imate_kostjum_za_helouin_no_se/", "text": "Освен че ще посрещат гостите с \"пакости или лакомства\", в Литературен клуб \"Перото\" ще се четат страшни истории на тема \"На Хелоуин се стъмва рано\". Кратките разкази са преминали предварителна селекция и ще бъдат представени петте най-добри. Гостите трябва да са облечени като любими литературни герои, а за най-добрите костюми ще има награди от издателство \"Колибри\". Институт \"Сервантес\" в София ще запознае гостите си с един от най-важните мексикански празници, наричан \"Денят на мъртвите\". По традиция на този ден хората почитат паметта на починалите си близки, като се събират на големи тълпи, танцуват, пеят и споменават живота, а не смъртта на покойниците. На този ден във всеки мексикански дом се прави олтар, който е център на празника и Институт \"Сервантес\" ще представят неговите елементи, а също така и важността му в мексиканското семейство. Литературният проект \"Пощенска кутия за приказки\" се превръща в тематичните за вечерта на Хелоуин \"Страшни приказки\". Разкази по темата ще четат Пламен Манасиев Ники Станоев, Мая Бежанска, Елена Петрова, Димитър Калбуров, Рут Колева, Димо Стоянов, Даниел Пеев-Дънди, Стефан А. Щерев, Шайбата и Милко Йовчев. За всеки маскиран гост ще има изненада на входа на клуба. Столичният клуб Yalta Club отбелязва десетата година, в която празнува Хелоуин. Този път партито ще включва впечатляващи декори, музикална селекция от Cadenza Vagabundos, Luciano, Michel Cleis и Liubo Ursiny в столичната зала \"Арена Армеец\". Започнала с около двеста души публика, две маски и няколко тиквени фенера, хелоуинското парти на клуба през години се превръща в едно от мащабните събития за желаещите да се маскират и да се забавляват с музика, впечатляващи декори и мултимедия. През години организаторите пресъздават изоставен лунапарк с работеща въртележка, деветметрови кули за замъка на Дракула, апокалиптична маянска пирамида, кървави фонтани, стряскащи клоуни, които черпят гостите с карамелизирани скакалци. В една от годините на мястото пристига съвсем истинска линейка, която спира пред клуба, сваля окървавен човек на носилка, разбутва опашката и влиза директно на дансинга, за да танцува. Тази година гостите Luciano и Cadenza Vagabundos пристигат със сериозни декори от Мадрид. В сряда в Underground Gallery/Studio обявяват отваряне на \"портал към отвъдното\". Каквото и да значи точно това, обещават, че ще има \"надгробни стонове\", или по-скоро дарк синт пънк и прочее музикална селекция от Dr. Terror, Elina-Dark Angel, My Fury, Dj Will, Von Fleisch и Schnorkel Mechaniker. \"Разровете пръстта и допълзете до \"Владайска река\" № 4, за да разкършим тленните си останки в пъкления ритъм на нощта\", гласи поканата им.  Не че не може да го гледате и в друг ден, но ако все пак ви е време за тематична кино вечер, може да се отдадете на известна доза хорър с филма \"Хелоуин\", който е по кината от 19 октомври. В него Джейми Лий Къртис се завръща към известната роля на Лори Строуд, която за последен път се изправя срещу Майкъл Майърс – маскирания убиец, който я преследва от четири десетилетия, след като тя едва се спасява в нощта на Хелоуин. Майсторът на хоръра Джон Карпентър е изпълнителен продуцент и творчески консултант на филма в сътрудничество с най-успешния в момента продуцент на хоръри Джейсън Блум (\"Бягай\", \"На парчета\", \"Истина или предизвикателство\"). Вдъхновени от класиката на Карпентър, Дейвид Гордън Грийн и Дани МакБрайд създават нова история, следваща събитията във филма от 1978 г., а Грийн е и режисьор.", "date": "2018.10.30", "title": "Няколко идеи, ако имате костюм за Хелоуин, но се чудите къде да го покажете"}
{"url": "https://www.dnevnik.bg/kultura/2018/10/30/3335474_tumniiat_genii_na_rodjur_balun/", "text": "Роджър Балън е водещо име в художествената фотография и има защо. Естетиката, философията и посланията му минават далеч отвъд документалистиката или предварително декорирания сет. Сюжетите се подреждат пред обектива му така, че да излязат от конкретния си визуален контекст и да оформят метафори за човешкото съществуване и гранични състояния. Ретроспективната изложба на артиста \"Архетипи\" е именно разказ за тези състояния на разрухата, отчуждението, абсурда, участта, отстъплението, двусмислието и подсъзнанието. Разделена между  Националната галерия/\"Квадрат 500\"  (13 ноември – 13 януари) и  Градска художествена галерия - Пловдив  (14 ноември – 5 декември), ретроспекцията включва 200 черно-бели фотографии на Балън от седемте му серии, направени между 1982 и 2014 г. Артистът изгражда светове, снимайки в изоставени пространства в Йоханесбург, Южна Африка, маргинални общности, които живеят под критичния минимум за оцеляване. Изкуството му обаче е много повече психологическо и философско, отколкото документално и социално. Изображенията на Роджър Балън се запомнят лесно и остават в съзнанието на зрителя дълго след като ги е видял. Фотографиите са провокация към ума, която иска да ни изправи лице в лице с онова, с което се страхуваме да се срещнем. Нашите кошмари, безизходица и падение се отразяват в изкуството на Балън, което обаче подсказва и изходът от тях. \"Светлината идва от тъмнината\", често казва артистът и вярва, че пътят към спасението е в челен сблъсък с най-големите ни рани, неудобства и представи. Представите за себе си, за околните и за света наоколо са представи, които Роджър Балън поставя под въпрос. Кое е реално и кое нереално? Кой си ти и какъв е смисълът да си тук? Има ли смисъл извън теб? Тежат ли внушенията, които сами си налагаме? По тези и други въпроси, свързани с изкуството му, фотографията и етапите, през които преминава фотографията, Роджър Балън ще изнесе две лекции. Първата е на 14 ноември от 20:30 часа в СКЛАД (ул. \"Екзарх Йосиф\" 16) в Пловдив, а втората – на 15 ноември от 18:00 часа в \"Квадрат 500\". Лекциите ще се проведат на английски език и са с вход свободен. Роджър Балън е в музейните колекции на МoМА (Ню Йорк), \"Тейт Бритън\" (Лондон), музея \"Виктория и Албърт\" (Лондон), Пушкинския музей (Москва), центъра \"Помпиду\" (Париж) и много други. Той е от последните от неговото поколение, който снима черно-бяла аналогова фотография. Отнася се със съмнение към съвременното изкуство и неговата стойност – било то художествена или финансова. Смята, че целта на изкуството е да дава на хората възможността да разширят собствените си представи за себе си, отношението си към света и значението, което сами изграждат в него. \"Изкуството не трябва да подсилва онова, което хората вече знаят. И не трябва да е просто декорация в хола ви. Затова Джеф Кунс е един от най-продаваните артисти в света. Той дава на хората добри усещания за тяхното детство, да гледаш Попай Моряка по телевизията, когато си на 8 години, това връща назад хората към добрите стари времена. И колкото повече хора се чувстват така, толкова повече те издигат изкуството на този човек на по-високи нива и тогава то се превръща в социално-икономическа причина, за да купуваш изкуството, тъй като то се превръща в инвестиция. Превръща се в стока и губи връзката си с първоначалния си смисъл. Думите са друг защитен механизъм. Ако можеш да дефинираш една идея с думи, тогава можеш и да се отървеш от нея. Можеш да я опаковаш и да я сложиш в супермаркета. Но ако изкуството е неопределимо, то е по-влиятелно в подсъзнанието, което не може да реши какво да прави с него, така че го обръща и преобръща, опитвайки се да влезе във взаимодействие с него. Знаете, \"Това е щастливо\" или \"Това е красиво\" – въпросът е приключен, можем да отидем да гледаме мач. Така че една творба трябва да носи това качество – да не е толкова лесно определима. Ако е твърде лесно да я дефинираш, значи тя не ти въздейства.\" Широката популярност за Роджър Балън идва и от сътрудничеството му с популярната южноафриканска група Die Antwoord, които определят фотографа като свой вдъхновител и гуру – фигурата, която ги е накарала напълно да преосмислят изкуството и посланията си. \"Когато видеоклипът на Die Antwoord -   се появи преди няколко години, цяло едно ново поколение се запозна с тъмния гений на Роджър Балън, влиятелният фотограф, който го сърежисира\", казват VICE. Артистът впечатлява аудиторията с тоталното преобръщане на представите за това кои сме ние в началото на 21 век, кое е красиво и кое грозно, кое ни прави готини и адекватни и кое ни закопава в патетиката на собствената ни незначителност. Видеото достига до над 109 милиона гледания в YouTube, а Балън продължава колаборациите си с Die Antwoord и до днес.  Архетипите в изображенията на Роджър Балън могат да бъдат разпознати навсякъде по света. Те са по-скоро еволюционни, а не културни архетипи. Такива, които се отнасят до инстинктите и несъзнаваното, отколкото до принадлежността ни към дадена култура и традиции. И докато едни биха правели паралели между Южна Африка и България, други – между силата на художествената фотография срещу славата на портретите на популярни личности, а трети – как толкова крайно изкуство се възприема и харесва от хиляди млади хора по света, остава въпросът какво може да ни даде ретроспективната изложба и присъствието на Роджър Балън в България. Въпроси, отговори, повод за размисъл, вдъхновение или смелост да не спираме да търсим силата на изкуството като сила, която създава промяна.", "date": "2018.10.30", "title": "Тъмният гений на Роджър Балън"}
{"url": "https://www.dnevnik.bg/sport/2018/10/30/3336229_video_klei_tompsun_schupi_rekorda_po_troiki_v_edin/", "text": "Клей Томпсън подобри рекорда за най-много тройки в един мач в НБА. За 26:33 мин на игрището той записа 14 точни стрелби от тройката при победата на \"Голдън стейт уориърс\" със 149:124 срещу \"Чикаго булс\". Томпсън подобри рекорда на съотборника си Стеф Къри от 13 тройки. \"Това е най-хубавото усещане или едно от най-хубавите усещания - когато вземеш топката и да чувстваш, че всеки път ще влезе\", каза Томпсън, който завърши с общо 52 точки. \"Тези моменти се споделят със съотборниците. Затова играем баскетбол. Това е отборно усилие\", добави той. След седмата си победа от осем мача \"Уориърс\" е начело в Западната конференция. \"Чикаго\" остава назад в Източната конференция след две победи и пет поражения.", "date": "2018.10.30", "title": "Видео: Клей Томпсън счупи рекорда по тройки в един мач в НБА"}
{"url": "https://www.dnevnik.bg/bulgaria/2018/10/30/3336243_agenciiata_za_bulgarite_v_chujbina_ima_tvurde_golemi/", "text": "Схемите за търговия с българско гражданство били построени хитро, изнесени са от Агенцията за българите в чужбина, дадени са правомощия на преводачески агенции или на дружества на българи зад граница, които събират информация от документите на желаещите да получат българско гражданство, а самите те били принуждавани да се обръщат именно към тези агенции. Това каза в интервю за БНТ председателят на парламентарната Комисия за политиките за българите в чужбина Андон Дончев. Според него на Агенцията за българите в чужбина са предоставени твърде много права. Вчера беше задържано  част от ръководството на Държавната агенция за българите в чужбина, включително председателят ѝ Петър Харалампиев и главният ѝ секретар. Все още не са им предявени обвинения. \"Още в началото, когато поех поста, получавахме сигнали главно от граждани на Украйна, че не могат да си подадат документите към Агенцията за българите в чужбина, понеже системата е много сложна и създава много пречки. Свикахме заседания по темата и още тогава имахме съмнения, че има схеми. Те са построени преди 7-8 години\", каза Дончев. Той обясни, че български произход се удостоверява по наличието на възходящ роднина, който има такъв произход. По думите му Агенцията за българите, живеещи в чужбина дава дава право на български дружества зад граница да издават удостоверение за това, че дадено човек има български произход. \"На практика тези лица мога да нямат такъв произход, да нямат никакъв документ, който да свидетелства за български произход. Но ако определеното дружество, което е лицензирано от Агенцията за българите в чужбина, удостовери, че лицето има такъв произход, в агенцията на база този документ от дружеството, вече задължително му издават документ за български произход\", разясни той. След това документите се проверяват от ДАНС и МВР и така рискът опасно лице да получи гражданство е минимизиран, смята Дончев (\"Воля\"), чиято  оставка беше поискана  през юни от \"Обединените патриоти\", защото уронвал авторитета на Народното събрание и на България. За  фрапантни пропуски в нормативната база  при издаването на български документи призна вчера бившият директор на Държавната агенция за българите в чужбина Ива Йорданова. Пред Би Ти Ви тя уточни, че е сигнализирала за тях през 2014 г., когато за кратко беше начело на агенцията.", "date": "2018.10.30", "title": "Агенцията за българите в чужбина има твърде големи права, каза шефът на парламентарна комисия"}
{"url": "https://www.dnevnik.bg/sviat/2018/10/30/3336227_plavasht_dok_potuna_zaedno_s_edinstveniia_ruski/", "text": "Единственият руски плаващ док, в който може да се ремонтира авионосещия кораб \"Адмирал Кузнецов\", потъна след авария, докато самолетоносачът е напускал огромното съоръжение. Според първите съобщения причината е прекъсване на електрозахранването, поради което са спрели да работят помпите за потапяне или издигане на дока. Поради това цистерните на съоръжението са напълнили с баласт и то бързо се е потопило. По данни на местния \"Мурмански вестник\" върху палубата на единствения руския самолетоносач е паднал кулокран. Има и четирима ранени работници - трима са паднали във водата и страдат от измръзване, а четвъртият има травма в областта на корема. ПД-50 е построен в Швеция през 1980 г. по поръчка на военноморския флот на СССР. Докът е дълъг 330 м, широк е 67 м, и може да издига до 80 000 тона. Работната му площадка е 23 000 кв. м, което го прави един от най-големите плаващи докове в света и единственият в европейската част на страната, където може да се ремонтират едротонажни кораби и стратегическия ядрени подводници. Това е причината ПД-50 да бъде използван за издигане и превоз до брега през 2001 г. на повърхността на останките от потъналата след експлозия на борда подводница \"Курск\". Евгений Гладишев от компанията собственик \"Звездочка\" коментира, че засега не знае дали докът е повреден, но твърди, че по \"Адмирал Кузнецов\" няма щети и в момента той е теглен на буксир към близък кораборемонтен завод, където ще има оглед и допълнителна информация.", "date": "2018.10.30", "title": "Плаващ док потъна заедно с единствения руски самолетоносач"}
{"url": "https://www.dnevnik.bg/evropa/2018/10/30/3336239_velikobritaniia_shte_oblaga_prihodite_na_internet/", "text": "Великобритания повиши официалната си прогноза за растежа на икономиката на страната през 2019 година, докато очакванията за следващите години остават без промяна или са леко повишени. Това съобщи вчера финансовият министър Филип Хамънд при представянето на последния годишен бюджет преди  излизането на страната от ЕС , предаде \"Ройтерс\". Великобритания обяви също така, че ще облага приходите на онлайн платформите като \"Гугъл\" (Google), \"Фейсбук\" (Facebook) и \"Амазон\" (Amazon), за да създаде по-честна данъчна система. Това определено не е устойчиво, не е честно спрямо другите компании дитигалните платформи да могат да генерират съществена стойност във Великобритания без да плащат данък тук, отбеляза Хамънд. Официалната прогноза е, че икономиката на Великобритания ще нарасне с 1.6 процента тази година спрямо очаквания през март растеж от 1.3 на сто, сочат данните, подготвени за Хамънд от Службата за бюджетна отговорност. Прогнозата за 2020 и 2021 година за растеж от по 1.4 на сто спрямо съответно 1.3 проценти и 1.4 на сто при прогнозата през март. До 2023 година прогнозата е за растеж от 1.6 на сто. Британското правителство планира да вземе назаем 18.5 милиарда паунда по-малко от по-рано прогнозираното до към средата на следващото десетилетие. Прогнозираният бюджетен дефицит за тази фискална 2018/2019 година е намален до 25.5 милиарда паунда спрямо прогнозираните през март 37.1 милиарда паунда, каза Хамънд. За следващата финансова година, която започва през април догодина, бюджетният дефицит е намален до 31.8 милиарда спрямо 33.9 милиарда паунда при предишната прогноза. До 2022/2023 година дефицитът се предвижда да бъде 20.8 милиарда паунда спрямо 21.4 милиарда при предишната прогноза. Така общо ще бъдат взети назаем 18.5 милиарда паунда по-малко от прогнозираното по-рано. След намаляването на някога големия бюджетен дефицит на Великобритания премиерът Тереза Мей каза по-рано този месец, че мерките за икономии на правителството вървят към приключване - послание, което отекна и в думите на Хамънд вчера. Той обаче предупреди, че ще трябва да преобърне плана за по-високи разходи в случай на икономически неблагоприятно споразумение за излизането на Великобритания от ЕС. Пред парламента Хамънд изтъкна, че през тази финансова година бюджетният дефицит се очаква да бъде 1.2 процента от брутния вътрешен продукт, докато през март прогнозата бе за бюджетен дефицит от 1.8 на сто. \"Тежката работа на британския народ се изплаща. Мерките за икономии са към края си\", заяви Хамънд. /БТА", "date": "2018.10.30", "title": "Великобритания ще облага приходите на интернет гигантите"}
{"url": "https://www.dnevnik.bg/zelen/2018/10/30/3336242_es_obeshtava_dopulnitelno_300_mln_evro_za_zashtita_na/", "text": "Европейският съюз ще отпусне допълнително 300 милиона евро, за да финансира нови иницициативи за защита на океаните, най-вече от пластмасови отпадъци, съобщи Европейската комисия, цитирана от АФП, на конференция на индонезийския остров Бали. ЕС се е ангажирала с 23 мерки - проекти за борба със замърсяването с пластмаси, засилване на устойчивостта на синята икономика и подобряване на изследователската дейност и контрола на моретата, обяснява комисията в комюнике. От тази сума 100 милиона евро ще послужат за финансиране на изследователски и развойни проекти за борба със замърсяването от пластмаси, а 82 милиона - за морски и мореплавателни изследователски проекти като оценка на екосистемите, картография на морското дъно и иновативни системи за аквакултури. Сред новите ангажименти комисията планира също така да отпусне близо 13 милиона евро за сателитната си програма \"Коперник\" за морско наблюдение. Сумата от 300 милиона евро се прибавя към вече обявените преди година 550 милиона евро по време на предишната конференция \"Нашият океан\" в Малта. В борбата срещу замърсяването с пластмаси ЕС полага усилия за приемане на закони за забрана на пластмасовите предмети за еднократна употреба - десетина категории стоки  за всекидневно ползване , представляващи 70 на сто от отпадъците по плажовете и в океаните. /БТА", "date": "2018.10.30", "title": "ЕС обещава допълнително 300 млн. евро за защита на океаните от пластмаса"}
{"url": "https://www.dnevnik.bg/na_put/2018/10/30/3335683_nov_koncepciia_za_hotel_shte_napravi_prestoia_na/", "text": "Британската компания за хотелиерство и ресторантьорство \"Уайтбред\" (Whitbread PLC) разработи нова концепция за хотел, така че без да лишава клиента от базови услуги, да му предложи икономична цена, се казва в прессъобщение на компанията. От началото на 2019 г. \"Уайтбред\" ще започне да предлага модерни минималистични стаи под бранда ZIP на цена 19 паунда за нощувка в двойна стая. Клиентско проучване на веригата е показало, че част от пътуващите имат твърде ограничен бюджет, но въпреки това не са склонни да се откажат от някои услуги, каквато е душ кабината, например. От друга страна са склонни да направят компромис с местоположението и не държат на екстрите. Затова веригата спестява от площта - предлага настаняване на 8.5 кв. м вместо на 16, но запазва удобните матраци, добавя безплатен безжичен интернет, 24-инчов телевизор, климатик и самостоятелна баня със силен душ. На всеки етаж ще има стая за гладене. Новите хотели ще са извън централните градски части, но заради понижените изисквания за площ на стаите, веригата е в процес на покупка на имоти, които не представляват интерес за традиционните хотелиери. Първият хотел от новия формат ще отвори в началото на 2019 г. в Кардиф със 138 стаи. Следващият ще е със 140 стаи в Саутхамптън. Очаква се към тази услуга, която е различна от хостела, да се насочат най-вече активните туристи, чийто ден е изпълнен със занимания извън мястото за настаняване, а в хотела се прибират най-вече да поспят. Стаите на клиентите, които остават за повече от една нощ, няма да се почистват всекидневно, но ако гостът желае, това ще може да стане срещу допълнително заплащане. ZIP хотелите ще предлагат закуска на цена около 4 паунда на човек, а вечер помещението за хранене ще се трансформира в бар. Обслужването ще е 24 часа в денонощието. Компанията е собственик на веригата Premier Inn и управлява 800 хотела във Великобритания. Тя притежава и бранда кафетерии Costa, а общият й брой служители е 52 хил.", "date": "2018.10.30", "title": "Нова концепция за хотел ще направи престоя на Острова много по-евтин"}
{"url": "https://www.dnevnik.bg/sviat/2018/10/29/3336140_pochti_70_ot_bulgarite_viarvat_v_kulturnoto/", "text": "Народът ни може да не е съвършен, но културата ни превъзхожда тази на останалите\" - с това твърдение са се съгласили 69% от българите, участвали в проучване на американския институт \"Пю\" сред 34 държави в Европа, проведено в периода 2015-2017 г. Резултатите бяха разпространени в понеделник като част от данни, сочещи ценностното разделение между Източна и Западна Европа. От тях се вижда, че в ЕС две държави - България и Румъния (68%) - демонстрират подобен културен национализъм, а в Гърция (89%) той достига до шовинизъм. Останалите 5 страни с над две трети одобрение на тезата за културното превъзходство са на Западните Балкани (Сърбия, Босна и Херцеговина) и бившия СССР (Русия, Грузия, Армения). С 44% Хърватия не попада в тази група, а в Словения, Македония, Косово и Черна гора не са правени проучвания. Освен това България е на второ място (след Румъния) в подкрепата на твърдението, че за да имаш национална идентичност на българин, трябва да си роден в страната. Така смятат 85% (в Румъния - 89%), а според 79%, за да се наречеш българин трябва семейството ти да има някаква връзка със страната. Много близо до тези резултати са унгарците (83%) и поляците (82%), според които е \"много\" или \"общ овзето важно\" да си роден в страната, за да бъдеш смятан за \"истински унгарец\" или \"истински поляк\". Сред първите 10 по този критерий единствената западна държава е Португалия (81%), а сред първите 20 попадат още Италия (66%) и Испания 63%). В скандинавските страни, Германия, Франция, Белгия и Холандия около и под 50% придават толкова важност на това къде е роден някой, за да бъде смятан за \"истински\" сънародник. От \"Пю\" забелязват характерна разлика между изтока и запада на континента и в позициите за месторождението сред по-млади и по-възрастни жители. По принцип в Западна Европа анкетираните на възраст 18-34 години са по-малко склонни от по-възрастните да посочват, че за идентичността е много важно къде си се родил. В Испания, например така смятат 47% от хората под 35-годишна възраст (срещу 64% от по-възрастните), докато в Украйна групите сред млади и възрастни са еднакви - 68% и 69%. Сериозно разминаване между младите на запад и на изток има и за това колко е важно някой да има роднински връзки със страната, за да твърди, че е част от народа ѝ. Това, както и останалата част от проучването, повдигат въпроса за разбирането на европейците за това какво са \"европейските ценности\". Данните разкриват, че различни групи хора дават различни отговори. За едни това означава, че Европа има християнски корени и наследство, а за други - политически либерализъм, вклчително разделение на църквата от държавата, демократично управление и предоставяне убежище на бежанци. \"За ЕС терминът \"европейски ценности\" по-скоро отблязва това, което в САЩ може за сметнат за либерални идеи. В  Харта на основните права на Европейския съюз  се говори за уважение към културното и религиозно разнообразие, забрана на дискриминацията заради религиозна или полова ориентация, право на убежище за бежанците и гарантиране свободата на двигение в ЕС. Тези права и принципи са станали част от правната система на ЕС и са потвърждавани от десетилетия насам от Съда на ЕС. Но с първата вълна нови членове от бившия комунистически лагер през 2004 г. се оказа, че жителите на тези страни са по-нетолерантни спрямо Западна Европа към верския и културен плурализъм. А това поставя под въпрос идеята за всеобщо съгласие относно това кои са \"европейските ценности\". Подкрепата за тях не е единна и на Запад.", "date": "2018.10.30", "title": "Почти 70% от българите вярват в културното превъзходство на България"}
{"url": "https://www.dnevnik.bg/bulgaria/2018/10/30/3336249_triabva_da_ima_iasni_kriterii_a_ne_periodichni_akcii/", "text": "Заради националната сигурност трябва да се изработят ясни критерии, а не да се правят периодични акции. Това коментира бившият председател на Държавната агенция за българите в чужбина (ДАБЧ) Райна Манджукова в ефира на \"Нова телевизия\". Поводът е  арестътът  на настоящия директор Петър Харалампиев и други 20 души. \"Не знам в ДАБЧ да има за корупция, а оплаквания от граждани, че дълго време чакат за издаване на удостоверения за български произход\", уточни тя. Манджукова е оглавявала агенцията от 2009 до 2010 г. Работи там от създаването й през 1993 г. \"Преди 2000 година никой не беше измислил удостоверение за български произход. На агенцията не трябва да й бъде вменена административна функция. След като се въведе тази процедура, 90% от издаваните тогава удостоверения бяха беше документ, който да доказва произход\", заяви тя. Манджукова припомни, че по нейно време прокуратурата е повдигнала обвинения за подкупи за издаване на фалшиви удостоверения на главния ни секретар на агенцията Стефан Николов и на Стефан Христов - директор на дирекция \"Миграция\" По думите й не е знаела за такса от 5 хил. лв. за издаването на български паспорт. \"Чувах само оплаквания, че дълго се издават. Законодателите трябва да преценят дали този документ е достатъчен\", смята тя. \"С Харалампиев се запознах, когато той стана председател на агенцията, познавам другите колеги, с които сме говорили. Звучи ми смешно информацията за мащаба на акцията\", добави тя. По-рано през деня пред БНР, Мандукова определи ДАБЧ като \"изкупителна жертва в недоизмислената или нарочно така измислена процедура, която хвърля върху нея отговорността за установяване на български произход\". Според нея вместо проблемът да бъде решен съвместно от институции - МВР, правосъдното министерство, той е вменен на агенцията. \"Държавата си изми ръцете, отговорността бе хвърлена на ДАБЧ, и този субективизъм, който е неизбежен при издаване на такива удостоверения бе оставен на агенцията\", каза Манджукова.Тя препоръча създаване на комисия, която да проучи международния опит при издаване на удостоверения за етнически произход. Вчера пък друг бивш председател на агенцията - Ива Йорданова, заяви, ч е има  фрапантни пропуски в нормативната база  при издаването на български документи и уточни, че е сигнализирала за тях през 2014 г. По думите ѝ Върховната административна прокуратура е направила проверка за случващото се, \"но всички изводи бяха замитани под килима\". Тя добави, че удостоверяването на български произход при издаването на документи ставало \"на база лична преценка\". Очаква се прокуратурата да обяви на  колко от задържаните  над 20 души ще бъдат повдигнати обвинения. Следователи от Специализирана прокуратура продължават с извършването на процесуално-следствени действия на адреси в София, Кюстендил и Плевен, съобщава \"Фокус\" В понеделник полицейското присъствие пред входа на ДАБЧ в столицата беше засилено. Служители на спецпрокуратурата изнасяха от сградата компютри, пликове и документи, а органи на МВР и КПКОНПИ изведоха служител от агенцията.", "date": "2018.10.30", "title": "В Агенцията за българите в чужбина няма корупция, смята бившият й шеф"}
{"url": "https://www.dnevnik.bg/evropa/2018/10/29/3335592_kak_baskoto_eusko_stana_nai-izpolzvanata_mestna_valuta/", "text": "Във френската част от Страната на баските набира скорост еуското - най-използваната местна валута в Европа. За да си поръча човек кафе, да си купи четка за зъби или да си плати хляба, във френската част на Страната на баските съществува еуско (eusko) - тази алтернативна парична единица неотдавна стана първата местна валута в Европа, прехвърлила прага от 1 милион в обращение. Създадено през 2013 г., еуското достигна тази символична граница този месец, превръщайки се в най-значимата местна валута в Европа, пред кимгауера (chiemgauer) в Германия (648 хил. евро в обращение) и бристълския паунд в Англия (около 780 хил. евро). Обменът е прост. Едно еуско е равно на едно евро. Срещу скромен годишен членски внос човек може да си открие кредитна сметка в еуско, да плаща с еуско банкноти или със своя \"еускокарта\" във всички магазини, които са част от общността. Шина Дюлон, който използва еуското както във всекидневието си, така и в професионалната си дейност, е собственик на бар и се разплаща в еуско с повечето си доставчици. \"Избрах най-вече доставчика на бирата, защото приема еуско\", казва той. Местната асоциация Euskal Moneta-Monnaie в Страната на баските създала тази валута преди шест години. Нейният генерален директор Данте Едме-Санжуржо твърди, че успехът на еуското се дължи най-вече на неговия \"капацитет да обединява\". Подобно на близо 14-те местни валути, създадени във Франция през последните години, еуското е посветено на развитието на местната икономика. Асоциацията влага всички евро, обменени в еуско, за финансиране на екологични или селски проекти, търговци от района, асоциации и обществени учреждения... но и за защита на баския език. \"Ако някой ми плати в еуско, му говоря на баски, това очевидно създава връзка\", казва Панчика Егиафал, която работи в хлебарница в Байон. \"Не баският национализъм е двигателят на тази валута\", посочва Данте Едме-Санжуржо. \"Мобилизираме различни сфери, които свързваме помежду им.\" \"Всички месеци, твърди той, над 40 хил. еуско биват превеждани по сметки на физически лица.\" И от единия милион еуско в обращение 600 хил. са дигитални и 400 хил. на банкноти. \"3 хил. души, 770 компании, 16 общини (комуни) и агломерацията Страна на баските, която обединява 158-те общини от (френската част на баските територии), се присъединиха към местната валута.\" Не на шега \"Ние имаме най-широката мрежа във Франция (от всички местни валути), но сега целта ни е до 2021 г. да постигнем финансова автономия\", казва Едме-Санжуржо. Защото днес 50% от разходите за управлението се покриват от членския внос, но другата половина е финансирана от държавни субсидии и помощи. Еуското все още има широко поле за разпространение благодарение на победа в съда, спечелена това лято от град Байон срещу подпрефектурата. От името на държавата подпрефектурата искала да отмени приета единодушно резолюция на общинския съвет, предвиждаща да се приемат плащания в еуско и \"превеждане на възнагражденията на съветниците и субсидиите за асоциациите\" в местната валута след споразумение с асоциацията Euskal-Moneta. Съдебната власт в крайна сметка даде зелена светлина на Байон, който започна да извършва общинските си плащания в еуско. За тази цел градът е дал специални правомощия на асоциацията Euskal Moneta, която приема пари в евро и в замяна зарежда с еуско посочените сметки. Кметството на Ендай последвало Байон, като двама общински съветници поискали заплатите им да бъдат превеждани в еуско. \"Поисках моето възнаграждение да бъдат изплащано частично в еуско\", разказва Мартин Бисаута, заместник-кмет на Байон, отговаряща за устойчивото развитие. \"Това е истинска парична единица, не на шега. Тя трябва да има същата гъвкавост като еврото, затова е необходимо да й вдъхнем социален живот.\" А онези, които размислят и решат да обменят обратно своите еуско в евро, ги чака наказателна такса - те ще трябва да платят 5% комисиона. /БТА", "date": "2018.10.30", "title": "Как баското еуско стана най-използваната местна валута в Европа"}
{"url": "https://www.dnevnik.bg/zelen/2018/10/30/3336247_prirodozashtitnici_podadoha_jalba_sreshtu/", "text": "Международната природозащитна организация от юристи ClientEarth съобщи вчера, че е подала съдебен иск срещу разширяването на голяма държавна електроцентрала на въглища в Полша, предаде \"Франс прес\". Според организацията, която беше придобила дялове в полския държавен енергиен гигант \"Енеа\" (Enea) и благодарение на това участва в общите събрания на акционерите, това е \"първият съдебен иск в света, при който атакуваната компания ще трябва да докаже рентабилността на инвестицията под ъгъла на финансовите рискове, свързани с климатичните политики\". ClientEarth иска да бъде отменено решението на общо събрание на \"Енеа\", с което се дава зелена светлина за тази инвестиция от 6 милиарда злоти (1.4 милиарда евро) за построяване на блок Це (С) на централата с мощност около 1000 мегавата в Остроленка, на 120 км северно от Варшава, разположен точно на границата на богатата на езера и гори област Мазурия. Това заяви пред АФП говорителят на организацията Илона Йендрашик. За изграждането на централата през април беше получено разрешително, издадено на консорциум от компаниите GE Power и Alstom. Според предварителни съобщения тя ще използва 3 милиона тона въглища годишно, добити в мините в Шльонск, в южната част на страната, или в източните находища. Въглищата остават основен енергиен източник в Полша. Миналата година от полските мини са добити 65.5 милиона тона въглища. Инвестицията потвърждава волята на консервативното правителство на \"Право и справедливост\" (ПиС) да съсредоточи енергийната си политика върху въглищата за сметка на възобновяемите енергийни източници. В момента във въгледобива в Полша работят около 100 хил. души. Страната произвежда 90 процента от електроенергията си в централи на каменни или лигнитни въглища. /БТА", "date": "2018.10.30", "title": "Природозащитници подадоха жалба срещу разширяването на въглищна електроцентрала в Полша"}
{"url": "https://www.dnevnik.bg/evropa/2018/10/30/3336255_tri_bulgarski_regiona_sa_s_nai-niska_produljitelnost/", "text": "Три български региона са с най-ниска очаквана средна продължителност на живота в ЕС, показват данни от анализ на Евростат за различията в средната продължителност на живота по региони в ЕС за 2016 г. Своеобразни \"рекордьори\" по очаквана най-ниска продължителност на живота в ЕС са българските региони Северозападен (73.3 години), Югозападен (74.4 години) и Северен Централен (74.4 години), показва европейската статистика. Според анализа средната продължителност на живот за 2016 г. в ЕС трябва да е 81 години. В национален мащаб средната продължителност на живота в България през 2016 година е била 74.9 години, което отново я поставя в дъното по продължителност на живота в ЕС. Според данни на НСИ най-висок процент застаряващо население на възраст над 65 години е регистриран в областите Видин (29 на сто), Габрово (28 на сто), Кюстендил и Ловеч - по 26 на сто. Най-нисък е бил делът на възрастното население в София-град- 17 процента и в област Варна - 18 процента. Данните на националната статистика показват и значителни деформации във възрастовата структура на населението в България за 25-годишен период. През 1990 г. населението под трудоспособна възраст е съставлявало 22 процента от всички български граждани, населението в трудоспособна възраст е било 55 процента, а над трудоспособна възраст са били 23 процента от българите. Само след четвърт век, през 2016 г., структурата на населението се е променила: под трудоспособна възраст - 15 процента, в трудоспособна възраст - 60 процента, и над трудоспособна възраст - 25 процента. Най-дълго живеят испанците и италианците Според анализа на Евростат регионите в ЕС с най-висока продължителност на живота са позиционирани главно в Испания и Италия, докато по-голямата част от регионите с относително ниска продължителност на живота са предимно в източните части на ЕС. Най-високо равнище на продължителност на живота в ЕС е регистрирано в испанския столичен регион Комунидад де Мадрид (85.2 г.), следван от още две испански области Ла Риоха и Кастилия Леон (и двата по 84.3 г.). Със същите показатели в топ пет е италианският регион Тренто, а на пето място е френският столичен регион Ил дьо Франс (84.2 години). Сред първите пет региона в ЕС с най-ниски стойности по продължителността на живота са освен трите български, още от един румънски и един унгарски, показват данните на Евростат. Със средна продължителност на живота от 74.9 години, България е с най-нисък показател и сред съседните балкански страни по средна продължителност на живота: Гърция - 81.5 години, Румъния - 75.3 години, Сърбия - 75.7 години, Турция - 78.1 години, Албания - 78.5 години. Един от акцентите на анализа на Евростат за продължителността на живота е значителната разлика между мъжете и жените, демонстрирана в почти всички страни - членки на ЕС. Няма държава в ЕС, в която мъжете да живеят средно по-дълго от жените, като разликата в повечето случаи е от порядъка на 3-5 години в полза на жените, отчита европейската статистика. /БТА", "date": "2018.10.30", "title": "Три български региона са с най-ниска продължителност на живота в ЕС"}
{"url": "https://www.dnevnik.bg/sport/2018/10/30/3336258_snimka_na_denia_kogato_amerikanskiiat_futbol_ostavi/", "text": "Националната футболна лига (НФЛ) остави своя отпечатък на \"Уембли\" - в неделя на стадиона играха \"Филаделфия\" и \"Джаксънвил\". Ден по-късно игрището беше в лошо състояние за мача между \"Тотнъм\" и \"Манчестър сити\".", "date": "2018.10.30", "title": "Снимка на деня: Когато американският футбол остави отпечатъка си на \"Уембли\""}
{"url": "https://www.dnevnik.bg/sviat/2018/10/30/3336265_trump_shte_izprati_na_granicata_s_meksiko_mnogo/", "text": "Американската армия ще разположи повече от 5200 военнослужещи на границата с Мексико, включително въоръжени войници, предадоха \"Ройтерс\" и БТА, цитирайки високопоставен представител на Пентагона. Мисля, че президентът даде ясно да се разбере, че сигурността на границата е национална сигурност, заяви началникът на Северното командване на САЩ ген. Терънс О'Шонеси на пресконференция във Вашингтон. Този брой е много по-голям от обявения миналата седмица. Тогава, след публикация на Тръмп в \"Туитър\",  източник от американската администрация съобщи , че Пентагонът е получил молба да бъдат изпратени между 800 и 1000 души. \"Някои ще са въоръжени\" \"Ройтерс\" отбелязва, че решението идва седмица преди междинните избори в САЩ и Тръмп заема все по-твърди позиции за миграцията. Така силите, които ще бъдат изпратени, са съизмерими с американския контингент в Ирак на фона на притесненията на американската администрация от задаващата се колона мигранти, придвижваща се през Мексико към САЩ. Тръмп неведнъж е говорил за колоната на митингите си, за да увеличи подкрепата за Републиканската партия. Според ген. О'Шонеси някои от военнослужещите ще са въоръжени, но той не уточни кои. По-рано американските власти казаха, че военните, които ще бъдат изпратени на границата, ще са там основно за логистична подкрепа. В \"Туитър\" самият Тръмп каза, че армията ще очаква колоната мигранти, а такава роля би била много различна от досега очакваната.", "date": "2018.10.30", "title": "Тръмп ще изпрати на границата с Мексико много повече войници от очакваното"}
{"url": "https://www.dnevnik.bg/sport/2018/10/30/3336296_maurisio_pochetino_e_sred_favoritite_za_nov_trenyor_na/", "text": "Мениджърът на \"Тотнъм\" Маурисио Почетино е един от вариантите за нов треньор на \"Реал\" (Мадрид), съобщава английската преса. Европейският клубен шампион  освободи Хулен Лопетеги  и ще се опита да намери постоянен треньор бързо. Почетино представлява дългосрочен интерес от страна на \"Реал\". Името му се появи в испанската преса още след края на миналия сезон, когато Зинедин Зидан сензационно напусна. Запитан за възможно преминаване в Мадрид още преди месеци Почетино коментира: \"Всичко е възможно\". Наскоро обаче аржентинецът подписа  нов договор с \"шпорите\" до 2023 г . Почетино познава достатъчно добре испанския футбол, като игра за \"Еспаньол\" между 1994 и 2001 г. и между 2004 и 2006-а. По-късно аржентинецът беше мениджър на каталунците между 2009 и 2012 г. преди да се насочи към Англия. Той води \"Тотнъм\" от 2014 г., като в 232 мача начело на \"шпорите\" е постигнал 129 победи. Преди  двубоя с \"Манчестър сити\" от десетия кръг във Висшата лига , Почетино направи интересно признание, че не се чувства добре в клуба. Независимо че \"шпорите\" записаха най-успешния си старт с 21 точки в първите девет мача, аржентинецът призна, че е разочарован. \"Може да звучи малко странно, но е факт. Още съм разочарован, че чакаме да се преместим на новия ни стадион. В днешно време хабим много енергия и за други неща, така че печеленето на трофеи не е на първо място за клуба. За да може един отбор да печели отличия, е нужно цялата енергия да се влага в това\", каза Почетино преди срещата с \"гражданите\", която \"Тотнъм\" загуби. Фаворит за поста на уволнения Лопетеги се смяташе Антонио Конте. Според близкият до ръководството на реал вестник \"Марка\" обаче преговорите между двете страни са пропаднали. Смята се, че изискванията на Конте са спрели \"Реал\", а италианецът е поискал централен нападател, след като е анализирал представянето на отбора. Конте е без отбор, след като през лятото беше освободен след два сезона в \"Челси\". В предстоящия мач за Купата на краля \"Реал\" ще бъде воден от временния треньор Сантяго Солари. В сряда мадридчани гостуват на \"Мелия\". През уикенда \"Реал\" е домакин на \"Валядолид\" в мач от първенството.", "date": "2018.10.30", "title": "Маурисио Почетино е сред фаворитите за нов треньор на \"Реал\" (Мадрид)"}
{"url": "https://www.dnevnik.bg/sviat/2018/10/30/3336285_belgrad_shte_otpusne_na_surbite_v_kosovo_pomoshti_za/", "text": "На днешното заседание на сръбското правителство с представители на сърбите от Косово, на което ще присъства и президентът Александър Вучич, ще бъде одобрен всеобхватен икономически пакет за помощ на сръбските среди в Косово, съобщават белградските вестници. \"Политика\" пише, че става въпрос за инвестиции за над 70 млн. евро, предназначени за ремонт на Клиничния център, на пътища, болници, училища и др. За да задържи сърбите в Зубин поток, сръбското правителство ще отдели средства за започване на производство в цеха на мебелната фабрика Симпо и за изграждане на цех за преработка на риба. Сърбия ще отпусне и още 12 млн. динара за завършване на работата на стената на езерото Газиводе, пише \"Политика\".Най-много средства - 25 млн. евро, ще бъдат изразходвани за изграждане на селището Слънчева долина. След  посещението на президента Вучич  всички общини в Косово, в които живеят сърби, са изпратили в съответните министерства конкретни проекти, предимно за развитие на инфраструктурата. Става въпрос за големи инвестиции в областите на здравеопазването и образованието, сред които изграждане на сграда на университета в Косовска Митровица и здравен център в Грачаница. \"Новости\" пише, че капиталовият план на сръбското правителство, имащ за цел възраждане на сръбските среди в Косово, е на стойност 4.5 млрд. динара и засяга много сфери на обществото - инфраструктура, здравеопазване, образование, социалния сектор, предприемачеството. В Звечан са планирани инвестиции за изграждане на обект на телевизия Мост на стойност 104.7 млн. динара и фабрика за акумултори \"Трепча\" на стойност 1.6 млпд. динара. Планирано е построяването на болница в Грачаница, 588 млн. динара за изграждане на ферма за пилета. За фабрика за алкохол в Ораховац са планирани 197.1 млн. динара. Възобновяването на производството във фабрика \"Първа петилетка\" в Лепосавич ще струва 23.7 млн. динара, за дом за ученици в същия град ще бъдат отделени 237.1 млн. динара, а за изграждането на път - 400 млн. динара, съобщава \"Новости\" и допълва, че предстои и изграждането на мост над река Ибър в Косовска Митровица и ще бъдат отделени средства за фабрики в Лепосавич и Зубин поток. /БТА", "date": "2018.10.30", "title": "Белград ще отпусне над 70 млн. евро на сърбите в Косово"}
{"url": "https://www.dnevnik.bg/sviat/2018/10/30/3336295_ranenite_pri_purviia_atentat_v_tunis_ot_3_g_sa/", "text": "Най-малко 20 души, сред които 15 полицаи и две деца, са ранени при бомбения атентат, извършен от жена камикадзе, в Тунис - първият в столицата от 2015 г., предаде \"Франс прес\". По-рано  бе съобщено за девет ранени  - осем полицаи и един цивилен гражданин. Никой от тях не е пострадал тежко и повечето са останали в болница само за кратко, уточни късно вечерта пред АФП говорител на дирекцията за национална сигурност. \"Това е трагедия\", заяви президентът Бежи Каид Есебси в Берлин, където бе на посещение. \"Мислехме, че сме изкоренили тероризма, но той още присъства в сърцето на столицата\", продължи президентът. Връзка с \"Ислямска държава\" Жената се е самовзривила в близост до полицейски коли на централния булевард \"Хабиб Бургиба\", съобщи говорителят на министерството на вътрешните работи Софиен Зааг. По данни на туниския сайт \"Директ енфо\", цитиран от ТАСС, тя се казва Муна Гебла, родена през 1988 г. в Сиди Адуан, област Махдия, и е носела колан с малко количество експлозиви. При обиска в дома ѝ били намерени планове за нападението. Според съседи младата жена започнала да се радикализира миналата година. Разследването е установило връзката ѝ с \"Ислямска държава\". Семейството й е задържано за разпит. /БТА", "date": "2018.10.30", "title": "Ранените при първия от 3 години атентат в Тунис са най-малко 20 души"}
{"url": "https://www.dnevnik.bg/ot_vas/novini_ot_vas/2018/10/30/3336319_manastirut_ksenofont/", "text": "Манастирът \"Ксенофонт\" е основан през Х век. Основателят му е бил монахът Ксенофонт, от името на когото получава названието си. На снимката: Съборната църква е посветена в чест на Свети Великомъченик Георги.", "date": "2018.10.30", "title": "Манастирът \"Ксенофонт\""}
{"url": "https://www.dnevnik.bg/photos/2018/10/30/3336280_fotogaleriia_istanbul_se_pribliji_do_bulgariia_-/", "text": "Новото мегалетище \"Истанбул\", което бе наречено на името на най-големия турски град, свързващ Европа и Азия, се очаква да скъси времето за полети до България, пише БТА.", "date": "2018.10.30", "title": "Фотогалерия: \"Истанбул се приближи до България\" - Ердоган откри новото турско летище"}
{"url": "https://www.dnevnik.bg/sviat/2018/10/30/3336318_kitai_moje_da_namali_napolovina_danuka_za_zakupuvane/", "text": "Китай разглежда възможността да намали данъка за купуване на автомобили с 50 процента, съобщи \"Блумбърг\", позовавайки се на информирани източници. Националната комисия за развитие и реформи на Китай е изпратила на властите план, в който предлага да бъде намален данъкът от 10 на 5 на сто при купуване на пътнически автомобил с двигател под 1.6 литра. Мярката ще допринесе за укрепване на най-големия автомобилен пазар в света, който отчита спад за първи път от над двайсет години в контекста на търговската война със САЩ, която подкопава покупателната способност на потребителите, отбелязва \"Блумбърг\". /БТА", "date": "2018.10.30", "title": "Китай може да намали наполовина данъка за купуване на автомобили"}
{"url": "https://www.dnevnik.bg/tehnologii/2018/10/30/3336334_izdurjasht_na_natovarvane_ot_32_tona_parashut_shte/", "text": "В ранните часове на 7 септември НАСА направи последен и успешен опит с новия парашут, който ще бъде използван за следващата мисия до Марс. Той беше избран в началото на октомври от експерти на американската космическа агенция и ще трябва да приземи успешно на Червената планета най-тежкия товар, изпращан досега там. Опитите са любопитни, тъй като изискват извеждането на парашута на около 37 км от повърхността на Земята. Това се налага, тъй като атмосферата на планетата в близост до повърхността ѝ е около 100 пъти по-плътна от тази, която е близо до повърхността на Марс. Но на въпросното разстояние от 37 километра атмосферната плътност на Земята е много подобна на тази на 10 километра над повърхността на Марс. Именно от около 10 хил. метра най-вероятно ще бъде пуснат товара на мисията \"Марс 2020\". С тегло от 180 килограма парашутът успя да постави рекорд по издържане на натоварване. При отделянето си на 37 км височина той успя да издържи натоварване от 32 тона. Парашутът е изработен от много добре обвити найлонови влакна. Материалът не е избран случайно - освен че издържа на високо натоварване, той ще помогне и за по-плавно приземяване на повърхността на товара. Следващата мисия до Марс трябва да бъде изстреляна през лятото на 2020 г. и да достигне планетата през февруари 2021 г.", "date": "2018.10.30", "title": "Издържащ на натоварване от 32 тона парашут ще приземи най-тежкия товар, изпращан до Марс"}
{"url": "https://www.dnevnik.bg/biznes/2018/10/30/3336331_edna_peta_ot_parite_za_lozarstvo_za_2014_-_2018_g_ne/", "text": "Една пета от парите за преструктуриране и конверсия на лозя в Националната програма за подпомагане на лозаро – винарския сектор за периода 2014 – 2018 г. са останали неусвоени. Това се вижда от разбивката по години, обявена от фонд \"Земеделие\". Разбивката по години показва, че всяка година усвояването на средства се е подобрявало като от под 63% през първата година достига над 90% през тази. Мярката \"Преструктуриране и конверсия на лозя\" подпомага винопроизводителите да повишат своята конкурентоспособност като засаждат нови винени сортове, подобряват методите и технологиите за управление на лозарското стопанство, създават капково напояване, изграждат противоерозионни съоръжения Подпомагат се собственици, арендатори или наематели на насаждения, които са регистрирани като лозарски стопанства. Общият бюджет за тези дейности за петте години е 253.216 млн. лв. (129.469 млн. евро), информира пресцентърът на фонда. От тях за петте години са похарчени 203.1 млн. лв., се вижда от предоставените данни. През финансовата 2018 г. са платени 46.3 млн. лв. или 91.38% от предвиденото за годината по 280 заявления за плащане. Най-много - 75, са проектите за презасаждане без промяна на местонахождението и с един по-малко - за системи за капково напояване. Ведомството отчита, че тазгодишният резултат е следствие от подобряването на регулациите между институциите и по-доброто администриране. За 2017 г. са платени близо 43.6 млн. лв. по 221 проекта, което е 86.70% усвояемост. За 2016 г. стопаните са получили около 42 млн. лв. по 199 договора, а постигнатата усвояемост е 82.09%. За 2015 г. сумата е близо 39 млн. лв., или 77.59% от планираната сума. Осъществени са 121 проекта. През първата година от действието на програмата платената сума е най-малка - 32.158 млн. лв. за 132 заявления или 62.9% от предвидените средства. ", "date": "2018.10.30", "title": "Една пета от парите за лозарство за 2014 - 2018 г. не са усвоени"}
{"url": "https://www.dnevnik.bg/bulgaria/2018/10/30/3336337_izvurshiteliat_na_dvoinoto_ubiistvo_bil_podal_jalba_za/", "text": "Мъжът,  прострелял жена си в столичния кв. \"Надежда\", а по-късно и детето си , бил подал жалба за психически тормоз в края на миналата седмица. Преди убийството Викторио Александров и жена му имали два разговора в интернет. Това стана известно по време на съвместна пресконференция на СДВР и прокуратурата. В четвъртък миналата седмица е имал скандал с жена си и са се разделили, а на следващия ден той подал сигнал в полицията за психически тормоз. Преди това не са имали скандали. За по-голяма сигурност след раздялата бащата на младата жена спал при нея и детето през почивните дни.   \"Вчера никой от съседите не е чул изстрели\", коментира директорът на СДВР Ивайло Иванов. Тялото на жената първи са открили родителите ѝ, които отишли да я потърсят, след като не успели да се свържат с нея по телефона. Разследващите изясняват мотивите за престъплението. След убийството мъжът избягал с детето и взел такси до изоставена постройка в Горни Богров. Александров заплашил шофьора и след това заявил, че ще се самоубие, но детето ще бъде оставено живо, дори добавил: \"Ще го оставя и вие ще го предадете на мои приятели.\" След съдействие на шофьора на таксито полицията е пристигнала в района. Последвал е изстрел, след което извършителят е задържан. Той прострелял детето и е направил неуспешен опит за самоубийство. В момента няма опасност за живота му.", "date": "2018.10.30", "title": "Извършителят на двойното убийство в София бил подал жалба за тормоз срещу жена си"}
{"url": "https://www.dnevnik.bg/sport/2018/10/30/3336330_ferari_zapazva_viarata_si_vuv_fetel_vupreki_poredniia/", "text": "Себастиан Фетел се ползва с доверието на всички във \"Ферари\", обяви директорът на скудерията Маурицио Аривабене след състезанието за Гран при на Мексико. Германецът завърши втори на пистата \"Ерманос Родригес\", но това не се оказа достатъчно да спре  Люис Хамилтън към петата му световна титла . Пилотът на \"Мерцедес\" стана шампион два кръга преди края и вече е пред Фетел по броя на титли. Германецът завършва своя четвърти сезон като пилот на \"Ферари\" и отново се разминава с титлата. \"Себастиан си остава фантастичен пилот и всички във \"Ферари\" са зад него. Дори когато прави грешки, ние сме отбор и се подкрепяме, така ще бъде винаги\", каза Аривабене. Италианецът продължава да вярва, че Фетел може да стане шампион с най-успешния отбор във Формула 1. Скудерията не е печелила титлата при пилотите от 2007 г., когато триумфира Кими Райконен. От 2008 г. пък датира последната титла при конструкторите. Преди последните два старта за сезона в Бразилия (11 ноември) и Абу Даби (25 ноември) \"Мерцедес\" има аванс при конструкторите от 55 точки. \"Няма да се откажем, сега това е мотивацията на всички в отбора – да се опитаме да вземем титлата при конструкторите. Себастиан е амбициран да помогне. Знаем, че няма да е лесно, но ще се борим\", добави Аривабене. Германският пилот погледна назад към сезона и определи ключовите моменти, които са го спрели към титлата. Според Фетел състезанието в Сингапур е наклонило везните в полза на Хамилтън. На пистата \"Марина бей\" Хамилтън спечели с повече от 40 секунди пред третия Фетел, който нямаше отговор на темпото на пилота на \"Мерцедес\". Германецът отказа да признае, че  грешката му на \"Хокенхайм\"  е била с по-големи последици в битката за титлата. \"Всички говорят за Германия (отпадна, докато се движеше пръв на \"Хокенхайм\"), но аз мисля, че в  Сингапур е състезанието , където изгубих битката. Там просто видяхме, че \"Мерцедес\" са пред нас като темпо\", каза четирикратният световен шампион. След спечелването на последната си титла през 2013 г. Фетел има пето, трето, четвърто и второ място в крайното класиране между 2014 и 2017 г. През настоящия сезон германецът отново ще завърши на второ място. Дотук за четири сезона във \"Ферари\" Фетел има 13 победи с отбора и е третият най-успешен пилот на тима по този показател. Пред него са Михаел Шумахер (72) и Ники Лауда (15). И двамата обаче са ставали шампиони със Скудерията – германецът пет пъти (2000-2004), а Лауда два пъти (1975 и 1977 г.). Откакто е във \"Ферари\" Фетел има за съотборник Кими Райконен, но през сезон 2019 г. вторият болид на тима ще кара Шарл Леклер. Пилотът от Монако, който е продукт на академията на скудерията, вече  поиска равни права с Фетел за следващия сезон .", "date": "2018.10.30", "title": "\"Ферари\" запазва вярата си във Фетел въпреки поредния неуспешен сезон"}
{"url": "https://www.dnevnik.bg/evropa/2018/10/30/3336348_stachkata_na_chast_ot_tovarachite_na_letishteto_v/", "text": "Внезапната стачка на товарачите от дружеството \"Авиапартнър\" (Aviapartner) на летището в Брюксел (\"Завентем\")  продължава  шести ден, съобщиха местни медии. Очаква се днес да бъдат засегнати поне 140 от 620 полета. Засега преговорите между служителите и ръководството на дружеството са безплодни. Товарачи обясниха, че работата им е изключително натоварена и положението се влошава. По техни свидетелства на ден е необходимо двама товарачи да обработят осем самолета. Средно във всеки самолет те трябва да натоварят или разтоварят по 120 куфара, всеки със средно тегло от 15 килограма. Товарачите обясняват, че преди са имали време да си починат между обработката на два самолета, но напоследък се налага да работят непрестанно. Така на ден през ръцете на всеки от тях преминават средно по 1920 багажа с общо тегло около 30 тона. \"Авиапартнър\" е едно от трите дружества за наземно обслужване на столичното летище. Стачката бе предприета в разгара на сезона на есенните отпуски в Западна Европа. Отправен бе призив, доколкото е възможно, хората да взимат със себе си само ръчен багаж. Засега на летището в Брюксел са блокирани около 1500 куфара и на пътниците все още не е осигурен достъп, за да могат поне да си вземат вещите обратно. /БТА", "date": "2018.10.30", "title": "Стачката на част от товарачите на летището в Брюксел продължава шести ден"}
{"url": "https://www.dnevnik.bg/bulgaria/2018/10/30/3336373_kolektivnata_bezotgovornost_na_edna_ekskurziia_do_nica/", "text": "Окръжната прокуратура в Габрово е отказала да образува наказателно производство срещу общинските съветници и служители на община Севлиево за  пътуването им до Френската Ривиера през април т.г.  Това е съобщила говорителят на прокуратурата Людмила Рачева, цитирана от местното електронно издание \"Севлиево онлайн\". Мотивът за отказа е, че решението за екскурзията, представена като командировка и платена с пари от местния бюджет, е било взето от \"колективен орган\" - Общинския съвет в града. Проверката по законността на пътуването бе възложена на Областната дирекция на МВР в Габрово от прокуратурата, която се самосезира по публикации в медиите. Проверката трябваше да установи дали при пътуването си общинските съветници и служителите на община Севлиево са злоупотребили със служебното си положение. В продължение на 4 дни (два от които почивни) между 27 и 30 април т.г. 28 севлиевски общинари бяха командировани, с представители на изпълнителната и на законодателната власт в Ница\". Делегацията включваше 23 (от общо 28 общински съветници), четирима зам.-кметове и секретаря на общината. След завръщането им обаче се разбра, че вместо до Ница, където са били командировани, те са посетили малкия, но скъп и престижен курорт Рокбрюн-кап-Мартен и са имали само една протоколна среща в първия ден след пристигането си, при това не с колегите им по ресори, а с един от зам.-кметовете на градчето. Какво са правили членовете на делегацията на Френската Ривиера в почивните дни от посещението си – 29 и 30 април (събота и неделя), не стана известно. Още на 27 април от пресслужбата на местната администрация в Ница съобщиха за \"Дневник\", че в програмата на кмета на града за този ден Подобен разговор не е бил предвиден и за следващите два почивни дни. Така за подробности около командировката на общинарите трябваше да се изчака завръщането им на 30 април. Съветникът Явор Памукчиев (ГЕРБ), чието мнение по информация на \"Дневник\" бе надделяло в спора с колегите му къде да бъдат обменени \"добрите практики\" - в Барселона или на Френската Ривиера, отказа да разговаря за пътуването. По-късно председателят на общинския съвет Здравка Лалева съобщи, че тя и колегите й са били не в Ница, а в Рокбрюн-кап-Мартен. Според нея това се наложило, тъй като в деня на пристигането на севлиевската делегация в \"основната община Ница\" е имало събитие на високо ниво и по тази причина достъпът до сградата на кметството е бил ограничен. От това обяснение стана ясно, че преди пътуването. Объркването в обясненията, които общинските съветници и служители от Севлиево дадоха за програмата на дългия си уикенд в Ница, стана трагикомично, когато с голямо закъснение в сайта на местната администрация все пак се появи официална информация за пътуването. В него между другото бе записано, че по време на разговора със зам.-кмета на Рокбрюн-кап-Мартен са били коментирани \" тъй като \"поддържането и подобряването на инфраструктурата\" било приоритет и в двете общини. Каква връзка са намерили севлиевските общинари между Erasmus+ и инфраструктурата не стана ясно, тъй като програмата е предназначена единствено \"за подкрепа на образованието, обучението, младежта и спорта в Европа\". Светлина върху мотивите и целта на пътуването не хвърлиха и  отчетите за командировката, които се оказаха писани под индиго, с абсолютно идентично и формално съдържание.  Без обяснение останаха и въпросите защо служебното пътуване е било планирано така, че да съвпадне с два почивни дни. От общината отказаха да съобщят имената и длъжността на участниците в делегацията, тъй като те представлявали лични данни. Според достъпната част от информацията на всеки от 28-те делегати са били изплатени командировъчни от около 68 лв. на ден, а освен това за самолетни билети, транспорт и хотелско настаняване са били похарчени малко над 25 хил. лв., или по 895 лв. на човек. предлагана през сайта на туристическото дружество \"Бест травъл ейджънси\", което е организирало и пътуването. Мотив за отказа на Окръжната прокуратура в Габрово да образува наказателно производство за пътуването е фактът, че решението за него е било взето от колективен орган. Според обявеното вчера решение става дума за заседание на Общинския съвет в Севлиево от 19 февруари т.г., на което са присъствали председателите на постоянните комисии и на групите съветници, представени в общинския съвет. Със същото решение съветниците са задължили кмета на Севлиево и председателя на общинския съвет да обезпечат визитата до Франция с разходите за пътуване и командировъчни за четири дни. От своя страна, пак според прокуратурата, кметът е бил длъжен да изпълни решението на съветниците, поради което не може да му бъде търсена съдебна отговорност. Заради \"колективното решение\" отговорност не може да бъде търсена и от членовете на делегацията.", "date": "2018.10.30", "title": "Колективната безотговорност на една екскурзия до Ница, маскирана като командировка"}
{"url": "https://www.dnevnik.bg/zelen/2018/10/30/3336385_svetovnata_populaciia_na_grubnachni_jivotni_e/", "text": "Популацията на гръбначни животни в световен мащаб е намаляла средно с 60% само за 40 години. Това е един от основните изводи на доклада \"Жива планета 2018\" на международната природозащитна организация WWF, публикуван днес. Основна причина за това е свръхексплоатацията на природните ресурси заради повишеното потребление. От организацията подчертават, че през последните десетилетия човешката дейност е засегнала много повече жизненоважни местообитания. Сред тях са океаните, горите, кораловите рифове и влажните зони. За пример се дават Амазонските джунгли, които за половин век са намалели с около една пета. Прекомерното използване на природните ресурси влияе пряко на редица животни и растения. От всички видове растения, земноводни, влечуги, птици и бозайници, изчезващи от 1500 г. насам, 75% са били засегнати от свръхексплоатация, селскостопанска дейност или и от двете едновременно. WWF припомнят, че горите са дом на всеки 8 от 10 сухоземни вида и затова опазването им е изключително важно. \"У нас са оцелели безценни вековни гори, но голяма част от тях още не са защитени\", заявява Веселина Кавръкова, ръководител на българската секция на организацията. Докладът на WWF \"Жива планета\" излиза веднъж на всеки две години, като е публикуван за първи път през 1998 г. Според последните заключения природата осигурява услуги на стойност около 125 трлн. долара годишно, включително жизненоважния достъп до въздух, прясна вода, храна, енергия и лекарства.", "date": "2018.10.30", "title": "Световната популация на гръбначни животни е намаляла средно с 60% за 40 години, сочи доклад"}
{"url": "https://www.dnevnik.bg/evropa/2018/10/30/3336370_germanski_medicinski_rabotnik_otiva_na_sud_zaradi/", "text": "Бивш медицински работник в Германия, обвинен за убийството на 100 пациенти, ще бъде изправен пред съда в северния град Олденбург, предаде Би Би Си. Според следователите 41-годишният Нилс Хьогел, който работел като медицинска сестра, е слагал фатални дози лекарства на пациентите, за които се е грижел, в две болници в Северна Германия. Смята се, че мотивите му са били да впечатли колегите си, като се опита да съживи пациентите, които самият той е убил. Хьогел вече излежава доживотна присъда за убийството на хора, поверени на грижите му. Последното дело, което се очаква да продължи до месец май, идва след направения токсикологичен анализ на ексхумираните останки на починали пациенти. Смята се, че Хьогел е убил 36 пациенти в Олденбург и 64 в намиращия се наблизо Делменхорт между 1999 и 2005 г. Ако бъде признат за виновен за всички смъртни случаи, той ще се превърне в най-лошия сериен убиец в Германия след Втората световна война. Според разследващите той може да е убил още повече хора, но евентуалните жертви са били кремирани. Хьогел бе хванат през 2005 г., когато инжектирал непредписано лекарство на пациент в Делменхорст. През 2008 г. бе вкаран в затвора за седем години за опит за убийство. По време на второ дело през 2014-2015 г. бе признат за виновен за две убийства и два опита за убийство и получи максимална присъда. Той каза, че \"искрено съжалява\" и се надява семействата да намерят мир, както и че решенията му да извърши престъпленията са били \"относително спонтанни\". По време на делото призна пред психиатър, че е убил 30 души. След това разследването бе разширено и бяха ексхумирани останките на още 130 пациенти, за да се потърсят следи от лекарство, което може да е причинило спиране на сърдечната дейност. Данните от болницата в Олденбург показват, че смъртните случаи са били повече, когато Хьогел бил на смяна.", "date": "2018.10.30", "title": "Германски медицински служител отива на съд заради смъртта на 100 пациенти"}
{"url": "https://www.dnevnik.bg/biznes/2018/10/30/3336379_proizvodstvenite_ceni_se_vdignaha_s_37_za_godina/", "text": "Общият индекс на цените на производител през септември 2018 г. нараства с 3.7% в сравнение със същия месец на 2017 г., съобщи Националният статистически институт. Увеличението се дължи на поскъпването в енергетиката с 4.2% и в преработващата промишленост с 3.8%, докато в добивната промишленост е отчетено намаление - с 3.0%. От данните на НСИ се вижда, че поскъпването затихва след пика от 6.8% през юни и стойността на показателя през септември е най-ниската за последните пет месеца. В преработващата промишленост най-голям годишен ръст статистиците отчитат при производството на хартия, картон и изделия от хартия и картон - с 5.5%, производството на дървен материал и изделия от него, без мебели, производството на химични продукти и обработката на кожи и производството на изделия от обработени кожи без косъм - по 4.7%. Намаление на цените е регистрирано при производството на основни метали - с 1.0% Увеличението на заводските цени спрямо август е средно с 0.3%. По-високи цени са регистрирани при производството и разпределението на електрическа и топлоенергия и газ - с 0.5%, и в преработващата промишленост - с 0.3%, а в добивната промишленост е отчетено намаление - с 0.2%. За месец най-много поскъпва производството на химични продукти - с 1.3%, и производството на облекло - с 1.0%, а намаление е регистрирано при производството на основни метали - с 1.2%, и при производството на изделия от каучук и пластмаси - с 0.5%.", "date": "2018.10.30", "title": "Производствените цени се вдигнаха с 3.7% за година"}
{"url": "https://www.dnevnik.bg/sport/2018/10/30/3336344_del_potro_se_otkaza_ot_uchastie_vuv_finalite_na_atp/", "text": "Световният №4 Хуан Мартин дел Потро официално се отказа от участие във финалите на АТП в Лондон, които започват в средата на ноември. Аржентинският тенисист потвърди, че  контузията в коляното , която получи по-рано през месеца, го спира за Лондон. Дел Потро получи контузия на капачката в осминафиналния мач с Борна Чорич от мастърса в Шанхай. След травмата Дел Потро обяви, че няма да участва в повече турнири до Лондон с надеждата да се възстанови. Датата 12 ноември, когато започва финалната надпревара за осемте най-добри през годината обаче е непосилна за Дел Потро. Аржентинецът изпраща силен сезон, в който записа 47 победи и 13 загуби. Той спечели титлите в Акапулко и Индиън уелс и игра финал на US Open девет години след титлата си в Ню Йорк. На \"Ролан Гарос\" Дел Потро стигна до полуфиналите, а на \"Уимбълдън\" игра четвъртфинал. Дотук за  турнира в Лондон  се класираха Рафаел Надал, Новак Джокович, Роджър Федерер, Алекасндър Зверев и Кевин Андерсън, който в неделя спечели титлата във Виена. След отпадането на Дел Потро то №9 през годината също ще участва в Лондон. В момента седми в състезанието за Лондон е Марин Чилич (3880 точки), а след него са Доминик Тийм (3545) и Кей Нишикори (3220). Десетата позиция се заема от Джон Иснър с 3075 точки, но за да се класира американецът ще трябва да се представи по-добре на мастърса в Париж от Нишикори.", "date": "2018.10.30", "title": "Дел Потро се отказа от участие във финалите на АТП"}
{"url": "https://www.dnevnik.bg/sviat/2018/10/30/3336386_erdogan_obiavi_nova_ofanziva_za_unishtojavane_na/", "text": "Турският президент Реджеп Тайип Ердоган обяви, че скоро предстои нова операция срещу кюрдски цели източно от река Ефрат, предаде в. \"Дейли сабах\". Коментарите на Ердоган следват няколко месеца на относително затишие след операция \"Маслинова клонка\" в Северозападна Сирия. Турция, с аргумента за  нуждата да прочисти \"терористичен коридор\"  по границата си, изтласка кюрдски сили от района на град Африн и съгласно договорка със Съединените щати издейства прехвърлянето им  източно от град Манбидж  и река Ефрат. В края на миналата седмица обаче отново имаше нападения от другата страна на Ефрат. Тази сутрин Ердоган обяви, че с интервенцията от последните дни Турция е \"приключила подготовката\" на операцията. \"Ще прегазим терористичните групи с по-широки и по-ефективни операции\", каза президентът, цитиран от Анадолската агенция. Анкара смята Партията на демократичния съюз (PYD) и военното ѝ крило, Силите за защита на народа (YPG), доминирали кюрдската политика в последните години, за сирийски разклонения на забранената в Турция Кюрдска работническа партия (ПКК). YPG и PYD контролират по-голямата част от Северна Сирия, а до март тази година - и Африн, след като отвоюваха обширни територии от \"Ислямска държава\" в коалиция, подкрепяна от Съединените щати. И САЩ имат военно присъствие на терен в Сирия като част от коалицията, чийто гръбнак са YPG и в която има и арабски формации. Присъствието им в южната част на страната  доведе и до сблъсъци с руски наемници  по-рано тази година.", "date": "2018.10.30", "title": "Ердоган обяви нова офанзива за \"унищожаване\" на кюрдски цели в Сирия в райони с военни на САЩ"}
{"url": "https://www.dnevnik.bg/evropa/2018/10/30/3336397_loshoto_vreme_v_italiia_vze_jertvi/", "text": "Лошото време, което  обхвана Италия  от неделя, е отнело живота на най-малко девет души, а много училища в цялата страна и днес останаха затворени, съобщи службата за гражданска защита, цитирана от \"Франс прес\". В североизточната област Венето, където положението е най-сложно, губернаторът обяви извънредно положение. Във  Венеция  нивото на водата се повиши до 156 см, доста над 130 см, смятани за критични. Освен петте жертви, идентифицирани през вчерашния ден, един човек е загинал във Венето от паднало дърво, както и пожарникар в Алто Адидже, Северна Италия, участвал в спасителни операции. Жена е загинала в дома си в резултат на свличане на земна маса и камъни в Трентино, също на север. Един мъж се смята за изчезнал в морето край Калабрия. Лодката му вчера е открита празна на крайбрежните скали, а във водата е забелязано тяло, но заради бурята още не е извадено. Според италианските медии общо около 170 души - туристи и служители в хотели, са блокирани в прохода Стелвио, Северна Италия, на границата с Швейцария, на над 2700 метра надморска височина, заради обилните снеговалежи, натрупали метър и половина снежна покривка. В североизточната област Фриули-Венеция Джулия 23 хил. души са без електричество, а много пътища са непроходими, съобщиха местните власти. От началото на тази вълна от лошо време италианските пожарникари са оказали помощ на нуждаещи се около 7 хил. пъти. Поройните дъждове, придружени от ветрове, достигащи в някои региони до 180 км/ ч, станаха причина за спиране на движението. В Генуа летището ще бъде затворено до 13 ч. днес, тъй като пистите са покрити с отломки, довлечени от дъжда, вятъра и прилива. Училищата в града ще бъдат затворени през целия ден, както и в Рим и много други италиански общини, където няма да работят и детските градини. Трафикът в Рим днес е силно затруднен, тъй като много паднали дървета още блокират улиците около центъра.", "date": "2018.10.30", "title": "Лошото време в Италия взе жертви"}
{"url": "https://www.dnevnik.bg/kultura/2018/10/30/3336399_stefan_vuldobrev_pravi_koledno_turne_sus_simfonichen/", "text": "Актьорът, музикант и композитор Стефан Вълдобрев ще направи коледно турне с проекта си \"По-полека symphony\", съобщава екипът му. Заедно с групата \"Обичайните заподозрени\", в която влизат Стоян Янкулов-Стунджи, Веселин Веселинов-Еко, Иван Лечев, Мирослав Иванов, изпълнителят ще представи някои от любимите на публиката песни като \"По-полека\", \"Холивуд\", \"Рай\" и \"Обичам те\", но в нов аранжимент с помощта на симфоничния оркестър на Държавна опера - Пловдив, с диригент Константин Добройков. През лятото формацията направи успешна обиколка на сцените в Пловдив, летните театри във Варна, Плевен и Велико Търново, посетена от над 6000 души, допълват от екипа. Сега турнето, което започва на 3 ноември в Sofia Live Club, ще включва и спирка в родния град на Вълдобрев - Стара Загора, където той ще се срещне с публиката на 12 декември. В Доходно здание в Русе формацията ще бъде на 17 декември, а заключителният концерт ще бъде на сцената на Народен театър \"Иван Вазов\" в навечерието на коледните празници – 21 декември. Билети за част от концертите вече се предлагат в мрежата на \"Ивентим\". ", "date": "2018.10.30", "title": "Стефан Вълдобрев прави коледно турне със симфоничен оркестър"}
{"url": "https://www.dnevnik.bg/bulgaria/2018/10/30/3336382_kratki_novini_sudiiata_s_bednite_rodnini_v_primorsko/", "text": "Бенчо Бенчев се завърна в Общинския съвет в Бургас Той ще бъде независим общински съветник, съобщава \"Фокус\". Съветникът вече не заема заместник-председателското място, а избра място сред редовните съветници. В момента срещу Бенчо Бенчев се водят две дела – за укриването на Димитър Желязков – Очите и за открити в дома му боеприпаси. Желязков е сочен за организатор на престъпна група. След задържането му Бенчев обяви, че случайно се видели с Желязков в Гърция, при което поел ангажимент да го превози до Истанбул, защото бил болен и имал нужда от лечение. Самият Желязков пък все още се намира в турския арест. В края на август районният съд в Бургас потвърди взетата спрямо общинския съветник Бенчо Бенчев  мярка за неотклонение  \"Парична гаранция\" в размер на 50 хил лв. Момче забило химикалка в скулата на свой съученик след скандал Столични полицаи изясняват обстоятелствата около инцидент в столично училище. Сигналът за него е подаден малко преди 10 часа. По първоначална информация двама 16-годишни ученици се скарали, при което единият забил химикалка в скулата на другия. Пострадалият е откаран в болница. Родителите на двамата са уведомени. Съдията с \"бедните\" роднини в Приморско вече не е шеф  От третия опит съдийската колегия на Висшия съдебен съвет (ВСС) успя да избере председател на Административния съд в Бургас. Кадровиците единодушно подкрепиха за поста единствения кандидат - Чавдар Димитров, който работи в съда. От пролетта на миналата година временен шеф е съдията от Върховния административен съд Панайот Генков,  и звестен от скандала с \"бедните\" магистратски роднини , получили право на строеж в Приморско. Той беше и един от кандидатите за председател на съда в Бургас при втората процедура, но по време на изслушването му се отказа от надпреварата. Още една подсъдима с Валентин Димитров почина преди края на делото \"Топлофикация\" Втора подсъдима по делото за присвояване на близо 4.5 млн. лева от столичната \"Топлофикация\" е починала преди края на съдебната сага, информира news.lex.bg. Започналият през 2008 г. процес, по който на съд е изправен и бившият шеф на дружеството Валентин Димитров - Вальо Топлото, се разглежда отново от първа инстанция. Срещу Димитров има още едно неприключило дело - за пране на пари и данъчни престъпления. Той бе осъден по дело за безстопанственост и изтърпя наказанието си от 3 години затвор. В началото на годината пък беше окончателно оправдан по четвърто дело - за валутни престъпления. Прокуратурата в Сливен ще провери за месец сигнал за мухлясали закуски  Прокуратурата в Сливен ще провери публикации в медиите за това, че в детски градини и училища в града са раздавани мухлясали закуски по програмата \"Училищно мляко\". Обвинението ще провери има ли нарушени правила при производството, преработката и съхранението на храните, както и дали това е изложило на опасност здравето и живота на децата. През следващите 30 дни прокуратурата очаква доклади от регионалните поделения на МВР, икономическата полиция, здравната инспекция и агенцията по храните. \"Топлофикация\" - Пловдив преправя инсталациите на хоризонтални \"Топлофикация\" Пловдив предлага на клиентите си да преправи сградните инсталации от вертикален на хоризонтален тип. В пилотен проект за три сезона собственици в 7-етажна сграда са намалили разхода си на енергия с 85%, се казва в съобщение на \"EVN Топлофикация\". При хоризонталната инсталация има само един вертикален щранг, който минава през обща част на всеки етаж (например стълбищна площадка). От този щранг излизат индивидуални разклонения към всеки апартамент. На входа на апартамента се монтира индивидуален топломер, който се отчита без да се влиза в жилището и без да има нужда от измервателни уреди на всеки радиатор.", "date": "2018.10.30", "title": "Кратки новини: Бенчо Бенчев се завърна в Общинския съвет в Бургас"}
{"url": "https://www.dnevnik.bg/ot_vas/novini_ot_vas/2018/10/30/3336129_obshtinata_sreshtu_peshehodcite_-_epizod_poreden/", "text": "Това е пространството пред Министерството на икономиката на ул. \"Славянска\". Само допреди 2-3 седмици имаше ремонт на частта, определена за коли (по незнайно коя заповед или разрешение, улични знаци или друго, указващо право на паркиране на коли на \"светлата част\" на снимката няма, но там спират колите на богопомазаните чиновници от това министерство).", "date": "2018.10.30", "title": "Общината срещу пешеходците - епизод пореден"}
{"url": "https://www.dnevnik.bg/zdrave/pregledi_i_kampanii/2018/10/30/3336411_lekari_ot_vma_shte_preglejdat_bezplatno_za_grip_i/", "text": "Специалисти от Военномедицинска академия (ВМА) ще преглеждат безплатно за грип и сезонни вирусни инфекции при лица над 12-годишна възраст, съобщиха от лечебното заведение. Прегледите ще се проведат на 1 и 2 ноември (четвъртък и петък) от 9 до 14 ч. Консултациите ще стават в кабинет 108 на Катедрата по инфекциозни болести. От ВМА напомнят, че е необходимо да бъде направено предварително записване на тел.: 02/92 25 989 и 02/ 92 26 125. Не се изисква направление от личния лекар.", "date": "2018.10.30", "title": "Лекари от ВМА ще преглеждат безплатно за грип и вирусни инфекции"}
{"url": "https://www.dnevnik.bg/sviat/2018/10/30/3336408_iskam_da_sum_prezident_-_hiluri_klintun_ne_izkljuchi/", "text": "От \"не\" до \"нямам идея преди изборите на 6 ноември\" - бившият държавен секретар Хилъри Клинтън бе уклончива, попитана от онлайн издание дали ще се кандидатира за президент през 2020 г. Думите ѝ - седмица преди междинните избори в САЩ, предизвикаха множество коментари в американски медии. \"Искате ли да се кандидатирате отново\", пита журналистът Кара Суишър в интервю с Recode, чийто пълен текст е  публикуван на сайта . След като Клинтън отговаря с \"не\", следва пауза и тя продължава: \"Бих искала да съм президент. Мисля, надявам се, че когато имаме демократ в Овалния кабинет през януари 2021 г., ще има много работа.\" По думите ѝ през 2021 г. предстои много тежка работа заради случващото се сега и изтъква собствения си досегашен опит като сенатор и начело на Държавния департамент. Журналистът пита дали именно тя ще опита да върши тази работа. \"Нямам идея\", отговаря Клинтън. \"Няма дори да мисля за това какво ще стане после, преди да преминем през изборите на 6 ноември, но ще направя всичко по силите си, за да се уверя, че имаме демократ в Белия дом през януари 2021 г.\" Попитана за конкретни имена на възможни кандидати, Клинтън не назовава такива. \"Клинтън, изглежда, прави разграничение: не иска да се кандидатира отново за президент; иска да е президент,\" пише \"Вашингтон пост\". И президентът Доналд Тръмп коментира тази възможност. В интервю за \"Фокс нюз\" той каза, че би влязъл в изборната битка с всекиго, включително и с Клинтън, с която е бил  \"много щастлив\" .", "date": "2018.10.30", "title": "\"Искам да съм президент\" - Хилъри Клинтън не изключи да се кандидатира отново през 2020 г."}
{"url": "https://www.dnevnik.bg/bulgaria/2018/10/30/3336434_toploto_vreme_produljava_prez_noemvri/", "text": "Ноември започва със слънчеви дни и по-високи от обичайните температури. Такава е прогнозата за времето на Националния институт по метеорология и хидрология (НИМХ) при БАН, цитирана от \"Фокус\". Очаква се средната месечна температура да бъде над нормата, която за Северна България и Горнотракийската низина е между 5 и 8°, за високите полета – между 3 и 5°, по Черноморието и долината на р. Струма – между 8 и 10°, в планинските райони — от минус 5 до 3°. Месечната сума на валежите ще бъде под нормата, като до средата на месеца в повечето райони ще е без валежи. Месечната норма на валежите за по-голямата част от страната е между 40 и 70 л/кв.м, в южните и планинските райони – между 60 и 90 л/кв.м. Най-ниските температури през месеца ще бъдат между минус 7 и минус 2°, по-високи по Черноморието, а най-високите - между 20 и 25°. През първото десетдневие от ноември температурите ще бъдат по-високи от обичайните, въпреки че след 5-и постепенно ще се понижат. През повечето дни от десетдневието над по-голямата част от страната ще е предимно слънчево, на места в равнините преди обед ще има ниска слоеста облачност или мъгла. Временни увеличения на облачността ще има около 8 ноември, когато на отделни места ще превали слаб дъжд. В средата на месеца температурите ще бъдат близки до обичайните. В равнинната част от страната ще преобладава облачно и мъгливо време, на места с ръмежи. Повече слънчеви часове ще има в планинските райони, където и температурите ще бъдат по-високи. По-значителни увлечения на облачността и валежи от дъжд се очакват около 15 и 19 ноември, когато и температурите относително ще се понижат. През третото десетдневие се очаква увеличаване на динамиката на атмосферните процеси. Около 23-и, 26-и и в края на месеца през страната ще преминават атмосферни смущения и на много места ще има превалявания и понижение на температурите.", "date": "2018.10.30", "title": "Топлото време продължава през ноември"}
{"url": "https://www.dnevnik.bg/biznes/2018/10/30/3336439_proekti_za_kosmicheski_izsledvaniia_mogat_da_poluchat/", "text": "Български компании и организации могат да кандидатстват с проекти на стойност до 400 хил. евро по Плана за европейските коопериращи държави, съобщи зам.-министърът на икономиката Александър Манолев на форум за предстоящата Четвърта сесия за набиране на проектни предложения от България, която Европейската космическа агенция организира. Това се казва в съобщение на пресцентъра на министерството. До дни ще бъде обявено началото на процедурата като проекти ще могат да се подават в продължение на 6 месеца. През предишни сесии са подадени общо 69 проекта, а са одобрени и в процес на изпълнение 14. \"Към този момент академичните организации са по- активни, но се надяваме, че и бизнесът ще се включва още по-пълноценно\", коментира Манолев с уточнението, че четири пети от проектите са на академичните среди. Общата цел на Плана за европейските коопериращи държави е да свърже България с програмите и дейностите на Европейската космическа агенция (ЕКА)и да я подготви по най-ефективния начин за бъдещо присъединяване към Конвенцията на ЕКА. Планът включва технологии и оборудване; научни проекти и/или експерименти; използване на данни; подкрепа за малките и средните предприятия. На сесията, която предстои да започне, ще се подкрепят проекти за дейности, свързани с летателният сегмент с потенциал за повторна употреба в мисиите на агенцията; научноизследователска и развойна дейност (включително технологични демонстрации, разработване на промишлени процеси, квалификация / сертифициране на процеси), водещи до продукти или генерични технологии с потенциал за повторна употреба; космически приложения – продукти и услуги отнасящи се към съществуващата европейска космическа инфраструктура/ инфраструктурата на ЕКА; подготвителни дейности свързани с проучване на пазара, изисквания на потребителите и др., които да насърчават националната конкурентоспособност. Финансиране могат да спечелят дейности за осведомяване и образование, които да повишат знанията за космическите технологии и практическото им приложение (включително демонстрационни дейности в институциите за средно образование и научните центрове), да се увеличи мотивацията на младите хора да изберат космическо образование и космическа индустрията като сфера на професионална реализация.", "date": "2018.10.30", "title": "Проекти за космически изследвания могат да получат до 400 хил. евро"}
{"url": "https://www.dnevnik.bg/razvlechenie/2018/10/30/3336423_farel_uiliams_zabrani_na_trump_da_izpolzva_muzikata_mu/", "text": "Американският изпълнител Фарел Уилямс е направил законови стъпки да забрани на президента на САЩ Доналд Тръмп да използва негова музика, пише \"Ролинг стоун\". Адвокатът на певеца е изпратил писмо с предупреждение до Тръмп, след като неговата песен Happy (от англ. - щастлив) бе използвана от екипа на президента на събитие през уикенда след трагичните събития в Питсбърг, където 11 души бяха убити в синагога. \"В деня на масовото убийство на 11 човешки същества от ръцете на разочарован \"националист\" вие пуснахте Happy на тълпата по време на политическо събитие в Индиана\", пише адвокатът Хауърд Кинг, цитиран от USA Today. Той допълва: \"Нямаше нищо щастливо в трагедията, причинена на страната ни в събота, и не е било дадено разрешение за използването на тази песен за тази цел.\" В писмото пише още, че като изключителен собственик на авторските и изпълнителските права на песента Happy Фарел Уилямс \"не е давал и няма да даде разрешението си\" публично да бъде изпълнявана или излъчвана по друг начин която и да било от неговата музика. Изданието \"Вашингтон пост\" допълва, че песента е била пусната на предизборно събитие в Индиана в подкрепа на републиканеца Майк Бост.  Уилямс не е единственият, заплашил по законен начин Тръмп да не използва музиката му. По-рано този месец от името на Принс бе изпратено предупреждение до екипа на Тръмп да не използва Purple Rain по време на подобни политически събития. През август подобно нещо направи и Стивън Тайлър, след като по този начин бе използвана песента на \"Аеросмит\" Livin' on the Edge.", "date": "2018.10.30", "title": "Фарел Уилямс забрани на Тръмп да използва музиката му"}
{"url": "https://www.dnevnik.bg/tehnologii/2018/10/30/3336350_sondata_parkur_se_dobliji_rekordno_blizo_do_slunceto/", "text": "Само 78 дни след изстрелването на сондата \"Паркър\" тя вече влезе в историята. От американската космическа агенция НАСА обявиха, че е подобрила рекорда за най-близко намиращ се до Слънцето апарат, създаден от човека. Вчера сондата е преминала границата от близо 43 млн. км, която беше достигната от космическия кораб Helios 2 през април 1976 г. \"Паркър\" трябва да достигне звездата през 2024 г. Именно тогава ще е и най-близо до нея, като се очаква да е на малко над 6 млн. км от повърхността ѝ. След това ще направи поне 24 обиколки на Слънцето. \" Изминаха само 78 дни от началото на мисията , а вече се доближихме до нашата звезда по-близо от всеки друг космически кораб в историята\", заяви ръководителят на проекта Анди Дрисман. Освен това се очаква сондата да счупи рекорда за най-бързо движещ се обект в посока звездата. И той се държи от апарата Helios 2, който достига близо 250 хил. километра в час. На 5 ноември \"Паркър\" трябва да се гмурне във фотосферата на Слънцето - тази част от звездата, която остава да се вижда от Земята при пълно слънчево затъмнение. Първите данни от мисията се очакват през декември. Макар да е на милиони километри от звездата, \"Паркър\" ще премине през слънчевата корона, където температурите достигат 3 милиона градуса по Целзий. Защитата се осигурява от 12 см дебел термощит, който ще се нажежи до 1400 градуса, а минимално излизане на сондата от неговата \"сянка\", ще го унищожи за секунди. Целта на сондата е да изследва как енергията и топлината се движат през слънчевата корона, както и да проучи какво ускорява слънчевите енергийни частици. Очаква се от събраните данни прогнозите за големи изригвания на Слънцето и последвалите от това метеорологични изменения, които влияят на живота на Земята, както и на сателитите и астронавтите в Космоса, да са още по-точни.", "date": "2018.10.30", "title": "Сондата \"Паркър\" се доближи рекордно близо до Слънцето"}
{"url": "https://www.dnevnik.bg/biznes/2018/10/30/3336469_proekti_za_sgradi_s_nad_200_parkomesta_shte_se/", "text": "За обществените и частните сгради с над 200 места за паркиране и гариране занапред ще се правят задължително транспортни проучвания, които да покажат какво ще е натоварването на уличната мрежа и градската среда от трафика, породен от изграждането им. Това предвижда проект за промени в Наредбата за планиране и проектиране на комуникационно-транспортната система на урбанизираните територии, публикуван за обществено обсъждане от Министерството на регионалното развитие и благоустройството, съобщи пресцентърът на ведомството. Целта е да се проучи допълнителното натоварване на уличната мрежа и градската среда от трафика, който ще се привлече в даден район от изграждането на нови обекти, за които са предвидени повече от 200 паркоместа. Освен за новите сгради, задължението ще важи и при надстрояване, пристрояване и промяна на предназначението на съществуващи сгради, ако в резултат местата за паркиране около тях станат повече от 200. Целта на измененията е да се регламентира комфортът на гражданите с въвеждането на механизъм за предварително транспортно проучване, което ще се взема предвид от органа, който одобрява инвестиционния проект, се казва в съобщението Общинските съвети в общините ще разработват изисквания за определяне на обхвата и съдържанието на проучванията и реда за одобряването им. Започналите до влизане в сила на наредбата съгласувания и одобряване на инвестиционни проекти и издаване на разрешения за строеж се довършват по реда на тази наредба. За започнато производство по съгласуване и одобряване на инвестиционен проект и издаване на разрешение за строеж се смята внасянето на инвестиционния проект за съгласуване и одобряване от компетентния орган, пояснява министерството. Срокът на обществената консултация е 14 дни, защото, според мотивите, има много обекти в напреднала фаза, който са пряко засегнати от липсата на правила за прилагане на новия модел. Според мотивите към проекта \"за прилагане на предложения проект на наредба не са необходими финансови и други средства\". Наредбата и мотивите към нея са публикувани на интернет страницата на  Министерството на регионалното развитие и благоустройството  и в  Портала за обществени консултации .", "date": "2018.10.30", "title": "Проекти за сгради с над 200 паркоместа ще се изследват как влияят на трафика"}
{"url": "https://www.dnevnik.bg/photos/2018/10/30/3336118_fotogaleriia_spomeni_ot_purvata_svetovna_voina/", "text": "Вази от шрапнели, военни униформи и останки от цепелин от Първата световна война могат да се видят в дома на Шантал и Серж Джудице.", "date": "2018.10.30", "title": "Фотогалерия: Спомени от Първата световна война"}
{"url": "https://www.dnevnik.bg/sviat/2018/10/30/3336473_ruskite_slujbi_zadurjali_zapodozrian_za_tech_na/", "text": "Руската Федерална служба за сигурност (ФСБ) е задържала няколко души, сред които и свой служител, за изтичане на информация за пътуванията в чужбина на сочените за отровители на бившя двоен агент Сергей Скрипал, съобщи онлайн изданието  \"Росбалт\" . Задържаният на работното си място сътрудник на ФСБ, руското контраразузнаване, е част от пограничната служба на институцията в Северозападния регион. Според медията, която цитира свой източник, агенти на ФСБ са направили 60 обиска, включително на частни детективи и други, продаващи информация от затворени бази данни. В резултат ФСБ завела дела за незаконно получаване и разгласяване на засекретена информация, както и за превишаване на правомощията на частни детективи и нарушена неприкосновеност на личния живот. Сред задържаните е и човек, който работи за Федералната данъчка служба. През лятото Великобритания обяви, че двама руски граждани, влезли под имената Руслан Боширов и Александър Петров, влезли през пролетта на тази година във Великобритания в дните на отравянето на Скрипал с нервнопаралитично вещество от групата \"Новичок\". Разследващите издания The Insider и Bellingcat твърдят, че имената  Руслан Боширов  и Александър Петров са псевдоними, зад които стоят полковникът от ГРУ Анатолий Чепига и военният лекар  Александър Мишкин . В интервю за руската телевизия RT двамата обявиха, че отишли в Солсбъри като туристи. Според източника на \"Росбалт\" наказателните дела и арестите официално не са свързани с двамата, а с изтичане на информация \"за други\", но става дума именно за \"Петров\" и \"Боширов\".", "date": "2018.10.30", "title": "Руските служби задържали заподозрян за теч на информация за агентите \"Петров\" и \"Боширов\""}
{"url": "https://www.dnevnik.bg/zelen/2018/10/30/3336472_za_godina_mrusniiat_vuzduh_e_dovel_do_prejdevremennata/", "text": "Замърсяването на въздуха с фини прахови частици е довело през 2015 г. до преждевременната смърт на 14 200 души в България. Това показа  проучване  на Европейската агенция по околната среда, обхващащо 41 европейски страни. То е обновена версия на доклада, обхващащ периода 2000-2016 г. Според доклада около 422 хил. случая на преждевременна смърт в тези страни през 2015 г. са свързани със замърсяването на въздуха с прахови частици с диаметър 2.5 микрона или по-малко (ПЧ2.5), като 391 хил. са случаите в ЕС. Тези частици да твърде малки, за да бъдат видяни или помирисани, но имат изключително вреден ефект и могат да причинят рак на белите дробове, астма и сърдечни болести. Авторите отбелязват, че само заради този вреден за здравето елемент България е изгубила 142 хиляди години живот на гражданите си. Още общо над 10 хил. години живот на българи са изгубени заради азотен диоксид и тропосферен озон. В България 640 случая на преждевременна смърт са свързани с превишаваща допустимата норма концентрация на азотен диоксид (който се свързва със замърсяването от колите), а 350 – с излагането на нива на тропосферен озон над допустимите граници. В изследваните 41 страни тези смъртни случаи са съответно 79 хил. и 17 700, а в ЕС – 76 хил. и 16 400. За разлика от защитния озонов слой в стратосферата, трапосферният озон е вреден и се формира, когато емисии като тези от въглероден диоксид реагират с други замърсители. В доклада се отбелязва, че нивото на замърсяване леко се подобрява в ЕС, но продължава да е много по-високо от стандартите на съюза и на Световната здравна организация. Замърсяването на въздуха е основната причина за преждевременан смърт в изследваните 41 европейски държава и е \"прекалено високо\", отбелязва още агенцията, а нейният директор Ханс Брайнинкс го определя като \"невидим убиец\", срещу който трябва да се засилят усилията за да бъдат ограничени причините за него. Според анализа основните източници на замърсяване са транспортът, производството на енергия, търговските и индустриални сгради и домовете, индустрията, земеделието. Агенцията отбелязва, че по-широката оценка, включена в доклада, е показала, че преждевременните смъртни случаи, дължащи се на фини прахови частици са намалели с около половин милион от 1990 г., което се дължи на европейските политики за качеството на въздуха и мерки на местно ниво, довели например до по-чисти превозни средства, индустрия и производство на елетроенергия. През 2015 г. концентрацията на ПЧ2.5 е била малко по-ниска от предходната година, но нивата на тропосферен озон и на азотен диоксид са били по-високи. Регионите с най-лоши нива на фини прахови частици са в източноевропейски държави като България, Полша и Словакия. Други страни над допустимите норми са Хърватия, Сърбия, Албания и Босна. Македония се представя най-зле от всички държави. Замърсеният въздух нанася щети също така на екосистемите, почвата, горите, реките и намалява реколтите, предупреждава още агенцията.", "date": "2018.10.30", "title": "За година мръсният въздух е довел до преждевременната смърт на над 15 хил. българи"}
{"url": "https://www.dnevnik.bg/sport/2018/10/30/3336500_kubrat_pulev_zagovori_za_machove_i_izvun_sofiia/", "text": "Кубрат Пулев заговори за идеята в бъдеще да има мачове в България, които да са извън София. По думите му строящата се зала в Бургас, както и тези във Варна и Пловдив дават добри възможности. Пулев участва дейно в организацията на  мача си с Хюи Фюри . След победата си българинът, който е официален претендент на IBF, гледа към възможността да организира нови галавечери. \"Разбира се, говорили сме с телевизиите, те са окей за две-три боксови гали. Но предполагам, че следващата гала няма как да е в България, защото трябва да се изправя срещу друг противник. Всичко е въпрос на преговори. Брат ми (Тервел Пулев) трябва да защити тази титла (европейската в полутежка категория)\", каза Пулев пред БНТ. \"Ще видим, и лятото може... Може във Варна, в Бургас. София не е България. За нас е хубаво да бъде във всеки град\", добави той. Пулев посочи, че в очакване на големия мач за световната титла в тежка категория вероятно ще изиграе един-два други двубоя.", "date": "2018.10.30", "title": "Кубрат Пулев заговори за мачове и извън София"}
{"url": "https://www.dnevnik.bg/kultura/2018/10/30/3336476_nad_19_mln_leva_uvelichenie_predvijda_bjudjetut_za/", "text": "Сумарно над 19 млн. лв. е увеличението на бюджета за култура. Това обяви в предаването \"Култура.БГ\" по БНТ министърът на културата Боил Банов, като коментира и въпроси, свързани с избора на директор на Националната опера и балет, бъдещето на Държавната опера в Русе и националното участие на България на Венецианското биенале на изкуствата през 2019 г.. В посочената сума влиза приетото увеличение от 10% на заплатите, което включва читалищата, общинските и регионални музеи и художествени галерии, както и 20% увеличение на средствата за училищата по изкуства. Ще има и пари за дейности, допълни Банов. Два милиона лева ще бъдат отделени за програми, проекти, фестивали, което по думите му е \"едно огромно увеличение на фона на това, с което досега разполагахме\". По 500 хил. лв. е увеличението за фонд \"Култура\", за проекти в музеи и галерии, за сценични изкуства и за фестивали. Втора поредна година ще бъдат отделени 1 млн. лв. за библиотеките, за купуване на книги и за повишаване културата на четене. Обогатяването на фондовете на библиотеките ще се отрази благоприятно и на бизнеса на издателите, допълни министърът. За читалищата сумарното увеличение е над 13%, което включва увеличението на заплатите, но и там ще останат пари за дейност, каза Банов.   1,5 млн. повече към досегашния бюджет. В археологията се запазва една тенденция от последните години. Само преди две години цялата археология с консервация, реставрация и проучвания беше общо 1 милион. Сега, в момента и с това увеличение е 3.5 милиона\", заяви министърът. Повече от два пъти се увеличава и финансирането на Института за паметници на културата, което включва възнагражденията на заетите в него, пари за дейност, за закупуване на съвременна техника. Февруари месец най-вероятно ще приключат строителните и ремонтни дейности в подземията на министерството, където архивът на Института да бъде преместен и съхраняван, за да се повиши ефективността на съвместната им дейност, допълни Банов. Министърът е категоричен, че заради което в момента министерството качва записи от проведените конкурси за ръководни постове в свой канал в YouTube, докато институцията обнови официалния си сайт, казва министърът. \"Това е политика на моя екип..., която вече е облечена и със закон.\" По повод обсъждания конкурс за избор на директор на Националната опера и балет Банов обясни, че сформирането на комисиите става по определени, много ясно разписани правила, в които участват трима представители на гилдиите, които не са обвързани по никакъв начин със съответния институт, трима ясно определени представители на Министерство на културата, представителите на синдикатите и работодателите, юристи и бюджетни представители. Относно финансовите затруднения, пред които е изправена Държавната опера в Русе, министърът коментира: ще е такова, каквото е на Националната опера, на Пловдивската опера. То е подсигурено от държавата.\" Той подчерта, че сътресенията там са финансови, а не художествени и те ще бъдат преодоляни. Според него настоящият директор ще има възможност до края на новия сезон да реализира проектите си и да постигне необходимите положителни постъпления. В момента тече и конкурс за статут на . Това е най-голямото световно събитие в областта на съвременното изкуство. То съществува от 1895 година и оттогава досега страната ни е участвала пет пъти в него. Статутът, обясни Банов, означва комплект от документи. В момента тече процедура на обществено обсъждане на регламентите за участие. Участието на дадена страна се решава съвместно с организаторите на самото биенале. Те одобряват куратора и \"не можем да направим, както се казва, някаква домашна претоплена манджа и да кажем този ще ни представлява\", допълни Банов. Той обясни, че сме в напреднали преговори за мястото и условията. Министърът обяви още, че се надява страната да работи в посока устойчиво присъствие на биеналето във Венеция и пое ангажимент през май месец 2019 г., когато то се открива, да има българско представителство.", "date": "2018.10.30", "title": "Над 19 млн. лева увеличение предвижда бюджетът за култура през 2019 г."}
{"url": "https://www.dnevnik.bg/bulgaria/2018/10/30/3336527_biznes_-_asociaciia_vuzrazi_sreshtu_dulgoto_maichinstvo/", "text": "В становище към проектобюджета за 2019 г. Асоциацията на индустриалния капитал възразява срещу дългото майчинство, което оставя извън пазара на труда жените с деца до 2-годишна възраст. Запазването на 410 дни отпуск поради бременност и раждане, след който майките имат право на отпуск за отглеждане на дете до 2-годишна възраст срещу ниското обезщетение в размер на 380 лв. на месец задържа работната сила на майките извън пазара на труда, където има дефицит на работна ръка, се казва в становище на работодателската организация. Според асоциацията връщането на майките на работа след 2 години води до загуба на трудовите им навици и прави трудна адаптацията им на работното място. В становището на асоциацията се възразява още срещу увеличаването на максималния осигурителен доход от 2 600 лв. на 3 000 лв., увеличаването на минималния осигурителен доход за самоосигуряващите се на 560 лв., увеличаването с 60% на минималния осигурителен доход за регистрираните земеделски стопани и тютюнопроизводителите - от 350 лв. на 560 лв. Работодателската организация не одобрява, че се запазва задължението на работодателя да изплаща първите три дни от болничните на служителите си и предвижда увеличение на разходите за инвалидни пенсии заради недостатъчните реформи в тази област.", "date": "2018.10.30", "title": "Бизнес - асоциация възрази срещу дългото майчинство"}
{"url": "https://www.dnevnik.bg/sport/2018/10/30/3336492_s_misul_za_budeshteto_totnum_se_obvurza_dele_ali_do/", "text": "Атакуващият полузащитник на \"Тотнъм\" Деле Али поднови договора си с отбора, съобщиха от клуба. Английският национал ще остане при \"шпорите\" до 2024 г., като предишният му контракт изтичаше през 2022 г. \"Радвам се, че подписах нов договор до 2024 г. Бих искал да изкажа огромната си благодарност към собственика, мениджъра, всичките ми съотборници и феновете за постоянната им подкрепа. Наслаждавам се на прекараното време в \"Тотнъм\" и съм развълнуван да видя какво ще предложи бъдещето\", написа в \"Туитър\" 22-годишният играч.  Али се завърна в игра в понеделник, когато влезе като резерва при  загубата от \"Манчестър сити\" . Полузащитникът отсъства повече от месец заради контузия в бедрото. Юношата на \"МК Донс\" дойде в \"Тотнъм\" през 2015 г. с трансфер на стойност 5 милиона паунда. Али се утвърди като основен играч на \"шпорите\" още в дебютния си сезон, когато беше едва на 19 години. Оттогава полузащитникът изигра 153 мача във всички турнири, в които има 48 гола. Али грабна два пъти наградата най-добър млад играч във Висшата лига за 2015-16 и 2016-17. В тези сезони той попадна още в идеалния отбор на първенството. С националния отбор на Англия полузащитникът има три попадения в 31 мача. Али беше част от състава по време на Евро 2016 и световното първенството в Русия, където \"трите лъва\" завършиха четвърти. Новият договор на Али е част от дългосрочната стратегия на \"Тотнъм\" да обвърже най-важните хора в клуба. През лятото Хари Кейн продължи контракта си до 2024 г., а преди това мениджърът Маурисио Почетино подписа до 2023 г.", "date": "2018.10.30", "title": "С мисъл за бъдещето \"Тотнъм\" се обвърза с Деле Али до 2024 г."}
{"url": "https://www.dnevnik.bg/bulgaria/2018/10/30/3336532_shefut_na_agenciiata_za_bulgarite_v_chujbina_poluchi/", "text": "Председателят на Държавната агенция за българите в чужбина Петър Харалампиев е привлечен към наказателна отговорност в качеството на лидер на организирана престъпна група за подкупи и други престъпления. Това заяви адвокатът му и бивш градски прокурор на София Николай Кокинов пред \"Нова телевизия\". Харалампиев е с прокурорско задържане до 72 часа, което означава че прокуратурата ще иска постоянния му арест. Малко по-късно от пресцентъра на спецрпрокуратурата съобщиха, че до момента са повдигнати обвинения на четирима души, сред които председателя Харалампиев и главния секретар Красимир Томов. Вчера  зам.- главният прокурор и доскорошен шеф на спецпрокуратурата Иван Гешев  обяви, че днес ще бъдат повдигани обвинения по разследването в агенцията, а подробности за акцията ще има най-рано в сряда. Задържаните са над 20 души, сред които председателят Харалампиев и главният секретар на агенцията, се разбра от думите на Гешев. Разследването е за корупция при издаването на документи за български произход на чужденци. Акцията се проведе в София, Плевен и Кюстендил. Според прокуратурата става въпрос за организирана престъпна група, която срещу подкупи раздавала удостоверения за български произход на граждани от Молдова, Украйна и Македония. Групата била наблюдавана в продължение на няколко месеца след сигнал до Комисията за предотвратяване на корупцията и отнемане на незаконно придобитото имущество (КПКОНПИ). Междувременно правосъдният министър Цецка Цачева заяви в Стара Загора, че работна група подготвя промени в Закона за българско гражданство. Те ще бъдат в две направления - по произход и чрез инвестиции и разкриване на нови работни места. Повече четете  тук .", "date": "2018.10.30", "title": "Шефът на Агенцията за българите в чужбина получи обвинение (обновена)"}
{"url": "https://www.dnevnik.bg/sviat/2018/10/30/3336525_trump_planira_da_otmeni_pravoto_na_grajdanstvo_po/", "text": "Администрацията в Съединените щати работи по процедура, с която ще бъде отменено правото на гражданство за деца на хора, които не са граждани на САЩ или са недокументирани мигранти, родени на американска земя. Това съобщи самият Тръмп в интервю с екип на сайта Axios, което ще бъде излъчено в неделя по телевизия HBO. Ако се вземе подобно решение, ще бъде премахната половинвековна практика, която се позовава на конституцията и с която от 1968 г. насам всеки, роден на територията на САЩ, автоматично получава гражданство. Тръмп заяви недвусмислено, че смята тази практика за \"нелепа\" и с това обяви най-твърдата си досега мярка срещу миграцията, дни преди междинните избори на 6 ноември. Правото на гражданство по рождение се свързва с  14-ата поправка на конституцията  на страната, чиято ал. 1 гласи: \"Всички хора, родени или натурализирани в САЩ и подчинени на юрисдикцията (им), са граждани на САЩ и на щата, където пребивават.\" На коментара, че според някои изследователи той може да отнеме правото на гражданство по рождение без промени в конституцията, Тръмп обаче отвръща утвърдително. \"Определено може да се направи и със закон в Конгреса, но сега ми казват, че мога да го направя и с указ. Колко нелепо е това? Ние сме единствената страна в света, където човек идва, ражда му се бебе и то става гражданин на САЩ за 85 г. с всички ползи? Това е нелепо. Трябва да спре.\" Попитан дали промяната е в ход, той потвърждава. \"Ще стане. С указ, ако за това говорите.\" Според  \"Аксиос\"  Тръмп се изненадал, че сайтът знае за плана му. \"Мислех, че никой освен мен не знае.\" Тази част от разговора обаче не е в краткия откъс, публикуван преди излъчването на интервюто. Сайтът обаче отбелязва, че изследователите, вярващи, че президентът има такива правомощия, са малко. Някои от тях изтъкват, че с поправката се злоупотребява и че тя всъщност се отнася само за граждани и притежатели на \"зелени карти\", а до 1960 г. тя никога не се е прилагала за имигранти без документи или временно пребиваващи в страната. Изследване на \"Пю рисърч\" сочи, че между 1980 и 2006 г. броят на бебета на родители мигранти е достигнал 370 хил. души. Ако Тръмп все пак подпише такъв указ, той ще е предизвикателство за американския съд и ще трябва да се вземе безпрецедентно решение, обяснява конституционалистът Джон Ийстман.", "date": "2018.10.30", "title": "Тръмп планира да отмени правото на гражданство по рождение в САЩ (видео)"}
{"url": "https://www.dnevnik.bg/bulgaria/2018/10/30/3336548_direktorut_na_centura_za_razvitie_na_choveshkite/", "text": "Директорът на Центъра за развитие на човешките ресурси (ЦРЧР) Татяна Калканова обяви на пресконференция, че подава оставка от 1 ноември, съобщи БТА. Решението си тя обясни с желанието си да изчисти името си след като репортаж на \"Канал 3\" сигнализира за злоупотреби в Националната агенция за управление на европейски образователни програми, в които е участвала и Калканова. Вчера министърът на образованието Красимир Вълчев каза, че констатациите от репортажа не са новост за министерството като част от информацията в него се потвърждава от проверките, а друга не.  Калканова заяви днес, че се смята за обект на медийни атаки.", "date": "2018.10.30", "title": "Директорът на Центъра за развитие на човешките ресурси подаде оставка"}
{"url": "https://www.dnevnik.bg/zelen/2018/10/30/3336550_bulgariia_e_sred_liderite_v_es_po_reciklirane_na/", "text": "През 2016 г. 15 държави - членки на Европейския съюз, са постигнали целта от 45% рециклиране на преносимите батерии и акумулатори. Тя е заложена в специална европейска директива, съобщава в свое изследване Евростат. От останалите страни в ЕС осем не са успели да достигнат определената стойност за рециклиране, а други пет не са отчели процента на събираемост на батерии и акумулатори. Средната стойност за ЕС е 44%. България е сред лидерите по рециклиране на батерии, като поделя шестата позиция с Австрия с 49%. Лидер е Белгия със 71%, следвана от Люксембург с 63%, Унгария (53%), Литва (53%) и Хърватия (52%). Под средната стойност за ЕС са Португалия, Полша, Испания, Словения, Италия, Естония и Латвия. Най-малко са рециклираните батерии и акумулатори в Кипър – 28 на сто. Целта на европейската директива е да сведе до минимум отрицателното въздействие на батериите и акумулаторите върху околната среда, като по този начин се допринесе за опазването, съхраняването и подобряването ѝ.", "date": "2018.10.30", "title": "България е сред лидерите в ЕС по рециклиране на батерии"}
{"url": "https://www.dnevnik.bg/bulgaria/2018/10/30/3336546_cecka_cacheva_obiavi_che_se_gotviat_promeni_v_zakona/", "text": "Правосъдното министерство подготвя промени в Закона за българското гражданство в две направления - по произход и чрез инвестиции и разкриване на нови работни места. Това обяви ресорният министър Цецка Цачева в Стара Загора, където присъства на освещаване на параклис към затвора.  \"Работна група преосмисля и има за задача да предложи промени в Закона за българското гражданство в две главни направления. Първото е ­придобиване на българско гражданство по произход, а втората група е свързана с възможността за придобиване на българско гражданство по натурализация чрез така наречените инвестиции. Имам уверението от Министерството на икономиката, че ще дадат становище, за да се види какъв е реалният ефект от тези инвестиции, разкриват ли се действителни работни места, има ли заетост\", каза Цачева. За година на 750 души е отказано удостоверение за български произход. Според Цачева това показва, че в агенцията има проблем. Сред хората на които е отказано гражданство, са и 96 криминално проявени. Вчера бяха задържани 20 души при разследване в агенцията. Част от тях са от ръководството ѝ, включително нейният председател Петър Харалампиев и главният ѝ секретар Красимир Томов. Разследването на прокуратурата е за организирана престъпна група за длъжностни и документни престъпления и корупция. Харалампиев е получил днес обвинение за лидер на престъпна група за подкупи и други престъпления, обяви пред \"Нова телевизия\"  адвокатът му Николай Кокинов .", "date": "2018.10.30", "title": "Цецка Цачева обяви, че се готвят промени в Закона за българското гражданство"}
{"url": "https://www.dnevnik.bg/evropa/2018/10/30/3336564_evrokomisiiata_otreche_rabotata_po_migrantskite_lageri/", "text": "Европейската комисия отрече днес работата, свързана с обособяването на лагери за мигранти в Африка, да е прекратявана. Преди дни председателят на институцията Жан-Клод Юнкер бе цитиран да казва при посещението си в Тунис, че \"предложението ЕС да се опита да създаде лагери за мигранти в Северна Африка вече не е на дневен ред\". Юнкер заяви, че ЕС не желае да налага нещо на своите партньори, като например мигрантски лагери, поясни днес говорител на комисията, придружил председателя в неговото пътуване до Тунис. От самото начало говорим за сключването на споразумения за разтоварване на мигранти и за сътрудничество със страни от Северна Африка, добави говорителят. Той поясни, че целта е да няма повече смъртни случаи с мигранти в Средиземно море, и коментира, че това е обща отговорност на страните на двата бряга. Разговорите продължават, в Тунис Юнкер поясни, че не желаем никому да налагаме подобни лагери, посочи говорителят. Попитан дали работата по сключването на такива споразумения продължава, говорителят потвърди. Той уточни, че се полагат съвместни усилия от ЕС и ООН. Намерението на ЕС със сключването на подобни споразумения е мигрантите, прехванати в морето на път към Европа, да бъдат връщани обратно в северноафрикански пристанища. Обособяването на лагери в близост до тези пристанища се предвижда да бъде осигурено с европейски средства и под надзора на ООН.", "date": "2018.10.30", "title": "Еврокомисията отрече работата по мигрантските лагери в Африка да е прекратена"}
{"url": "https://www.dnevnik.bg/sviat/2018/10/30/3336585_turseneto_na_bitkoini_moje_da_provali_borbata_s/", "text": "Търсенето на биткойни може да провали усилията за ограничаване на затоплянето на климата в световен мащаб, тъй като производството на все по-популярната дигитална валута изисква огромно количество енергия, съобщиха учени, цитирани от агенция \"Ройтерс\". Производството на биткойни в съответствие с нарастващото търсене до 2033 година може да провали усилията за  ограничаване на затоплянето на климата  с до 2 градуса по Целзий според американско проучване, публикувано в списание \"Нейчър клаймит чейндж\". Близо 200 държави се споразумяха в Париж през 2015 година да положат усилия за  ограничаване на затоплянето на климата  до под 2 градуса по Целзий спрямо прединдустриалната епоха. За \"копаенето\" на биткойни, най-известната криптовалута, която утре навършва 10 години, чрез решаването на сложни математически примери се изискват изключително мощни компютри, посочват изследователите. Сега вредните емисии от транспорта, домакинствата и храните са сочени за основните причинители на  климатичните промени , отбелязва съавторката на проучването Кати Талъдей в изявление. \"Това изследване показва, че биткойнът може да се прибави към този списък\", допълва тя. \"Копаенето\" е печеливш бизнес, като един  биткойн  сега се продава за около 6300 долара. През 2017 г. добивът на биткойни и използването им са отделили според оценки 69 милиона метрични тона еквивалент на въглероден диоксид, посочват изследователите. С нарастване на популярността на тази дигитална валута при производството й може да се използва толкова електричество, че да се отделят около 230 гигатона въглерод за десетилетие и половина. Един гигатон е равен на един милиард метрични тона въглерод.", "date": "2018.10.30", "title": "Търсенето на биткойни може да провали борбата с климатичните промени"}
{"url": "https://www.dnevnik.bg/ot_vas/novini_ot_vas/2018/10/30/3336233_cari_mali_grad_-_edna_ojiviala_legenda/", "text": "Късноантичната крепост Цари Мали град при с. Белчин се издига на равна тераса на 990 м надм. височина, непосредствено под върха Св. Спас. Тя е била с изключително стратегическо място - като страж на два важни пътя: древния военен път от Рим през Скупи, Пауталия, Германея, Филипопол към Константинопол, както и до най-прекия път към Македония. Застрояването на хълма Свети Спас е започнало при управлението на император Валент (364-378 г.). Управителите на римската провинция Средиземна Дакия предприемат укрепване на хълма. Изградена е дълга каменна стена, подсилена с бойни кули.", "date": "2018.10.30", "title": "Цари Мали град - една оживяла легенда"}
{"url": "https://www.dnevnik.bg/zelen/2018/10/30/3336560_prechistvatelnata_stanciia_v_elenite_rabotela/", "text": "От 2012 г. пречиствателната станция във ваканционното селище \"Елените\" няма разрешително за ползване като воден обект. Глобите за незаконно ползване на съоръженията и за замърсяване на собственика - Ветко Арабаджиев, надхвърлят 7 млн. лв., но той досега не ги е платил. Това съобщи директорът на Регионалната екоинспекция Тонка Атанасова, цитирана от БНР. Затова сега екоинспекцията е внесла срещу Арабаджиев сигнал до прокуратурата и Националната агенция за приходите. Арабаджиев и съпругата му са в неизвестност от началото на септември и се издирват с европейска заповед за арест от спецпрокуратурата по обвинение за участие в организирана престъпна група за данъчни престъпления, които включват укриване на данъци и пране на пари. Бургаската екоинспекция през тази година е наложила на Арабаджиев санкция от 1.796 млн. лв. заради пречиствателната станция. Съоръжението пречиства отпадните води освен на хотелите във ваканционното селище, и на голяма част от почивните бази в Свети Влас, а капацитетът му е недостатъчен, каза Атанасова. Взетите проби са показали превишение на емисонните норми. Контролните органи са се обърнали към държавното обвинение, защото наложените глоби за замърсяването и незаконното ползване на пречиствателната станция не са обжалвани, нито са платени.", "date": "2018.10.30", "title": "Пречиствателната станция в \"Елените\" работела незаконно от 2012 г."}
{"url": "https://www.dnevnik.bg/evropa/2018/10/30/3336596_neobichaini_za_sezona_snejni_buri_predizvikaha_haos_po/", "text": "Силен снеговалеж в южната и централната част на Франция предизвика хаос по пътищата и прекъсна електроподаването на близо 200 хил. жилища, предаде \"Ройтерс\", като цитира местните власти. В някои градове и села паднаха до 40 см сняг. Неочаквано големите и необичайни за сезона снежни бури обхванаха региона на Оверн-Рона-Алпите и близките райони на юг и на запад от Лион. Телевизии показаха дебела снежна покривка над магистрали и в селища. Стотици превозни средства бяха блокирани. Около 900 камиона бяха принудени да останат на пътя през нощта и стотици шофьори изоставиха автомобилите си, за да потърсят топло и безопасно място, където да прекарат нощта. Хора пуснаха във \"Фейсбук\" постове с молби за помощ. Снегорини разчистваха пътищата. Метеоролозите отхвърлят критиките, че не са предупредили за развалянето на времето, като посочват, че от няколко дни казват, че още преди седмици са предупредили, че районът може да бъде обхванат от лошо време. На остров Корсика 21 хил. жилища все още нямат електричество поради щетите, причинени от ветровете, достигащи 160 км/ч, предаде \"Франс прес\". Девет души  загинаха в Италия  вследствие на лошото време, обхванало няколко европейски страни. Десетки хиляди жилища все още са без електричество. Според италиански медии около 170 туристи и служители на хотели са блокирани в прохода Стелвио, Северна Италия, на границата с Швейцария, на над 2700 метра надморска височина, заради обилните снеговалежи, натрупали метър и половина снежна покривка. В североизточната област Фриули-Венеция Джулия 23 000 души са без електричество, а много пътища са непроходими, съобщиха местните власти. Силните дъждове се съпровождат от ветрове, достигнали до 180 км/ч в някои региони на Италия. Те доведоха и до тежки нарушения на пътния транспорт. Много пътища са непроходими в швейцарския кантон Тичино поради наводнения или паднали дървета. Тази нощ в Австрия силните ветрове отнесоха част от покрива на средновековно укрепление край Залцбург. На юг оттам, в Мур, полицията предупреди 500-те жители да не напускат домовете си и да се качат по високите етажи заради придошлата река, блокирала достъпа до населеното място. Същото предупреждение беше отправено и в долина, намираща се близо до границата с Италия. Язовирната стена заплашва да поддаде под натиска на водите. \"От десетилетия не сме виждали нещо подобно\", заяви пред общественото радио Мартин Гугенбергер, командир на пожарникарите в местно селище, където са наводнени много малки пътища, а около 10 хил. жилища са без електричество. В Словения от вчера е обявена \"червена тревога\". Един сърфист е обявен за изчезнал. Хърватският пристанищен град Риека беше наводнен. Прекъснато е движението на много фериботи. В Чехия има нарушения на железопътния транспорт. Силните ветрове събориха много дървета върху релсите. Около 30 хил. души са без електричество, съобщи чешката енергийна компания ЧЕЗ.", "date": "2018.10.30", "title": "Необичайни за сезона снежни бури предизвикаха хаос по пътищата в централна Франция"}
{"url": "https://www.dnevnik.bg/kultura/2018/10/30/3336581_v_los_andjelis_zapochna_kampaniiata_na_vezdesushtiiat/", "text": "Българският филм \"Вездесъщият\" на режисьора Илиян Джевелеков, който бе избран да представлява България в надпреварата за наградите \"Оскар\" за чуждоезичен филм за 2018 г., е бил представен с официална прожекция пред членове на Американската филмова академия, съобщиха от екипа на филма. Част от кампанията, която цели популяризирането на филма, включва още прожекции и представяне на екипа му пред медиите в някои от знаковите киносалони на Лос Анджелис, сред които The Landmark Theatre и Lаеmmle Monica Film Center. Сред акцентите е специална прожекция, организирана от престижното професионално издание Deadline Hollywood, която ще бъде последвана от среща на зрителите с режисьора Илиян Джевелеков и изпълнителя на главната роля Велислав Павлов. Продукцията на \"Мирамар\" беше избрана да представлява България от Националния съвет за кино. Oбщо 87 филма от различни държави по света се борят за влизане във финалния списък от девет заглавия, които ще бъдат обявени през декември. От тях след това ще бъдат избрани петте номинирани филма в категорията \"Най-добър чуждоезичен филм\". Лентата по сценарий на Илиян Джевелеков и Матей Константинов разказва историята на Емил Борилов - писател и криейтив директор на рекламната агенция SNOB. В ролята е актьорът Велислав Павлов, който се вманиачава да наблюдава всички около себе си със скрити камери. Постепенно това занимание излиза извън контрол, разкривайки както интересни и забавни факти от живота на близките му, така и неподозирани тайни за тях.  През 2017 г. \"Вездесъщият\" спечели пет отличия на фестивала \"Златна роза\" във Варна - голямата награда на фестивала за най-добър филм, за главна мъжка и женска роля, наградата на публиката и наградата на критиката. По време на 22-ия \"София филм фест\" филмът получи наградата на гилдията на българските кинокритици за балкански филм и отличието на Международната асоциация на професионалните филмови критици и журналисти ФИПРЕССИ. ", "date": "2018.10.30", "title": "В Лос Анджелис започна кампанията на \"Вездесъщият\" в надпреварата за \"Оскар\""}
{"url": "https://www.dnevnik.bg/politika/2018/10/30/3336562_sled_akciiata_v_agenciiata_za_bulgarite_v_chujbina_bsp/", "text": "След акцията в Държавната агенция за българите в чужбина, при която се разследва корупция при издаването на документи за български произход на чужденци, БСП видя опит на ГЕРБ да хвърли отговорността върху малкия партньор, тъй като вижда заплаха за правителството. Според лидера Корнелия Нинова историята много приличала на тази с бившия здравен министър Петър Москов и ваксините - двамата анонсирали политиката, а когато станало напечено, за да \"спаси собствената си кожа\", премиерът Бойко Борисов хвърлил Москов и реформаторите \"на кучетата\". \"Ще повярваме на желанието им да се борят с корупцията, когато и големият партньор си понесе отговорността\", обяви Корнелия Нинова днес и попита защо тази акция се прави сега, след като от години се знае какво се случва в агенцията и се твърди, че към тези процеси. Тя цитира и френското издание \"Hyвeл oбcepвaтьop\", в което е публикувана статия, че  корупцията при даването на българско гражданство стига на равнище министър и вицепремиер. \"Това е пример за моделът на прехода - всички заедно в задкулисие постъпват по този начин, но когато нещата започнат да се разкриват, ГЕРБ си изчистват образа и патриотите са виновни\", обяви още Нинова. И заяви, че това става с помощта на МВР и службите, които са мълчали. На въпрос от коя страна на барикадата са Делян Пеевски и Сотир Цацаров Нинова каза: \"Делян Пеевски не знам, но Сотир Цацаров, изглежда, изпълнява закона.\" Според лидера на БСП арестът на  Николай и Евгения Баневи при разследване на източването на \"Полимери\"  е имитация на борбата с олигархията и и европейските партньори. Тя обяви, че в същото време се дават пари на други олигарси и цитира  отпуснатите на социалиста Георги Гергов 43 млн. лв. от правителството за \"дупката\"в центъра на Варна. Друг пример бил Кирил Домусчиев, на който мнозинството опростило 58 млн. лева със специален закон.  Корнелия Нинова попита кога ще се говори за цялата приватизация, в т.ч. на Сибанк от Цветелина Бориславова. На въпрос защо премълчава, че арестуваният шеф на агенцията за българите в чужбина Петър Харалампиев е бил в делегацията на президента във Великобритания, Нинова отвърна, че и Баневи са пътували с Бойко Борисов в Катар. Два часа по-късно двама депутати от ГЕРБ дадоха изявление пред медиите в парламента, в което обявиха, че партията не хвърля партньорите си на кучетата, а доказва, че няма \"свещени крави\". \"Който нарушава закона, получава своето място\", обяви народният представител Маноил Манев. Той посъветва лидера на като цитира, че подсъдимият за купуване на гласове Манол Генов все още е депутат от групата на социалистите. Двете партии влязоха в задочен спор за проектобюджета за 2019 г. Според Корнелия Нинова твърдението на Бойко Борисов, че това е опит за най-социалният бюджет на прехода, не отговаря на истината, тъй като бил \"с едната ръка взел, с другата дал\". Тя цитира увеличението на максималния осигурителен праг на 3000 лева, по-високия данък за стари автомобили, увеличението на осигуровките за земеделски производители и др.. После обяви, че по 12 социални плащания, сред които обезщетението за отглеждане на дете от 1 до 2 години, няма увеличение. В понеделник БСП ще представи  алтернатива на проектобюджета за 2019 г . В отговор депутатът от ГЕРБ Александър Иванов обяви, че съветниците на Корнелия Нинова са слаби, но той не очаквал много от хора, които са фалирали страната три пъти. Той цитира приоритетите в бюджета и обяви, че се очаква ръст на БВП до 110 млрд. лева. Според ГЕРБ в БСП няма експертиза и това се доказвало от \"червеното книжле\" - \"Визия за България\".", "date": "2018.10.30", "title": "След акцията в агенцията за българите в чужбина БСП видя опит на ГЕРБ да хвърли партньора си на кучетата (допълнена)"}
{"url": "https://www.dnevnik.bg/evropa/regioni/2018/10/30/3336637_kohezionnata_politika_e_neshto_poveche_ot_schetovodni/", "text": "Следващата година ще бъде решаваща за бъдещето на Европейския съюз. Намираме се на политически кръстопът, белязан от европейски избори през 2019 г., и трябва да решим от какъв съюз имаме нужда. Това заяви вицепремиерът Томислав Дончев в Букурещ на организираната от румънското правителство конференция \"Приобщаваща кохезионна политика за съюз, по-близък до нашите граждани\", съобщи пресслужбата на Министерския съвет. Форумът се провежда в ключов етап на преговорите по предложенията за бюджет и законодателен пакет на ЕС за следващия програмен период 2021 - 2027 г. В контекста на този дебат Дончев призова за намиране на баланс между нуждата да бъдат финансирани новите предизвикателства на ЕС и в същото време да бъдат запазени традиционните европейски политики. Той подчерта необходимостта стратегическите инвестиции да бъдат планирани дългосрочно и отвъд политическите цикли, да се гарантира необходимата предвидимост в следването на трайните европейски приоритети, но и нужната гъвкавост за преодоляването на непредвидени предизвикателства. По думите му в търсенето на баланси не трябва да се забравя, че кохезионната политика на ЕС е нещо повече от счетоводни параметри, тя е обединяващата формула, която укрепва самия съюз. В конференцията участваха министър-председателят на Румъния Виорика Дънчила, европейският комисар по бюджет и човешки ресурси Гюнтер Йотингер, европейският комисар по регионална политика Корина Крецу, председателят на Европейския комитет на регионите Карл-Хайнц Ламберц, вицепрезидентът на Европейската инвестиционна банка Вазил Худак, представители на Европейската комисия и Европейския парламент, министри от държавите членки и други.", "date": "2018.10.30", "title": "Кохезионната политика е нещо повече от счетоводни параметри, заяви Томислав Дончев"}
{"url": "https://www.dnevnik.bg/sport/2018/10/30/3336535_moje_li_hamiltun_da_atakuva_velichieto_i_rekordite_na/", "text": "Единадесет години след дебюта си във Формула 1 днес Люис Хамилтън е един от едва тримата пилоти в този спорт, печелили пет или повече световни титли. В неделя вечер  британецът ознаменува влизането си в пантеона на спорта , като се качи за пети път на световния връх. Отдавна смятан за един от най-великите пилоти, които са част от Формула 1, Хамилтън вече е в компанията на двама души – Хуан Мануел Фанджо и Михаел Шумахер. Фанджо е първият, който е приеман за икона на спорта. Ел Маестро, както наричат аржентинския пилот, печели петте си титли между 1951 и 1957 г. (през 1950 и 1953 г. е втори). Шумахер пък е първият, който не само че достигна до постижението на Фанджо, но и вдигна летвата още по-високо със седем титли. Хамилтън вече се нареди до Фанджо, а някои специалисти смятат, че е само въпрос на време да стигне и дори да задмине рекордите на Шумахер. \"Аз никога не съм се смятал за най-добрият и няма да го кажа. От осемгодишен баща ми ми повтаря едно нещо: \"Остави карането ти на пистата да говори вместо теб.\" Това продължавам да правя и сега\", обясни Хамилтън. \"Михаел е пред всички останали. Той направи много за този спорт и е напълно нормално да го смятаме за най-великия в този момент.\" Гласът на статистиката Когато във Формула 1 се говори за величие, то в последните близо две десетилетия мерната единица е една – Михаел Шумахер. В рамките на 21 години в спорта (с тригодишно прекъсване) германецът постави името си срещу почти всички рекорди. И ако Хамилтън някой ден иска да бъде определян за най-великия пилот в историята на Формула 1, трябва да надмине постиженията на Шумахер. Освен седемте си световни титли Шумахер е на върха по победи (91), най-много бързи обиколки (77), качвания на подиума (155) и състезания със завършвания в зоната с точките (221). Хамилтън вече подобри някои от рекордите на германеца. Още през миналия сезон той стана №1 по спечелени квалификации и в момента има 81 срещу 68 за германеца. Хамилтън е и пилотът с най-много полпозишъни и победи в едно и също състезание (45 срещу 40 за Шумахер). По отношение на качванията на подиума Хамилтън има 132, записал е 41 най-бързи обиколки и е завършил в точките в 190 старта. Британският пилот е втори и по поредни влизания в тройката – Шумахер има 19 срещу 16 за Хамилтън. Шумахер се нуждаеше от четири сезона, за да стане световен шампион за пръв път, докато Хамилтън го направи още във втората си година в спорта. Въпреки това германецът е този, който стигна по-бързо до пет световни титли. Той го постигна за 172 старта между Белгия 1991 г. и Франция 2002 г. В този период Шумахер записа 61 победи във Формула 1. Хамилтън стигна до петата си корона в своя 227-и старт, а победите му при осигуряването на титлата са 71. Експертното мнение Бившият съотборник на Хамилтън в \"Макларън\" Фернандо Алонсо е един от тези, които познават отлично ситуацията отвътре. Испанецът се бореше с Шумахер и го победи два пъти (2005 и 2006 г.), а след това беше във Формула 1, когато Хамилтън влезе в спорта. \"Различните ери във Формула 1 не могат да бъдат сравнявани. Аз съм се състезавал срещу Михаел (Шумахер) и срещу Люис, но не мога да ги сравнявам. Съмнявам се, че това е последната титла от Хамилтън, която виждаме. Той ще започне и следващия сезон като фаворит\", обясни Алонсо. Друг бивш съотборник на Хамилтън - Нико Розберг, също вярва, че британецът може да стане №1 по брой на титлите и победите. Двамата бяха съотборници в \"Мерцедес\" между 2013 и 2016 г., като именно Розберг успя да победи Хамилтън преди два сезона. \"Аз вярвам, че Люис вече може да мисли за рекордите на Шуми. Има договор за още два сезона, а освен това изостава само с две титли и 20 победи от Михаел в момента. Със сигурност ще бъде невероятно да подобри тези рекорди. Познавам го добре и знам, че е мотивиран да го направи\", каза Розберг, който преди това си партнираше с Шумахер в \"Мерцедес\" между 2010 и 2012 г. Канадският пилот Жак Вилньов, който победи Шумахер през 1997 г., никога не е криел антипатията си към германеца. Поради тази причина той смята, че Хамилтън е много пред него в историята на Формула 1. \"Нужно ли е дори да коментираме? При нито една от титлите на Хамилтън няма мръсна история или неспортсменски прояви. При него никога не е стоял въпрос дали мами и използва мръсни прийоми\", каза Вилньов. Ерата на Хамилтън С 49 победи в 98 старта от началото на турбо-хибридната ера във Формула 1, спокойно може да се говори за \"Ерата на Хамилтън\" след 2014 г. Британецът се качи общо 77 пъти на подиума в тези 98 състезания и до края на сезона може да увеличи още процента. Дори да спечели и една победа в оставащите два старта в Бразилия и Абу Даби, Хамилтън ще може да се похвали, че е спечелил половината от стартовете от 2014 г. насам. С какво обаче Хамилтън е по-добър от останалите? Той разполага с най-добрия и надежден болид в колоната от години, но трябва да се отбележи и постоянството му. Британецът често отчита важността на промяната в личния му живот, която му помага да бъде на висота. След началните години в кариерата си, в които се говореше повече за приятелките му, британецът остави настрана личния си живот и се съсредоточи изцяло върху спорта. През годините той промени много неща, включително и хранителния си режим, за да се справя по-добре с натоварванията в болида. \"Определено това е най-добрата ми година във Формула 1. Това беше единствената цел – титлата. Когато спечелих титлата през миналия сезон, единствената ми мисъл беше как да се подобря, как да ставам още по-силен. Не говоря само психологически, но и да бъда в още по-добра физическа форма, как да разбирам колата\", каза световният шампион.", "date": "2018.10.30", "title": "Може ли Хамилтън да атакува величието и рекордите на Шумахер"}
{"url": "https://www.dnevnik.bg/evropa/2018/10/30/3336657_makron_si_vze_nepredviden_otpusk_zaradi_preumora/", "text": "Президентът на Франция Еманюел Макрон реши да си вземе 5-дневна непланирана отпуска поради умора, предизвикана от напрегнатия работен график, съобщи днес френското обществено радио \"Франс енфо\", цитирано от БТА. Във връзка с това френският държавен глава разпореди седмичното заседание на министерския съвет, което традиционно протича в Елисейския дворец всяка сряда, да се проведе ден по-рано. \"Изминалите от момента на встъпването в длъжност на президента 17 месеца бяха необичайно интензивни и умората на държавния глава е напълно обяснима\", каза източник на радиото. По думите му Макрон има много строг режим и често спи не повече от три часа. В събота френският президент работи цял ден в Истанбул, където се състояха преговорите между лидерите на Русия, Турция, Германия и Франция  за мирното уреждане в Сирия . Идния уикенд Макрон трябва да замине на продължително пътуване из департаментите на Франция в рамките на подготовката за отбелязването на 11 ноември на 100-годишнината от края на Първата световна война. Президентът трябва да си поеме дъх. Той ще прекара няколко дни със семейството си, но не се съобщава къде, отбеляза радиото, уточнявайки, че това няма да е извънградската резиденция Латерн във Версай, нито семейната къща в Нормандия. През декември Еманюел Макрон ще навърши 41 години. Той бе избран за президент на Франция през май 2017 г., като стана най-младият държавен глава в следвоенната история на страната. Той спортува активно и е играл за футболния отбор на Националната школа за администрация (ENA) на Франция, където е завършил образованието си. Знае се също, че Макрон се занимава с бокс, от който се е увличал и през студентските си години.", "date": "2018.10.30", "title": "Макрон си взе непредвиден отпуск заради преумора"}
{"url": "https://www.dnevnik.bg/sviat/2018/10/30/3336588_dve_treti_ot_bulgarite_ne_iskat_mjusjulmanin_sred/", "text": "България може да е една от трите европейски държави със значително мюсюлманско население, но само 32% от гражданите ѝ са склонни да допуснат в семейството си човек, който изповядва исляма. Повече (55%) са тези, които биха приели евреин да влезе сред роднините. Две трети (66%) от българите казват, че религията е много (или донякъде) важна за идентичността, т.е., за да се смята, че един човек е българин. Това показа американският социологически институт \"Пю\" в текст за ценностните разлики от двете страни на бившата желязна завеса. Те представляват обобщени резултати от проучване сред близо 56 000 души над 18-годишна възраст в 34 държави в периода 2015-2017 г. В другите две страни с отчетливо повече мюсюлмани - Босна и Херцеговина и Русия - одобрението мюсюлманин да бъде допуснат в семейството е 42% и 34%. Сред държавите, в които е правено проучването, има доста по-драстично неприемане на мюсюлманите в семейната среда: Армения (съгласни са едва 7%), Чехия (12%), Беларус и Литва (16%), Грузия (17%) и Латвия (19%). Но това са страни с много малко мюсюлмани (в някои случаи социолозите дори не са можели реално да определят колко е голяма тази група) или - както е в случая с Армения и Грузия - са консервативни християнски държави в обкръжението на мюсюлмани (Северен Кавказ в Русия, Турция, Азербайджан, Иран). След десетилетия на комунистически репресии и тоталитарна атеистична идеология страните в източната част на Европа сега казват, че религията е важна част от формирането на идентичността. На Запад е точно обратното - във Франция или Великобритания анкетираните отговарят, че не е важно дали си християнин, за да си истински французин или британец. Лутеранските Латвия и Естония се отличават от това правило, като повечето отговорили на проучването не придават голямо значение на религията. Що се отнася до разликите между поколенията, в Източна Европа такава не се регистрира - израсналите и формиралите се при демокрацията (18-34-годишни) не приемат мюсюлмани и евреи сред роднините си също толкова, колкото и по-възрастните. В Полша например 36% от младежите биха приели човек, изповядващ исляма, в семейството, докато във Франция това не е проблем за две трети от техните връстници. Като цяло отговори за това кое формира националната идентичност, какво е отношението към религиозните малцинства в страната и дали смятат националната култура за най-добрата в Европа, показва \"висока степен на религиозен национализъм на изток и повече откритост към общество, съставено от различни култури, на запад\". - в Западна Европа намаляват хората, които се самоопределят като християни - в Източна Европа християните остават или в някои случаи се увеличават като дял от населението - в сравнение с останалия свят цяла Европа е място, където има относително ниски нива на практикуване на религията (т.е. редовно ходене на църква или молитва), а на изток това равнище е малко по-високо (но в комбинация с практикуването на дохристиянски култове и суеверия) - европейците като цяло смятат, че религията и държавата трябва да бъдат разделени, но на изток близо половината казват, че това не бива да е така и държавата трябва да помага за разпространение и налагане на религиозни ценности и вярвания (има се предвид християнски вярвания - бел. ред.); в България точно половината (50%) подкрепят разделяне на верските дела от държавата и 42% от анкетираните са искали държавна подкрепа на религиозните дейности (абсолютно същите са резултатите в Русия и Беларус).", "date": "2018.10.30", "title": "Две трети от българите не искат мюсюлманин сред роднините си"}
{"url": "https://www.dnevnik.bg/bulgaria/2018/10/30/3336667_rukovodstvoto_na_ban_se_otkaza_ot_sporazumenieto_za/", "text": "Ръководството на Българската академия на науките обяви на сайта си, че оттегля подписа си от споразумението с Министерството на образованието и науката, по силата на което Националният институт по метеорология и хидрология трябваше да премине на подчинение на образователното министерство. Причината е в текстове от преходните и заключителните разпоредби на проектозакона за държавен бюджет за 2019 г., които в академията смятат за противоконституционни и противозаконни. Става дума за параграфи 1 и 3, които постановяват, че от 1 януари 2019 г. Националният институт по метеорология и хидрология от основно звено при БАН се преобразува в юридическо лице, чийто ръководител е разпоредител с бюджет по бюджета на Министерството на образованието и науката, а от същата дата имуществото, архивът, както и всички права и задължения, включително и членствените правоотношения в национални, европейски и международни организации по метеорология и хидрология, и правото да обучава докторанти по акредитирани докторски програми преминават към него. Друг текст пък вменява на органите на управление на БАН да предприемат необходимите правни и фактически действия за изпълнението. Според ръководството на академията тези текстове са \"силно притеснителни и противоречат както на подписаното на 18 септември споразумение, така и на постигнатите с министъра договорки. В открито писмо до министър Красимир Вълчев БАН отбелязва, че те \"напълно обезсмислят продължителните усилия на ръководните органи на БАН – в отговор на апела на министър-председателя – да решат казуса \"Национален институт по метеорология и хидрология\" съгласно Закона за БАН и Устава на БАН. В писмото се призовава министърът да предприеме спешни действия, така че въпросните параграфи да отпаднат от проекта. Това обаче няма как да стане, защото текстовете вече са одобрени от Министерския съвет и промени могат да се правят единствено с гласуване в Народното събрание.", "date": "2018.10.30", "title": "Ръководството на БАН се отказа от споразумението за метеорологичния институт"}
{"url": "https://www.dnevnik.bg/biznes/2018/10/30/3336589_promociite_v_realnite_magazini_spirat_stremitelniia/", "text": "Може и да изглежда очевидно, че онлайн търговията завзема все по-голям дял, но данните показват друго. Дори поколението Z (родените след края на 90-те години - бел. ред.) обича да посещава физически магазини. За потребителите все по-важно е качеството на стоките и цялостното изживяване при пазаруването, независимо че са отишли в магазина с предварително приготвен списък. До такива изводи са стигнали специалисти, занимаващи се с търговия на дребно, които участваха в поредното издание на конференцията Retail in detail, организирана от списание \"Регал\". Потребление, но не чак толкова В Европа икономическият растеж е умерен, същото е и с пазаруването. Все още много хора се въздържат от големи покупки и това няма да се промени в обозримо бъдеще, показват данни, цитирани от Кристиан Вершюрен, генерален директор на EuroCommerce. Данните на организацията показва,т че в периода 2013-2018 г. онлайн пазаруването отбелязва двуцифрен растеж в стойност от 56% до 602 млрд. евро годишно. По данни на Euromonitor International през 2017 г. интернет пазаруването в Източна Европа бележи годишен ръст от от 28% в стойност като става все по-важен канал за продажби и на него вече се дължат 5% от всички продажби на дребно. Според последното глобално изследване за навиците при пазаруване на потребителите (Global consumer Trends Survey 2017) пет са водещите причини да се пазарува онлайн. Най-много са потребителите, които го правят заради възможността да направят най-изгодната покупка (45%), 44% пестят време, 40% харесват възможността за безплатна доставка, 37% залагат на това, че може по всяко време от всяка точка да се пазарува, 34% посочват, че има избор от много брандове. Според същото изследване смартфоните често се използват за дейности, свързани с пазаруването - сравняване на цени, докато потребителят е в магазина (35%), четене на отзиви (31%), плащане през телефона (25%). Прогнозата на Euromonitor International е, че в периода 2018-2023 г. интернет пазаруването ще нарасне с 29% в България, коментира Мария Милашевич, консултант в компанията. Търговията ще стане vireal Електронната търговия расте, но с големи вариации между отделните страни и региони на света, коментира Робърт Кешкес, директор в GfK. Той показа данни на организацията, според които най-големите ръстове в електронната търговия са съсредоточени в Азия - Тайван, Китай, Япония, в Европа най-големи ръстове има във Франция и Великобритания, докато в Северна и Южна Америка са много ниски. Данните на организацията сочат още, че в периода 2015-2017 г. най-голям ръст има при онлайн продажбите на продукти, свързани със здраве и красота - от 6.9% на 10.5%. Все повече хора пазаруват онлайн, но харчат по-малки суми, коментира Кешкес. Допълни, че колкото повече спадат цените в реалните магазини толкова повече намалява динамиката при онлайн продажбите, тъй като много потребители очакват тъкмо онлайн да намерят най-добрите цени. Това е една от причините търговците в близко бъдеще да търсят комбинация между реално и виртуално при търговията на дребно, което той нарича vireal - от virtual и real. Причината за това е, че все още много хора, при това от новите поколения, за които погрешно се смята, че потребяват всичко онлайн, предпочита да отидат във физически магазин, където да премерят, пипнат, огледат стоката и после може да я купят онлайн. Донеси ми храната вкъщи Малко по-различно изглежда ситуацията за Иван Александров, основател и управител на ebag.bg. Компанията от няколко години предлага онлайн пазаруване на храни доскоро в сътрудничество с \"Фантастико\", а в момента самостоятелно. Според него онлайн продажбите растат по-бързо от инвестициите в сектора. Той посочва като доказателство данните на компанията, според които продажбите през 2016 г. са за 1.8 млн. лв., а през 2017 г. вече са 4.5 млн. лв. като растежът е осуетен от логистични затруднения. Посочва, че в момента средната стойност на поръчаните през платформата стоки е над 90 лв. като хората купуват все повече неща и във все по-големи количества. Най-продавани са плодовете и зеленчуците, следвани от млечните продукти и месните. Триумфът на промоциите Пазаруването на все повече българи на храни и напитки се диктува от промоциите, показват данните на GfK, цитирани от Весела Калчишкова. Според тях делът на промоциите при пазаруването през 2013 г. е бил 9.2%, а през 2018 г. вече е 27.2%. Очаквано най-голям дял имат промоциите на стои в хипермаркетите - 60%. Калчишкова коментира, че за разлика от повечето страни в Централна Европа в България потребителите залагат на покупка на утвърдени брандове - 91% от продажбите на дребно се падат на такива продукти и едва9% на собствени брандове, които развиват магазините. Едно от обясненията за това е и, че в другите страни в региона има много повече вериги и съответно делът на собствените брандове е по-голям.", "date": "2018.10.30", "title": "Промоциите в реалните магазини спират стремителния ръст на онлайн продажбите"}
{"url": "https://www.dnevnik.bg/sport/2018/10/30/3336634_kristiano_ronaldo_izleze_na_purvo_miasto_po_broi/", "text": "Звездата на \"Ювентус\" Кристиано Роналдо вече е най-популярният човек в социалната мрежа  \"Инстаграм\" . Португалският футболист събра близо 144.4 милиона последователи, с което изпревари американската певица и актриса Селена Гомес. Роналдо е сред тримата спортисти, които имат повече от 100 милиона последователи в \"Инстраграм\". Другите с подобно постижение са футболистите на ПСЖ и \"Барселона\" - Неймар (104 млн.) и Лионел Меси (100 млн.). През лятото на 2017 г. HooperHQ.com направи проучване, според което Роналдо е спортистът с най-много спечелени пари от \"Инстаграм\". Португалецът получава средно по 400 хил. долара на пост. Според списание \"Форбс\" Роналдо е третият  най-добре платен спортист за 2018 г.  след боксьора Флойд Мейуедър и Меси. Футболистът на \"Ювентус\" отстъпи първото място в класацията, като годишният му доход беше оценен на 108 милиона долара. От тях 61 милиона са от заплата и бонуси, а останалите 47 милиона идват от реклама. ", "date": "2018.10.30", "title": "Кристиано Роналдо излезе начело по брой последователи в \"Инстаграм\""}
{"url": "https://www.dnevnik.bg/video/novinite_na_bnt/2018/10/30/3336688_video_drugite_novini/", "text": "Земята е изгубила 60 процента от дивите си гръбначни видове в периода 1970-2014 Уникална апаратура срещу рака внедряват в Дания Сондата \"Паркър\" влезе в историята с най-голямото приближаване до Слънцето Робот от течен метал е най-новото изобретение в Китай FACE to FACE - Станислава Стоянова и Радостина Доганова \"Кис\" тръгват на прощално турне през януари 2019", "date": "2018.10.30", "title": "Видео: Другите новини"}
{"url": "https://www.dnevnik.bg/sviat/2018/10/30/3336744_indoneziia_naredi_da_buda_provereni_vsichki_samoleti/", "text": "Индонезия нареди днес да бъде извършена проверка на всички самолети \"Боинг 737 Макс\", използвани от местни авиокомпании. Причината е  катастрофата на такава машина на компанията \"Лайън еър\" , която се разби в морето със 189 души на борда, предаде \"Франс прес\", цитирана от БТА. Това е първа катастрофа на тази версия на популярната серия 737 на \"Боинг\". Властите в Индонезия призоваха да не се разпространяват в медиите непроверени информации за катастрофата, предаде ТАСС. \"Моля, бъдете по-умни, не разпространявайте неверни сведения\", написа в \"Туитър\" говорител на Агенцията за предотвратяване на стихийни бедствия. Като пример той посочи снимка на бебе, което уж е спасено след самолетната катастрофа. \"Това е дете, оцеляло при потъване на кораб през юли тази година\", уточни говорителят. Около 900 души, в това число 50 водолази, участват в спасително-издирвателната операция в района на местопроизшествието в Яванско море, съобщи в. \"Джакарта пост\". В операцията са включени 40 плавателни съда и два хеликоптера. В издирването на черните кутии се включи и екип от Сингапур със специализирано оборудване. Местонахождението на корпуса на самолета още не е установено. Отбелязва се, че властите са разширили зоната на издирване до 10 морски мили (18.5 км).", "date": "2018.10.30", "title": "Индонезия нареди да бъда проверени всички самолети като катастрофиралия"}
{"url": "https://www.dnevnik.bg/sviat/2018/10/30/3336746_stotici_koli_fiat_i_mazerati_izgoriaha_na_pristanishte/", "text": "Стотици автомобили от марките \"Фиат\" и \"Мазерати\" са били унищожени в пожар на пристанището в италианския град Савона, предаде ТАСС, като се позова на АНСА, предаде БТА. Високите вълни заради проливните дъждове и бурите са наводнили два дока, където е възникнало късо съединение в електрическата инсталация. Разразилият се пожар бързо е обхванал складираните автомобили, предназначени за азиатския пазар. Противопожарните служби са потушили огъня едва след няколко часа. Властите в Италия още не са обявили размера на материалните щети от бурите и наводненията, обхванали от понеделник целия Апенински полуостров. Най-пострадало е крайбрежието на областта Лигурия, където са опустошени курортни зони и туристически пристани с частни лодки и яхти Междувременно \"Фиат Крайслер\" отчете днес спад от близо 40% на печалбата си за третото тримесечие, който се дължи на еднократните разходи за покриване на възможни плащания заради дизелгейт в САЩ, предаде \"Асошиейтед прес\". Италианско-американската автомобилна компания е постигнала чиста печалба от 564 милиона евро спрямо 910 милиона евро за същия период на миналата година.", "date": "2018.10.30", "title": "Стотици коли \"Фиат\" и \"Мазерати\" изгоряха на пристанище в Савона заради буря"}
{"url": "https://www.dnevnik.bg/sviat/2018/10/30/3336747_zimni_shte_se_kazvat_veche_kolednite_bazari_v_belgiia/", "text": "В някои от големите градове в Белгия празничните декемврийски базари вече няма да се наричат коледни, а зимни, предаде БНТ. Така щяла да се избягва асоциацията с Коледа и хората от други вероизповедания нямало да се чувстват дискриминирани. Първият преименуван пазар ще е в Брюж, а примерът ме ще последват Брюксел, Гент, Антверпен и Хаселт. Организаторите на пазара в Брюж обявиха, че коледно дърво и традиционната за католическите страни сцена, която пресъздава раждането на Христос в яслата, няма да липсват. Според статистиката един от десет жители на Белгия вече не е белгиец. В големите градове като Брюксел и Антверпен хората, които не са родени в страната, достигнат до 40% от населението. Сред чужденците май-много са мароканците и турците.", "date": "2018.10.30", "title": "Зимни ще се казват вече коледните базари в Белгия, за да няма дискриминирани"}
{"url": "https://www.dnevnik.bg/sport/2018/10/30/3336750_cska_produlji_kum_chetvurtfinalite_za_kupata_sled/", "text": "ЦСКА се класира за четвъртфиналите в турнира за Купата на България след победа с 3:1 над \"Витоша\" (Бистрица). Червените доминираха през целия двубой и можеха да спечелят по-убедително, но пропуснаха много положения. В нападение тимът на Нестор Ел Маестро създаде много ситуации, но същевременно показа и характерните си пропуквания в защита. Макар да не изглеждаха притиснати червените на моменти действаха хаотично. Точни за победата на ЦСКА бяха Рубен Пинто преди почивката и резервата Али Соу, който вкара два пъти след появата си през втората част. Почетен гол за \"Витоша\" реализира централният защитник Михаил Милчев в добавеното време. Треньорът на червените Ел Маестро направи няколко промени, като шанс за изява получи резервният вратар Данте Стипица, а намиращият се в колеблива форма Мауридес отново беше титуляр След дълго отсъствие от стартовите 11 се завърна и Станислав Манолев. В началните минути ЦСКА беше по-активният отбор на терена и се настани в половината на \"Витоша\". Гостите от Бистрица отговориха с прибрана игра, а стремежът им беше да печелят топката в центъра на терена и бързо да я изпращат в предни позиции. Втарарят на \"Витоша\" Християн Василев трябваше да се намесва за пръв път в десетата минута, когато отрази удар на Валентин Антов. Халфът стреля от движение, но Василев изби в корнер. Шест минути по-късно обаче ЦСКА откри. Топката беше върната към Рубен Пинто на границата на наказателното поле и с плътен удар по тревата той вкара за червените – 1:0. \"Витоша\" отговори бързо и изстрел на Ивайло Лазаров с левия крак в 20-ата минута премина от външната страна на мрежата. До края на първата част по-добрите положения бяха за ЦСКА, но два пъти Кирил Десподов се размина с гол. При втората ситуация нападателят изскочи сам срещу Василев, но вратарят на \"Витоша\" спаси с крак. През втората част ЦСКА продължи да бъде по-активен, но минималния аванс принуди футболистите на Ел Маесто да действат по-внимателно в защита. Именно след една грешка в отбраната \"Витоша\" можеше да се възползва в 64-ата минута, когато Стефан Христов се разимна с центриране. След този момент \"армейците\" заиграха по-спокойно и бързо успяха да решат двубоя в рамките на едва две минути. В 74-ата и 76-ата минута резервата Али Соу се разписа два пъти, убивайки интригата. Гамбийският нападател се появи на терена в 66-ата минута и не му отне много време преди да помогне на отбора си. И двете ситуации асистенция даде Кирил Десподов, който напредна отляво и подаде отлично към Соу. В края на срещата отново Лазаров можеше да вкара за \"Витоша\". В добавеното време халфът стреля с десния крак, но Стипица внимаваше и успя да избие топката в корнер. В крайна сметка гостите от Бистрица реализираха почетен гол. Негов автор стана Михаил Милчев след разбъркване от корнер. В други мачове от програмата участие сред осемте най-добри си осигуриха \"Струмска слава\" и \"Локомотив\" (Пловдив). Тимът от Радомир победи \"Черноморец\" (Балчик) с 3:1, а \"черно-белите\" се справиха в сблъсък с друг елитен тим – \"Дунав\" (Русе), надделявайки с 2:1 като гост.", "date": "2018.10.30", "title": "ЦСКА продължи към четвъртфиналите за купата след убедителна победа над \"Витоша\""}
{"url": "https://www.dnevnik.bg/bulgaria/2018/10/30/3336753_v_devetiia_den_na_protesta_shestvieto_otnovo_smeni/", "text": "За девета поредна вечер майки на деца с увреждания и граждани, които ги подкрепят, се събират пред Министерския съвет. Те настояват за оставката на вицепремиера Валери Симеонов заради неговите думи  от преди близо месец . След като през уикенда протестиращите направиха шествие по бул. \"Витоша\", а вчера блокираха кръстовището при Софийския университет, днес протестиращите минаха по бул. \"Мария Луиза\" и стигнаха до \"Лъвов мост\". За момента позицията на Валери Симеонов е, че той е избран от управляващата коалиция и може да си тръгне, само ако останалите лидери в нея поискат това. Извънреден коалиционен съвет в сряда обаче  само го накара да се извини .", "date": "2018.10.30", "title": "В деветия ден на протеста шествието отново смени маршрута"}
{"url": "https://www.dnevnik.bg/photos/2018/10/30/3336516_fotogaleriia_svetovnite_snimki_na_denia_-_30_oktomvri/", "text": "Елен, сниман в централното гробище във Виена, Австрия.", "date": "2018.10.30", "title": "Фотогалерия: Световните снимки на деня - 30 октомври 2018 г."}
{"url": "https://www.dnevnik.bg/skorost/2018/10/30/3336755_nevolno_previshavane_na_skorostta_e_nai-chestoto/", "text": "Неволно превишаването на позволената скорост е най- разпространеното рисково действие сред българските шофьори, показва първото издание на изследователския проект \"Индекс за безопасно шофиране\" (SDIndex). 71% от запитаните 1000 водачи отговарят, че това им се е случило поне веднъж през последната година. Неправилното планиране на маршрута и попадането в задръстване пък е най-честата причина за повишаване на стреса и нарастване на агресията, като 56% от анкетираните са попадали в такава ситуация. Според проучването българските шофьори имат прекалено висока оценка за себе си и това често ги кара да действат самоуверено и да пренебрегват реални опасности на пътя. Друг извод от него е, че немалка част от водачите смятат, че рисковото шофиране е характерно за България и те трябва да карат по този начин. Проучването е базирано на изследователския инструмент DBQ (Driving Behavior Questionnaire), разработен през 90-те години от екип психолози в Манчестърския университет под ръководството на известния изследовател на грешките в човешкото поведение проф. Джеймс Ризън. В България проучването е инициирано от застрахователен брокер.", "date": "2018.10.30", "title": "Неволно превишаване на скоростта е най-честото рисково действие на българските шофьори"}
{"url": "https://www.dnevnik.bg/sviat/2018/10/30/3336757_fbr_razsledva_opit_za_diskreditirane_na_prokurora_po/", "text": "Федералното бюро за разследване в САЩ започна проверка по сигнал за предполагаеми опити за опетняване на репутацията на специалния прокурор Робърт Мюлър, предаде \"Франс прес\", предаде БТА. Информацията беше съобщена от говорителя на прокурора Питър Кар. Робърт Мюлър разследва твърденията за руска намеса в американските избори през 2016 г. По думите на говорителя, били предлагани пари на жени, за да обвинят магистрата в сексуални посегателства. \"Когато научихме миналата седмица, че са били предлагани пари на жени да отправят неверни обвинения срещу специалния прокурор, веднага поискахме от ФБР да направи разследване\", заяви той пред \"Франс прес\".", "date": "2018.10.30", "title": "ФБР проверява опит за дискредитиране на прокурора по руското разследване"}
{"url": "https://www.dnevnik.bg/sviat/2018/10/30/3336759_trump_ne_mojel_da_otmeni_pravoto_za_predostaviane_na/", "text": "Председателят на Камарата на представителите в Конгреса на САЩ Пол Райън е заявил, че правото за предоставяне на американско гражданство по рождение не може да бъде отменяно с президентска изпълнителна заповед, съобщи днес \"Вашингтон пост\", цитиран от \"Ройтерс\". Изявлението на Райън в интервю за радио WVLKе по повод  изказано от Доналд Тръмп намерение  да премахне конституционното право на гражданство за родени в САЩ бебета на хора, които не са американски граждани, и на имигранти, пристигнали незаконно в страната. Повечето хора, родени на територията на САЩ, придобиват американско гражданство, което е предвидено от конституцията и се осъществява със съдебно решение, отбеляза \"Ройтерс\". \"Асошиейтед прес\" допълни, че експерти по конституционно право също изказват съмнения дали отменянето на правото на гражданство по рождение може да стане без участието на Конгреса. Агенцията цитира други думи на Пол Райън, че навремето републиканците са се обявили против президента Барак Обама, когато той е опитал да промени имиграционното законодателство чрез изпълнителна заповед. \"Ние като консерватори вярваме в конституцията\", заявява Райън.", "date": "2018.10.30", "title": "Тръмп не можел да отмени правото за предоставяне на американско гражданство по рождение"}
{"url": "https://www.dnevnik.bg/sviat/2018/10/30/3336763_burite_v_italiia_ubiha_11_dushi_za_dva_dni/", "text": "Единадесет човека са загинали за два дни в Италия вследствие на проливните дъждове и силните ветрове, съобщиха днес властите, предаде АП. Причина за повечето смъртни случаи са прекършени дървета, паднали върху автомобили или пешеходци. Сред жертвите на стихиите са една жена, погребана от кално свлачище в дома си край северния град Тренто и един уиндсърфист, блъснат от вятъра върху скала в провинция Емилия-Романя. Останалите загинали са в Неапол и областите Лигурия, Лацио и Венето, където тялото на един мъж бе намерено на половин километър от автомобила му. Близо 6000 пожарникари са мобилизирани за разчистването на отломките по шосетата из страната. Един пожарникар е бил убит от паднало дърво край Болцано в областта Трентино-Алто Адидже. Като превантивна мярка в обширни райони бяха затворени училищата за два дни. Вчера силните ветрове изпратиха голяма приливна вълна към Венеция и три четвърти от града остана под вода - нещо, което не се е случвало от десетина години. За днес очакванията бяха, че нивото на водата в крайбрежния град ще е с 105 см над нулевата отправна точка при входа на Канале Гранде. Агенция АНСА съобщи, че водата е повредил плочки от стенните мозайки в прочутата базилика \"Сан Марко\", където водите са достигали близо метър. Пострадали са също метални врати и колони. Сериозни щети са нанесени на дървения под в разположеното наблизо ренесансово кафене \"Флориан\". Из страната бяха наводнени автомагистрали, а свлачища затвориха временно трафика през прохода Бренер към съседна Австрия. Река Адидже, която протича през Верона, повиши нивото си с два метра, но не излезе от коритото си. В столицата Рим ветровете повалиха над сто дървета; материални щети имаше и по пристанищата, вкл. на акостирали плавателни съдове. Една трета от маслиновата реколта в северната област Лигурия е похабена от стихията, казаха земеделски производители.", "date": "2018.10.30", "title": "Бурите в Италия убиха 11 души за два дни"}
{"url": "https://www.dnevnik.bg/sport/2018/10/30/3336761_balkan_specheli_treti_poreden_mach_vuv_fiba_evropa/", "text": "Балкан\" (Ботевград) постигна трета поредна победа в турнира ФИБА Европа, след като надигра белгийския \"Монфиус Мон-Ино\" със 78:66. Баскетболистите на Небойша Видич са с пълен актив в група В на турнира и запазва много добри шансове за класиране напред. Българският състав водеше почти през целия мач и умело контролираше разликата в срещата. Монфиус Мон-Ино\" водеше само след първата четвърт, но на почивката \"Балкан\" имаше аванс от пет точки – 38:33. След това ботевградчани не допуснаха големи сривове и изненади в срещата. За \"Балкан\" най-резултатни бяха Микаел Хопкинс и Брандън Браун с по 15 точки. С 11 се отчете Димитър Димитров, а десет добави Венцислав Петков. В следващия кръг \"Балкан\" посреща АЕК (Ларнака) в последното си домакинство от групата, докато \"Белфиус Мон-Ено\" приема \"Цмоки\" (Минск).", "date": "2018.10.30", "title": "\"Балкан\" спечели трети пореден мач във ФИБА Европа"}
{"url": "https://www.dnevnik.bg/sviat/2018/10/30/3336770_osem_evropeiski_strani_razkritikuvaha_nelegitimnite/", "text": "Осем европейски страни разкритикуваха организирането на \"нелегитимни\" избори на 11 ноември за ръководители на двете самопровъзгласени републики в Източна Украйна, предаде \"Франс прес\", цитирана от БТА. В обща декларация европейските членове на Съвета за сигурност - Франция, Холандия, Полша, Швеция и Обединеното кралство. Италия, която бе член през 2017 г., както и Белгия и Германия, които ще станат членове на съвета през януари, обявяват, че ако те бъдат проведени, това ще е нарушение на Минските споразумение и на украинския закон. \"Призоваваме сепаратистите да се откажат от плановете си за тези \"избори\" и призоваваме Русия да използва значителното си влияние да спре произвеждането на тези \"избори\", се казва в общата декларация. Изявлението беше прочетено от британската постоянна представителка в ООН Карън Пиърс преди началото на заседание на Съвета за сигурност, посветено на Украйна. В т.нар. Донецка народна република ще бъде избран на 11 ноември нов ръководител след смъртта на Александър Захарченко,  убит при бомбен атентат  в кафене в центъра на сепаратистката столица.", "date": "2018.10.30", "title": "Осем европейски страни разкритикуваха нелегитимните избори в Източна Украйна"}
{"url": "https://www.dnevnik.bg/sport/2018/10/30/3336794_djokovich_potegli_s_pobeda_v_mastursa_v_parij/", "text": "Новак Джокович записа победа в първия си мач от турнира в от сериите \"Мастърс\" в Париж срещу португалеца Жоао Соуза. Носителят на 14 титли от Големия шлем победи 48-ия в света със 7:5, 6:1, като се нуждаеше от час и 34 минути, за да вземе победата. Сръбският тенисист записа шеста победа срещу Соуза, като остава с перфектен баланс срещу португалеца. При това той дори няма загубен сет срещу този съперник. Джокович не блестеше на корта, но беше достатъчно ефективен. Първият сет беше много оспорван, като премина през няколко обрата, а и двамата тенисисти записаха пробиви. В крайна сметка благодарение на своя по-голям опит Джокович успя да го измъкне със 7:5 и пробив в последния възможен момент. Спечеленият първи сет помогна на сърбина да вземе предимство във втората част, в която спечели пет поредни гейма, а Соуза взе подаването си едва при 0:5. В последния гейм португалецът стигна до две поредни точки за пробив, но Джокович прояви характер и не допусна изненада, затваряйки двубоя. Победа в първия ден на турнира записа и Милош Раонич. Гръцката сензация Стефанос Циципас пък отпадна от босненеца Дамир Джумхур. В следващия кръг Джокович ще срещне именно босненския тенисист. След загубата срещу Чекинато в Париж Джокович записа 31 победи в 33 мача, вдигна две титли от Големия шлем -  \"Уимбълдън\"  и  US Open , добави трофеите от мастърсите в Синсинати и Шанхай и стана първият тенисист в историята,  спечелил всеки турнир от сериите \"Мастърс\" . Впечатляващата форма, в която навлезе носителят на 14 титли от Големия шлем, може да го изведе до първото място в световната ранглиста още тази седмица на мастърса в Париж. Разликата между него и лидера Рафаел Надал във виртуалната класация е само 35 точки. Ако достигне по-напред от испанеца във френската столица, сърбинът ще се завърне на върха за пръв път от две години насам.", "date": "2018.10.30", "title": "Джокович потегли с победа в мастърса в Париж"}
