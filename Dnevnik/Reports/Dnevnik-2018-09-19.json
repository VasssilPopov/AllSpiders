{"url": "https://www.dnevnik.bg/sport/2018/09/19/3313911_real_zapochna_s_uverena_pobeda_zashtitata_na/", "text": "Реал\" (Мадрид) започна защитата на трофея в Шампионската лига с победа срещу \"Рома\". Европейският клубен шампион спечели с 3:0 на \"Сантяго Бенабеу\" в първия си мач в турнира след напускането на Зинедин Зидан и Кристиано Роналдо. Мадридчани изиграха силен двубой и можеха да постигнат дори по-убедителен успех, но вратарят на \"Рома\" Робин Олсен се представи на високо ниво и се отличи с няколко страхотни спасявания. Иско даде аванс на \"Реал\" в последната минута на първото полувреме след отлично изпълнение на пряк свободен удар. В началото на втората част Кейлор Навас попречи на \"Рома\" да изравни след силен шут на Дженгиз Юндер. В 51-ата минута Гарет Бейл вкара гола на успокоението за домакините. При бърза контраатака Лука Модрич изведе по чудесен начин Гарет Бейл, уелсецът надбяга централните бранители и насочи топката в далечния удар с удар по тревата. След втория гол \"Реал\" заигра много уверено, а защитата на \"Рома\" започна все по-често да се пропуква. Олсен дълго време удържаше резултата с поредица впечатляващи спасявания, но в 90-ата минута домакините стигнаха до трети гол. Мариано Диас, който замени Бейл в 73-ата минута, получи топката на левия фланг, напредна към наказателното поле и с фалцов удар по диагонала оформи крайния резултат. В другия мач от група G \"Виктория\" (Пилзен) и ЦСКА (Москва) завършиха 2:2. Чешкият шампион водеше с 2:0 след два гола на Михаел Кръменчик, но руският тим измъкна точка с попадения на Фьодор Чалов в 68-ата минута и Никола Влашич от дузпа в добавеното време. Убедителна победа записа и \"Манчестър юнайтед\". Рекордьорът по титли на Англия спечели гостуването си на швейцарския \"Йънг бойс\" с 3:0. Пол Погба вкара първите два гола преди почивката, а в средата на втората част Антони Марсиал подпечата трите точки за \"червните дяволи\". Голямата изненада на вечерта беше поднесена от \"Лион\". Френският отбор победи шампиона на Англия \"Манчестър сити\" с 2:1 като гост. Maксуел Корне в 26-ата минута и Набил Фекир в 43-ата минута шокираха домакините, а въпреки че Бернардо Силва намали в 67-ата минута, домакините не успяха да се доберат до равенство. \"Манчестър сити\" стана първият английски клуб, който губи четири поредни мача в Шампионската лига. Друг от фаворитите за трофея - \"Байерн\" (Мюнхен), нямаше особени проблеми при гостуването си на \"Бенфика\". Баварците се наложиха с 2:0, след като Роберт Левандовски откри резултата още в десетата минута, а малко след почивката Ренато Санчес вкара втори гол. \"Ювентус\" също спечели с 2:0  при гостуването си на \"Валенсия\". Италианският шампион получи тежък удар, след като Кристиано Роналдо беше изгонен още в 29-ата минута. Въпреки това гостите стигнаха до трите точки с два гола от дузпи на Миралем Пянич в 45-ата и 51-ата минута. В мача беше отсъдена още една дузпа - за \"Валенсия\" в добавеното време. Дани Парехо обаче пропусна от бялата точка.", "date": "2018.09.19", "title": "\"Реал\" започна с уверена победа защитата на европейския футболен трон"}
{"url": "https://www.dnevnik.bg/evropa/2018/09/19/3313737_pju_tri_godini_sled_krizata_goliama_chast_ot/", "text": "Повечето европейци подкрепят приема на бежанци, въпреки че голяма част от тях не одобряват начина, по който Европейският съюз управлява рекордния приток на мигранти, достигнал връхната си точка преди три години. Това показа проучване на изследователския център \"Пю\", проведено в месеците май и юни 2018 г. в 10 държави (Испания, Холандия, Германия, Швеция, Франция, Великобритания, Гърция, Италия, Полша, Унгария), предаде \"Ройтерс\". Според изследването над 80% от хората в Испания, Холандия, Германия и Швеция подкрепят приема на мигранти, бягащи от насилие и война. Одобрението е високо също във Франция и Великобритания – съответно 79 и 74%. Дори в Гърция и Италия, основните държави, през които влизат мигрантите, изследването установява, че мнозинството от анкетираните продължават да подкрепят приема на бежанци – съответно 69 и 56%. Най-ниско е одобрението в Унгария (32%), следвана от Полша (49%). Проучването показа, че много европейци са критични към начина, по който ЕС се опита да реши проблема с наплива на мигранти. Около 92% от гърците, 78% от италианците и 66% от германците и британците изразяват неодобрение към управлението на кризата от страна на ЕС. Извън Европа Мексико, Канада и Австралия показват високо одобрение за приема на мигранти (съответно 79, 74 и 72%). В САЩ и Япония подкрепата е 66%.", "date": "2018.09.19", "title": "\"Пю\": Три години след кризата голяма част от европейците подкрепят приема на мигранти"}
{"url": "https://www.dnevnik.bg/sport/2018/09/19/3313750_bojinov_e_bil_mnogo_blizo_do_otkazvane_ot_futbola/", "text": "Нападателят на \"Ботев\" (Враца) Валери Божинов призна, че е бил много близо до отказване от футбола. Той разказа, че е изживял много тежък период в хърватския \"Риека\" и бил решил да прекрати кариерата си. След това обаче е премислил ситуацията и с помощта на хората около себе си е променил решението си. \"Няма да крия, че бях пред отказване. Бях решил да се откажа и да не играя вече, защото виждах, че отивам на тренировки в  \"Риека\" , тренирам, давам всичко от себе си, трудя се, боря се, но не получавам шанс, не съм в групата, нито играя, изобщо не съм с отбора. И като вече една година не играеш, тренираш само и каквото и да направиш, не ти се дава шанс, бях стигнал до този извод\", каза Божинов. Той говори на пресконференция по повод награждаването му за най-добър играч на осмия кръг в Първа лига. 32-годишният играч  се завърна в българския футбол с гол в дебюта си за \"Ботев\" (Враца) . Това беше първото му попадение от 490 дни и първи официален мач от 11 месеца. \"Беше, как да кажа, еуфорично моето решение да се откажа, но го бях решил. Благодарение на хората около мен и семейството седнах, премислих и реших, че ще бъде грехота и господ ще ме накаже, ако предприема това решение да спра с футбола. Защото аз обичам футбола, живея за футбола. Всеки, който ме познава, знае как подхождам към всяка една тренировка и всеки един мач\", каза още той. Бившият футболист на \"Ювентус\" и \"Манчестър сити\" сподели, че в онзи момент е казал на себе си: \"Валери, ти имаш още какво да дадеш и можеш да го направиш. Да, ще направиш може би пет, шест, седем, десет крачки назад, но съм сигурен, че ще успееш да се върнеш, защото обичаш футбола и живееш за футбола.\" Божинов каза още, че е разговарял и с доста футболисти по темата с отказването. \"Те ми казаха: \"Играй, докато можеш. Докато се усещаш и чувстваш добре, трябва да играеш. Такъв талант, такъв футболист като теб, с такива качества - грехота ще бъде, ако спреш.\"", "date": "2018.09.19", "title": "Божинов е бил много близо до отказване от футбола"}
{"url": "https://www.dnevnik.bg/analizi/2018/09/19/3313749_kratuk_urok_po_ikonomika_za_mnogo_izostanali/", "text": "Кратък урок по икономика за много изостанали. За добри цени на хляба не трябва търговците да продават без печалба, а да се премахнат пречките пред конкуренцията и изкривяванията на пазара, като например: 1. Концентрирането на земеделските субсидии и на обработването на земите в малък на брой производители създава условия да договарят цените помежду си. 2. Трайното поддържане на ограничения на конкуренцията на пазара на горива води до поскъпване на транспорта и на всички стоки, тоест и на хляба. 3. Плащането на безумен студен резерв, за да могат \"хидролози\" да управляват огромни тецове, увеличава цената на тока и съответно оскъпява производството на стоки, включително на хляба. 4. Невлизането в еврозоната държи лихвите по кредитите на по-високи нива в БГ, което оскъпява производството, тоест и хляба. Стига вече празни приказки...", "date": "2018.09.19", "title": "Кратък урок по икономика за много изостанали"}
{"url": "https://www.dnevnik.bg/evropa/2018/09/19/3313753_london_triabva_da_preraboti_predlojeniiata_za/", "text": "Председателят на Европейския съвет Доналд Туск заяви, че може да свика  извънредна среща  на лидерите на ЕС за Брекзит в средата на ноември, за да бъде завършена сделката за излизането на Великобритания, предаде \"Ройтерс\". По време на пресконференция преди  неформалната среща на лидерите в Залцбург  Туск посочи: \"Преговорите за Брекзит влизат в решителна фаза. Днес все още има няколко възможни сценария, но бих искал да подчертая, че  някои от предложенията на премиера Тереза Мей от Чекърс  показаха положително развитие в британския подход.\" Туск заяви, че това се отнася за готовността на Обединеното кралство да работи тясно с ЕС по сигурността и външната политика след Брекзит. Той обаче подчерта, че предложенията на Мей за бъдещето на ирландската граница и икономическото сътрудничество между ЕС и Великобритания \"ще трябва да бъдат преработени и допълнително договорени\". \"Днес може би има повече надежда, но със сигурност все по-малко време\", добави Туск. \"Всеки останал ден трябва да бъде използван за преговори. Бих искал те да завършат тази есен\", каза още той като уточни, че ще предложи на лидерите на ЕС да проведат допълнителна среща за Брекзит в средата на ноември. ЕС многократно подчерта, че няма да позволи на Великобритания  да избира кои привилегии да запази . Брюксел освен това продължава да настоява, че каквито и да са отношенията между Лондон и ЕС след Брекзит, не трябва да има \"твърда граница\" между Северна Ирландия и Република Ирландия. По време на вечерята днес Мей ще се обърне към лидерите, но няма право да преговаря с тях. Единствено еврокомисията има ролята на преговарящ за ЕС. След като в четвъртък Мей напусне Залцбург, останалите ръководители ще обсъдят помежду си Брекзит.", "date": "2018.09.19", "title": "Лондон трябва да преработи предложенията за ирландската граница и търговията, каза Туск"}
{"url": "https://www.dnevnik.bg/zdrave/2018/09/19/3313769_eksperti_ochakvat_chetiri_gripni_shtama_v_bulgariia/", "text": "Четири грипни щама се очакват през предстоящия сезон. Това каза по време на дискусия проф. Нели Корсун, която е завеждащ Националната референтна лаборатория \"Грип и остри респираторни заболявания\" към Националния център по заразни и паразитни болести, съобщава БТА. Грипните щамове са \"Мичиган\", \"Сингапур\", \"Колорадо\" и \"Пукет\". Все още обаче не може да се каже кога се очаква първата грипна вълна. Корсун уточни, че през последния грипен сезон близо половината от заболелите са били деца на възраст 5-14 г., а 42 на сто от болните са били над 65-годишна възраст. \"Най-рядко от грип са били засегнати децата под четиригодишна възраст, но при тях се отчитат и други вируси\", допълни тя. Корсун се оплака, че имунизационният обхват срещу грип в България е много нисък, като средно само 2.7 на 100 души се имунизират.", "date": "2018.09.19", "title": "Експерти очакват четири грипни щама в България през предстоящия сезон"}
{"url": "https://www.dnevnik.bg/sviat/2018/09/19/3313795_papa_francisk_seksut_e_dar_boji/", "text": "Папа Франциск заяви по време на беседа с млади вярващи от Франция, че сексът е \"дар Божи\". Пълният текст беше разпространен от пресслужбата на Ватикана и цитиран от БНР. \"Сексуалността и сексът са дар Божи. Няма табута. Това е дар, който Бог ни дава. Той има две цели - да обичаш и да продължиш живота. Това е страстна любов, истинската любов е такава. Страстната любов между мъжа и жената води към вечен живот\", каза Светият отец. Папата цитира Библията, според която Бог е създал мъжа и жената по своя образ и подобие, и припомнил думите на Исус Христос, че заради любовта мъжът и жената ще напуснат своите семейства и ще станат \"един човек\" \"Сексуалността трябва да бъде в тези граници – в любовта между мъжа и жената заради продължението на живота\", каза още главата на Римокатолическата църква. Човешката слабост може да накара хората да използват сексуалността си по начин, който не следва Божия замисъл, но това е \"сексуалност, отделена от любовта и използвана за забавление\", каза той, цитиран от онлайн изданието Cruxnow. Папа Франциск критикува порнографията с думите, че тя е част от \"лъжовна индустрия\". ", "date": "2018.09.19", "title": "Папа Франциск: Сексът е дар Божи"}
{"url": "https://www.dnevnik.bg/citat_na_deniia/2018/09/19/3313762_citat_na_denia_az_vkarah_az_i_ronaldo_po-hubavo_ot/", "text": "Това заяви нападателят на \"Ботев\" (Враца) Валери Божинов при  награждаването му за най-добър футболист  на осмия кръг в Първа лига. Бившият играч на \"Ювентус\" и \"Манчестър сити\"  се завърна в българския футбол с гол в дебюта си за \"Ботев\" (Враца) . Това беше първото му попадение от 490 дни и първи официален мач от 11 месеца. В същото време петкратният носител на \"Златната топка\" Кристиано Роналдо откри головата си сметка за \"Ювентус\". След като не успя да се разпише в първите си три мача за \"старата госпожа\", португалецът вкара две попадения за победата с 2:1 срещу \"Сасуоло\". \"С идването на Роналдо и връщането на Бонучи \"Ювентус\" вдига много класата. Надявам се отборът да продължава с добри игри и победите, а Роналдо да започне да вкарва в Шампионската лига, което му и целта. Щом вкара оня ден, значи е готова работата. Почва ги\", добави Божинов.", "date": "2018.09.19", "title": "Цитат на деня: Вкарах аз и Роналдо вкара, по-хубаво от това няма"}
{"url": "https://www.dnevnik.bg/sviat/2018/09/19/3313619_kak_kitai_moje_da_otvurne_na_novite_mita_na_sasht/", "text": "Китай внася почти четири пъти по-малко стоки, отколкото изнася за САЩ, а това свива полето му на действие при нови  търговски санкции  на Доналд Тръмп. Пекин обаче разполага с редица други \"оръжия\", които би могъл да използва като принудителни ответни мерки. Досега азиатският гигант отговаряше според максимата \"зъб за зъб\" на залповете от наказателни мита, налагани от президента на САЩ, но мунициите му вече са на изчерпване. Последният във времето залп: Вашингтон обяви в понеделник мита от 10% върху китайски стоки, чийто годишен внос в САЩ  е на стойност 200 млрд. долара , плюс вече обмитяваните стоки за 50 млрд. долара. Тази обща сума превишава значително 130-те млрд. долара - стойността на американските стоки, които Китай е внесъл от САЩ миналата година. Във вторник, 18 септември, Пекин се ограничи с облагането на американски стоки за 60 милиарда долара, но заяви, че е готов \"да отговори подобаващо\" при нови американски санкции. С какви други лостове разполага комунистическият режим? Може да санкционира компаниите iPhone X , колите Buick, кафенетата \"Старбъкс\" и продукциите на \"Холивуд\" са сред компаниите, чиито най-добри продажби се правят в Китай, а Tesla планира да произвежда в тази страна своите електрически автомобили. \"Китай може да си отмъсти на американските компании, които работят в страната (...), налагайки регулаторни изисквания, забавяйки минаването през митниците\", или като затегне санитарния и данъчния контрол, посочва в бележка Бари Ноутън от Калифорнийския университет. Всичко това може да стане, макар тази стратегия да подкопае \"реформаторския\" имидж, към който се стреми Пекин, и декларирания му стремеж за отваряне. От май митническите проверки на свинското месо и автомобилите от САЩ вече са по-строги. Да възпрепятства сливанията на компании Пекин отказа да даде зелена светлина за сливането на американската група за производство на полупроводници Qualcomm и нейния холандски конкурент NXP, осуетявайки тази мегаоперация от световен мащаб. Приключването ѝ зависеше от решението на китайските регулатори. Бойкот Китайците биха могли да нанесат директен удар на американските групи, като спрат да купуват техните продукти. Това контранападение би било \"кръвопролитно\" за група като General Motors, която продава повече коли в Китай, отколкото в Северна Америка. Макар официалните медии да запазват мълчание по този проблем, в социалните мрежи вече активно се отправят призиви за бойкот. \"Ако 1.3 млпд. китайци са разочаровани от Америка, нещата трудно биха могли да се поправят\", предупреждава У Байи, изследовател от Академията за социални науки. Според проучване, публикувано в средата на юли от \"Файненшъл таймс\", 54% от китайците твърдят, че \"вероятно\" биха спрели да купуват някои марки. \"В миналото подобна пропагандна кампания се оказа ефективна и бързо действаща\", подчертава Марк Уилямс от Capital Economics. Кампаниите срещу Япония през 2012 г. и Южна Корея миналата година \"доведоха до срив с 50% за един месец на продажбите за автомобилните марки на тези две страни\". Рискът: тази стратегия би могла да накаже милиони китайски служители, наети от американски компании и техните местни партньори. Студенти и туристи Пекин би могъл да положи усилия да ограничи броя на туристите и студентите, които заминават за САЩ, като намали например броя на организираните пътувания. С 350 хил. китайски студенти миналата година, което прави една трета от чуждестранните студенти, общата сума на разходите, които китайците правят в САЩ, доближава стойността на китайския внос на соя или на американски самолети според Марк Уилямс. Boeing Китай е от жизнено значение за Boeing, който продава в тази страна една четвърт от самолетите си, а в същото време повечето китайски авиокомпании са под контрола на държавата. Страната \"би могла да коригира покупките си на самолети\", заплаши през януари официалният всекидневник \"Глобъл таймс\". Американският дълг Китай държи най-много американски държавни облигации (за близо 1.2 трлн. долара). Само че би било рисковано да продаде голяма част от тях, защото всяко дестабилизиране на пазарите би могло да доведе до спад на стойността на облигациите, които притежава Пекин. Да девалвира юана? Дали китайската централна банка може да понижи курса на националната валута - юана, за да подкрепи фирмите си, които работят основно за износ, както я обвинява Доналд Тръмп? Общо е мнението, че Пекин не е ръководил лятното понижение на курса на юана спрямо долара, което просто се задълбочи заради напрежението в търговските отношения, а централната банка на Китай тъкмо обратното... се е опитала да спре този спад. Истината е, че евентуално продължително поевтиняване на юана би могло да предизвика изтичането на значителни капитали извън страната, а властите на всяка цена са готови да спрат това.", "date": "2018.09.19", "title": "Как Китай може да отвърне на новите мита на САЩ"}
{"url": "https://www.dnevnik.bg/bulgaria/2018/09/19/3313764_deputatite_prieha_na_purvo_chetene_izmeneniiata_za/", "text": "Без дебати парламентът прие на първо четене промени в Закона за защита на личните данни. Измененията идват след влизането в сила на 25 май на Общия еврорегламент за защита на данните (GDPR), както и на евродиректива.  Макар България да трябваше да промени законодателството си преди тази дата и да имаше двегодишен срок за целта, първоначалният законопроект беше качен на сайта за обществени консултации със закъснение. Той беше остро критикуван от експерти и неправителствени организации. Това наложи удължаване на времето за внасяне на промените от кабинета в Народното събрание. Последваха редица поправки на законопроекта. Отпадна изискването за назначаване на длъжностно лице по защита на данните при обработване на личните данни на 10 хиляди души, както и изрично разписване на размери на санкциите за нарушения на Общия еврорегламент за защита на данните (GDPR), въведена беше и възможност за отказ за достъп до информация, ако с нея се погазва професионална тайна. Повече четете  тук .  Според част от експертите, участвали в първоначалното обсъждане на законопроекта, в него продължава да има редица тревожни текстове, съобщи след внасянето му в парламента \"Капитал\". Един от притеснителните моменти е, че макар да отпадна правото на Комисията за защита на личните данни да иска от медиите разкриване на източниците им на информация, останаха текстове, според които комисията може да извършва проверки в медии, като ще има право да влиза във всички помещения на редакцията. Освен това ще има и достъп до всеки компютър и друго техническо средство за предаване на данни, както и право да изисква достъп до всички данни и до цялата информация. Повече вижте  тук . Законопроектът не беше преминал през всички парламентарни комисии, преди да влезе за гласуване в пленарна зала. Водещата комисия - по вътрешна сигурност и обществен ред, го е подкрепила почти единодушно - само с един глас \"въздържал се\". Пълно единодушие е имало и в другите две комисии - по европейските въпроси и контрол на европейските фондове и комисията за контрол над службите за сигурност. Днес законопроектът отпадна от дневния ред на правната комисия, защото бе минало вече гласуването в парламента. Председателят на правната комисия Данаил Кирилов (ГЕРБ) обясни, че това не е проблем и се е случвало и преди. Важното било проектът да мине през водещата комисия, както и през поне една от допълнителните комисии. ", "date": "2018.09.19", "title": "Депутатите приеха на първо четене измененията за защита на личните данни"}
{"url": "https://www.dnevnik.bg/bulgaria/2018/09/19/3313818_slujiteli_v_gorite_sa_si_napravili_grupa_za_nelegalen/", "text": "Разкритата вчера престъпна група за незаконен добив на дървесина е от 5 души и следва структурата и йерархията на Изпълнителната агенция по горите. Ръководител на организираната престъпна група се явява директорът на Регионалната агенция по горите в София. Член на групата е и директор на Държавно горско стопанство - София, който е организирал продажбата на дървесината. Останалите членове са лесничеи или горски стражари. Това обяви ръководителят на Специализираната прокуратура Иван Гешев, цитиран от агенция \"Фокус\". Един от задържаните е служител на дирекция \"Изпълнение на наказанията\" към Министерството на правосъдието и е син на друг член на групата. По думите му по делото са събрани множество доказателства, че членовете на групата участват пряко в добиването незаконно на изключително голямо количество дървесина. По данни от разследването групата е започнала дейността си през 2014 г., а само през тази година е добила дървесина за четвърт милион лева. В допълнение директорите пряко са се разпореждали неправомерно, превишавали са властта си, не са налагали санкции. Групата изключително грубо отстранявала конкуренцията си и в законната си, и в незаконната си част на дейността, обясни още Гешев. Събрани са доказателства и са повдигнати обвинения за извършени умишлени палежи на имущества на хора, които са се опитвали да подадат сигнал срещу престъпната дейност на групата. Групата е била и въоръжена с незаконни оръжия. Двама от членовете държат освен пет огнестрелни оръжия и специфични капсул-детонатори - повече от 8 на брой, заради които се е наложило включването на специалисти от Специализирания отряд за борба с тероризма. Разследването показало, че групата е сплашвала местните хора. Има данни и че е стреляно по домовете на хора, които са искали да подадат сигнали. Добитата незаконно дървесина се е продавала основно територията на София-град, Софийска област и Благоевградска област. За добива са били ангажирани социално слаби хора, на които е обяснявано, че вършат законна сеч. За извозването на незаконно изсечените дървета са използвани неистински горски марки или такива на уволнени служители. Незаконната сума пари е намерена у няколко от членовете на групата, а всички те не могат да докажат доходите, осигурили им стандарта на живот. Информацията за престъпната дейност е постъпила в прокуратурата през май. \"Това е поредният случай след създаването на Специализираната прокуратура, когато се предприемат действия по досъдебни производства за първи път в страната. Делото за дървената мафия е първото по рода си в този сегмент\", коментира заместник главният прокурор Иван Гешев. Предстои в четвъртък Специализираната прокуратура да внесе искания в Специализирания съд за \"задържане под стража\" на четирима от задържаните при акцията.", "date": "2018.09.19", "title": "Служители в горите са си направили група за нелегален добив на дървесина"}
{"url": "https://www.dnevnik.bg/sport/2018/09/19/3313572_dvama_rusnaci_shte_napraviat_opit_da_se_spusnat_sus/", "text": "Руснаците Антон Пуговкин и Виталий Лазо поемат към предизвикателството да се  спуснат със ски  от връх Анапурна (8093 метра). Двамата се насочват към изпитанието без кислородни маски. Опитът на Пуговгин и Лазо е част от проекта Death Zone Freeride. В него двамата се опитват да се спуснат със ски от пет от най-високите върхове на планетата. Преди година руснаците се спуснаха от Манаслу (8156 м) до Лагер 1, като в бъдещите им планове влизат още Нанга Парбат (8126 м), Еверест (8848 м) и К2 (8611 м). В момента Пуговкин и Лазо се опитват да намерят начин да стигнат до върха. От няколко дни двамата руснаци имат логистични проблеми в Непал, тъй като властите са забранили полетите на хеликоптери към Анапурна. Досега е имало два опита за спускане със ски от осемхилядния връх, като единият от тях е успешен. Това направиха словенските братя Даво и Андрей Карничар, които се спускат от Анапурна до базовия лагер през 1995 г. Другият опит има трагичен край. През 1979 г. французинът Ив Морен се спуска до височина 6600 метра, но загива, след като остава заклещен в ледена секция.", "date": "2018.09.19", "title": "Двама руснаци ще направят опит да се спуснат със ски от Анапурна"}
{"url": "https://www.dnevnik.bg/tehnologii/2018/09/19/3313851_alibaba_suzdava_specialna_kompaniia_za_chipove_i/", "text": "Китайският гигант в интернет търговията \"Алибаба\" (Alibaba) съобщи, че догодина ще създаде дъщерна компания, специализирана в разработване на чипове с  елементи на изкуствен интелект  и квантови процесори, предаде ТАСС. Създаването на подразделението е насочено към развитието на бизнес направления като облачни технологии и и интернет на нещата. \"Алибаба\" посочва в изявление, че новата дъщерна компания ще има между 200 и 300 служители и в дългосрочна перспектива ще бъде отделена в самостоятелна структура. Не се посочва сумата на първоначалната инвестиция от \"Алибаба\". \"Алибаба\" планира да пусне първия си чип с вградени  елементи на изкуствен интелект  под название АлиЕн Пи Ю (AliNPU) през втората половина на 2019 г., посочи техническият директор на команията Чжан Цзянфан, цитиран от в. \"Чайна дейли\". Той посочва също, че \"Алибаба\" е започнала разработването на собствени квантови процесори и планира след 2-3 години да пусне квантов чип. \"Алибаба\" е най-голямата интернет компания в Китай  в сферата на електронната търговия , която по официални данни носи около 86 процента от приходите ѝ. /БТА", "date": "2018.09.19", "title": "\"Алибаба\" създава специална компания за чипове и квантови процесори"}
{"url": "https://www.dnevnik.bg/video/2018/09/19/3313816_video_ruskata_armiia_zapochna_da_stroi_edna_ot/", "text": "В присъствието на президента и главнокомандващ Владимир Путин и на руския патриарх Кирил край Москва в четвъртък бе положен основният камък на внушителен храм, който трябва да бъде третият по височина в православния свят. Той ще се намира в парк \"Патриот\" и \"ще символизира духовността на руското воинство, вдигащо меч единствено за защита на своето отечество\", както посочва  официалният сайт на проекта . Предвидено е кръстът над основния от петте купола да се извисява на 95 метра. По-високи от него ще са само катедралният \"Христос Спасител\" в Москва (103 м - строен над 40 години и осветен през 1860 г., взривен от болшевиките през 1931 г. и възстановен в края на 90-те години на ХХ век) и санктпетербургският \"Исакиевски събор\" (101.5 м, осветен през 1858 г., но от 1928 г. до днес е държавен музей). Височина от 95 метра има и Спасо-Преображенският катедрален храм в Хабаровск, издигнат през 2004 г. Плановете са проектът на Министерството на отбраната да бъде завършен през 2020 г. в чест на 75-ата годишнина от победата срещу нацистка Германия. В основата си новата църква, която ще е централната за въоръжените сили на Русия, ще е с размери 65.4 на 97.9 метра, общата ѝ площ ще е около 11 000 кв.м и ще може да побира до 6000 души. Избраният стил е монументално-византийски с 5 купола и 5 престола. Централният ще е в чест на Възкресение Христово, тъй като Великден е най-големият празник в православието. Останалите четири престола ще са посветени на небесните покровители на четирите рода войски - Св. благоверен княз Александър Невски (Сухопътни войски), Св. Пророк Божий Илия (Въздушно-космически и Въздушно-десантни войски), Св. Апостол Андрей Първозванни (Военноморски флот) и Св. Великомъченица Варвара (Ракетни войски със стратегическо предназначение). В храма ще има също зали \"за работа с военното духовенство, лекции и конференции\". Проектът се движи много бързо - той бе обявен с представяне на макета преди броени седмици и всичко ще трябва да е готово за не повече от 20 месеца. Финансирането ще е от \"дарения от граждани, включително меценати, военни и всички заинтересовани организации\", но преди няколко дни списъкът с дарителите изчезна от сайта на министерството. Днес на церемонията бяха още министърът на отбраната Сергей Шойгу, началникът на Генщаба Сергей Герасимов, генералният директор на \"Роскосмос\" Дмитрий Рогозин, ръководителят на държавния холдинг за авангардни технологии \"Ростех\" Сергей Чемезов, министърът на промишлеността Денис Мантуров и ресорният за военноотбранителния комплекс вицепремиер Юрий Борисов. Проектът има и своите критици, поставящи под съмнение смисъла да се строи толкова голям храм далеч от града, докато в християнството идеята винаги е била църквата да е средищно място на общността от вярващи. \"Вярвам, че ще построят този храм, но въпросът е кой ще се моли там и как ще бъде издържан. Наоколо изобщо няма хиляди вярващи, които се предполага да го изпълват\", коментира протодякон Андрей Кураев през РБК. \"Патриаршията не успява да издържа \"Христос Спасител\", а те вдигат още един такъв гигант - и то не в центъра на града, а извън пределите му. Това по-скоро е музей, а не храм.\" На територията на храмовия комплекс наистина ще има \"универсален мултимедиен музейно-изложбен комплекс \"Духовното воинство на Русия\" с уникални експозиции, посветени на различни епизоди от героичната история на руското воинство\". \"Никоя църква не строи такива огромни храмове на евразийското пространство\", допълва и Роман Лукин, ръководител на центъра за изучаване проблемите на религиите и обществото в Института за Европа на Руската академия на науките. \"Храмът е идеологически символ на военното величие на Русия, осветено от православната църква. Той не се строи за околното паство и ще се финансира от армията, а не от миряните. Съвсем различна е идеята - морално-психологическо обезпечаване на войските. Затова и там ще има методически център за обучаване на специалисти с мероприятия, на които ще се ходи под строй - например на изповед и причастие. Но такъв род духовност не способства за дълбоко възприемане на православната вяра. Този храм едва ли ще даде представа за християнския живот на военнослужещите\", допълва Лукин. В словото си обаче днес Путин каза: \"Тук ще идват хора да отдадат нужното уважение към защитниците на отечеството.\" Това ще е и \"един от символите на нерушимостта на нашите национални традиции, на нашата вярност към паметта на предците и делата им за благото на отечеството\", добави той. \"Нямаме намерение да се връщаме към девиза \"За вярата, царя и отечеството\". Това е минало\", заяви през юли ген. Андрей Картаполов, ръководител на Главното военнополитическо управление на въоръжените сили. Но той изтъкна, че вярата в Бога и справедливото дело да се служи на родината са много близки и необходими за оформяне на \"моралния дух\" на съвременния военнослужещ. Досега руската армия не е имала главна църква за въоръжените сили. В Кронщад се намира Морският събор \"Николай Чудотворец\" от 1913 г., Тук през март бяха осветени камбаните за храма \"Св. Фьодор Ушаков\" на територията на руската военноморска база в Сирия. За Въздушнодесантните войски е \"Благовещение на Пресвета Богородица\" в Соколники от 1906 г., в който монтирани през 2013 г. камбани носят емблемата на руските десантчици.", "date": "2018.09.19", "title": "Видео: Руската армия започна да строи една от най-високите църкви в света"}
{"url": "https://www.dnevnik.bg/politika/2018/09/19/3313821_kak_v_gerb_obiasniavat_reshenieto_za_ungariia/", "text": "Решението правителството да  изработи позиция срещу налагането на санкции  на Унгария от ЕС се обяснява от депутати на ГЕРБ преди всичко с предстоящата кампания за евроизборите. Според тях партията влиза в тона на коалиционните си партньори \"Обединени патриоти\", а и на БСП, за да не изпусне дивиденти от \"прегръщането\" на патриотичното говорене. Европейските избори са през май следващата година, а политици напомнят, че предсрочни общи избори никога не бива да се изключват. Инициативата за днешното решение е на министрите от \"Обединени патриоти\", а миналата седмица Волен Сидеров от името на Патриотите, както и \"Воля\" поискаха парламентът да задължи правителството да защити Орбан. Кога ще бъде готова позицията на Министерския съвет все още не е известно - след седмица ще се реши кога да започне изработването й. Валери Симеонов и Красимир Каракачанов казаха днес пред журналисти, че позицията на правителството ще бъде гласувана и в парламента. \"Конституцията на България и постановление 85 на Министерския съвет дават ясно да се разбере, че взимaнето на решения и изготвянето на рамкови позиции, свързани с въпросите на Европейския съюз, са от изключителната дискреция на правителството и то само информира парламента\", каза пред \"Дневник\" председателят на комисията по външна политика в Народното събрание Джема Грозданова. Тя напомни, че инициатива за взимането на позиция в подкрепа на Унгария е на \"Обединени патриоти\" и \"Воля\". \"Чл. 7 от договора за ЕС е задействан срещу Полша и Унгария само по Ал. 1, което е с превантивен характер. Няма опасност от отнемане правото на глас в съвета. Продължителността на този процес се определя най-вече от ротационното председателство. Изходът от процеса по Ал. 1 е или препоръки, или прекратяване на процедурата. Така че за момента не смятам за необходима позиция в спешен порядък\", обясни Джема Грозданов. Официално в ГЕРБ твърдят, че все още нямат позиция. Лидерът на парламентарната група и заместник-председател на партията Цветан Цветанов каза, че не иска да коментира и не е говорил по темата Унгария с Бойко Борисов. Какво каза премиерът Бойко Борисов пред журналисти в Залцбург четете  тук.  При гласуването на процедурата в Европейския парламент, която бе одобрена с 448 гласа \"за\", 197 \"против\" и 48 \"въздържал се\".  \"За\" гласуваха само петима  от седемнадесетте български представители – Филиз Хюсменова, Илхан Кючюк и Искра Михайлова от ДПС, Сергей Станишев от БСП и Светослав Малинов от ДСБ. Поне от началото на мандата на този кабинет депутатът от ГЕРБ и бивш конституционен съдия Георги Марков хвали и дава за пример премиера на Унгария Виктор Орбан. \"Гласуването срещу Орбан е началото на края на Европейския съюз в този му вид, а Европейската народна партия загива\", пророкува преди седмица депутатът Марков пред Канал 3. Според източници от ГЕРБ говоренето на Марков не е случайно и е показателно за партия, в която медийните изяви се контролират. Председателят на комисията по европейски въпроси в парламента Кристиан Вигенин (БСП) каза пред \"Дневник\", че предпочита да коментира, след като се запознае с решението на правителството. Неговият лидер Корнелия Нинова в петък заяви пред Би Ти Ви, че е грешка да се налагат санкции на Унгария. Рискът да се стигне до лишаване на Унгария от правото на глас в Съвета на ЕС е малък и вероятно няма да се наложи Борисов да се изправи срещу големите в ЕС като канцлерката Ангела Меркел и така да рискува обявените за приоритети на правителството влизане в Шенген и в банковият съюз на ЕС, смятат източници от ГЕРБ. Корнелия Нинова, Патриотите и Георги Марков се концентрират върху отказа на Орбан да приеме бежанци и позицията му срещу \"джендър идеологията\". Европейският парламент взе решението си заради \"безпокойствата\" за \"функционирането на конституционната и изборна система\", \"независимостта на съдебната власт\", \"корупцията и конфликтите на интереси\". Това са ценности на ЕС, записани в договора за съюза, за чието неспазване срещу България също може да бъде започната процедура според източниците. Те смятат, че с решението си кабинетът иска да спечели на своя страна освен Унгария, така и Полша ( срещу която също има процедура ), Чехия и Словакия, обедини в т.нар. Вишеградска четворка при такова развитие.", "date": "2018.09.19", "title": "Как в ГЕРБ обясняват решението за Унгария"}
{"url": "https://www.dnevnik.bg/politika/2018/09/19/3313853_prezidentut_radev_se_sreshtna_s_iniciativen_komitet_za/", "text": "Президентът Румен Радев се срещна днес с инициативен комитет за единение, чийто председател е историкът Георги Марков, а членове са 32-ма учени и хора на изкуството. \"Общество, което не съзнава смисъла от единението, е обречено и затова ви благодаря за куража да застанете зад тази градивна идея. Тя със сигурност ще срещне съпротивата на онези, които са превърнали различията в нацията и общественото противопоставяне в свой политически бизнес\", е казал на срещата Радев, цитиран от прессекретариата си. На срещата държавният глава е подчертал, че тази инициатива не може да разчита на непосредствен успех, но е важно темата за помирението с историята и националното единение да бъде заявена публично. Радев е подчертал, че днес българското обществото следва да интерпретира историята на основата \"палачи-жертви\", а не през деформиращата идеологическа призма, защото в нашата история често палачите и жертвите са разменяли местата си, се казва в съобщението. \"В нашата история, за съжаление, твърде много хора са убивали и загивали с мисълта, че го правят в името на България и това е подходът, който следва да бъде отречен\", категоричен беше Румен Радев. \"Светотатство е костите на жертвите да бъдат употребявани в злободневната политика. Аз ще подкрепя вашата инициатива и ще заема публично позиция в този смисъл\", е обещал държавният глава. Сред членовете на комитета, които преди ден дадоха пресконференция, са председателят на фондация \"ТАНГРА ТанНакРа\" Петко Колев, поетесата Маргарита Петкова, председателят на Националния съвет на религиозните общности  Рупен Крикорян, журналистът Светослав Терзиев, съпредседателят на Дружба \"Родина\" Мустафа Авдиков.", "date": "2018.09.19", "title": "Президентът Радев се срещна с инициативен комитет за единение"}
{"url": "https://www.dnevnik.bg/sport/2018/09/19/3313309_snimka_na_denia_vechniiat_kasiias_i_negoviiat_rekord_v/", "text": "Вратарят на \"Порто\" Икер Касияс влезе в историята на Шампионската лига с рекорд. Испанецът стана най-дълголетният футболист в надпреварата, като изигра мач в 20-ия си сезон. Той пази за \"драконите\" при 1:1 с \"Шалке\" като гост.", "date": "2018.09.19", "title": "Снимка на деня: \"Вечният\" Касияс и неговият рекорд в Шампионската лига"}
{"url": "https://www.dnevnik.bg/politika/2018/09/19/3313241_pravitelstvoto_shte_otchete_kakvo_e_svurshilo_po/", "text": "След редовното правителствено заседание днес ще се събере Съветът за развитие при Министерския съвет на който бъде обсъдено изпълнението на програмата за управление на България 2017 – 2021 към 1 септември 2018 г. Съветът по развитие включва всички министри и премиера Бойко Борисов. В дневния ред на заседанието му е включено и разглеждане на на Националната програма за развитие България 2020 и разработването на проект на Национална програма за развитие България 2030. Поканени са и и представители на коалиционните партньори от \"Обединени патриоти\". Управленската програма на коалицията ГЕРБ - \"Обединени патриоти\" бе подписана на 17 април миналата година. В нея е заложено влизане в Шенген и банковия съюз, завършване на магистралния пръстен на страната, чрез ускорено доизграждане на \"Хемус\" и \"Струма\" (от Благоевград до Сандански) и построяване на аутобана \"Калотина – София\", тол система двойно увеличение на учителските заплати до 2021 г и т.н. Цялата програма може да  прочетете тук.", "date": "2018.09.19", "title": "Правителството ще отчете какво е свършило по програмата си за управление"}
{"url": "https://www.dnevnik.bg/sport/2018/09/19/3312863_real_i_ronaldo_poemat_po_razlichen_put_kum_trofeia_v/", "text": "След девет съвместни години, изпълнени с куп исторически постижения и общо четири купи в Шампионската лига, \"Реал\" (Мадрид) и Кристиано Роналдо започват нов поход към най-ценния трофей в клубния футбол. Този път обаче по различни пътища. Испанският клуб ще опита да докаже, че може да продължи хегемонията си в европейския футбол и след раздялата с голямата си звезда. Португалският голмайстор, който това лято премина в \"Ювентус\" срещу 100 милиона евро, ще опита да изравни два легендарни рекорда в най-силния клубен турнир. Роналдо може да стане едва вторият играч в историята, който печели Шампионската лига или Купата на европейските шампиони с три различни клуба. Досега това е правил единствено холандецът Кларънс Зеедорф с \"Аякс\" (1995 г.), \"Реал\" (1998 г.) и \"Милан\" (2003 и 2007 г.). Петкратният носител на \"Златната топка\" се цели в още един рекорд - за най-много европейски купи. Той има пет - четирите с \"Реал\" и един с \"Манчестър юнайтед\" през 2008 г. С повече е само испанецът Франциско Хенто - шест с \"Реал\" между 1956 и 1966 г. Идва ли краят на дългото чакане След като успя да се отърси от последиците от \"Калчополи\", \"Ювентус\" успя да наложи пълна доминация в Италия и отново да се превърне в един от големите претенденти за европейския трон. \"Бианконерите\" играха два финала в последните четири години - през 2015 и 2017 г., но първо отстъпиха пред \"Барселона\", а след това бяха спрени от \"Реал\". \"Ювентус\" вече има седем загубени финала в най-силния клубен турнир, а мечтаният трети трофей продължава да му убягва вече 22 години. С привличането на най-резултатният футболист в историята на Шампионската лига клубът от Торино се надява най-накрая да сложи край на дългото чакане. Престоят на Роналдо в \"Ювентус\" започна с три поредни мача без гол. Това веднага предизвика коментари, че в нов клуб и на 33 години той няма да може да поддържа същите високи стандарти, които постави на \"Сантяго Бернабеу\". Португалецът обаче бързо напомни за себе си, след като през уикенда отбеляза  двата гола за победата с 2:1 срещу \"Сасуоло\" . \"Наистина много исках да вкарам тези първи голове. Щастлив съм, че най-накрая намерих път към мрежата\", каза Роналдо. \"Видно беше, че бях малко нервен с всички тези приказки след трансфера ми от \"Реал\" и с липсата на голове, тъй като към мен има огромни очаквания. Но знаех, че работя здраво и е само въпрос на време да започна да бележа\", допълни той. Пътят на \"Ювентус\" в Шампионската лига започва тази вечер с гостуване на \"Валенсия\" от 22.00 часа. Испанският тим започна лошо сезона, а италианският шампион ще опита да задълбочи кризата на \"Местая\" с помощта на Роналдо, който е отбелязал 15 от своите 451 гола за \"Реал\" срещу \"прилепите\". Освен от Роналдо, \"Реал\" беше напуснат и от старши треньора си Зинедин Зидан. На негово място дойде Хулен Лопетеги, който заради договора си с мадридчани беше уволнен като национален селекционер на Испания само ден преди началото на световното първенство. Може ли \"Реал\" да печели и без Роналдо Новата ера в \"кралския клуб\" започна с много разочароваща загуба от \"Атлетико\" (Мадрид) за Суперкупата на Испания. През уикенда белите загубиха и първи точки в Ла Лига, след като  стигнаха само до равенство  при гостуването си на \"Атлетик\" (Билбао). На този етап е твърде рано да се каже какъв ще бъде ефектът за клуба от раздялата с Роналдо. В \"Реал\" обаче са уверени, че сега са много повече отбор, отколкото когато зависеха от головете на своя доскорошен талисман. \"Може би (обстановката) е малко по-спокойна (без Роналдо). Предполагам, че сега сме по-сплотени, работим повече като едно цяло, отколкото като един играч\", каза Бейл в навечерието на първия двубой на \"Реал\" в Шампионската лига. Европейският шампион започва защитата на трофея с домакинство на \"Рома\". Мачът на \"Сантяго Бернабеу\" започва в 22.00 часа. Мачовете днес 19.55 ч. \"Aякс\" - АЕК 22.00 ч. \"Бенфика\" - \"Байерн\" 19.55 ч. \"Шахтьор\" - \"Хофенхайм\" 22.00 ч. \"Манчестър сити\" - \"Лион\" 22.00 ч. \"Реал\" (Мадрид) - \"Рома\" 22.00 ч. \"Виктория\" (Пилзен) - ЦСКА (Москва) 22.00 \"Валения\" - \"Ювентус\" 22.00 \"Йънг бойс\" - \"Манчестър юнайтед\"", "date": "2018.09.19", "title": "\"Реал\" и Роналдо поемат по различни пътища към трофея в Шампионската лига"}
{"url": "https://www.dnevnik.bg/sviat/2018/09/19/3313102_trump_pred_oon_diplomaciiata_e_v_otbranitelna_poziciia/", "text": "Годишното Общо събрание на ООН е най-голямото събитие в дипломатическия календар - световните лидери се качват на подиума, за да държат речи, провеждат двустранни срещи в кулоарите. Сред новите лица е президентът на Зимбабве  Емерсън Мнангагва,  чийто предшественик Робърт Мугабе бе неизменно в Общото събрание от 1978 г. Премиерът на Нова Зеландия  Джасинда Ардърн  - втората правителствена ръководителка, родила, докато е на поста - ще пристигне в Ню Йорк с тримесечното си бебе. Съединените щати традиционно заемат централно място като втори в списъка на ораторите. И тази година погледите на всички ще бъдат вперени в американския президент  Доналд Тръмп , който ще изнесе втората си реч пред Общото събрание. Факторът на новото и непознатото, който действаше при първото появяване на Тръмп миналата година, отслабна. Остава само тревогата, че той ще се държи също толкова зле, колкото и на срещите на  Г-7  и НАТО, твърди експертът на ООН, старши научен сътрудник в Университета на ООН и работил в Нюйоркския и Колумбийския университет Ричард Гауан. \"Кошмарният сценарий, който си представят всички, е, че той ще се държи по същия начин като на срещата на  НАТО  и ще започне да обвинява другите страни, че не плащат достатъчно за ООН, да заплашва да спре финансирането\", изтъква Гауан. Възможно е също така Тръмп да влезе в пререкания с турския президент  Реджеп Тайип Ердоган  или с президента на Иран Хасан Рохани, които са в лоши отношения с него и ще държат речи същия ден. Дори досегашните дипломатически успехи на Тръмп - най-вече срещата му през юни в Сингапур със севернокорейския лидер  Ким Чен-Ун  - може да нямат голям отзвук. Ким Чен-Ун Имаше огромни надежди, че след срещата в Сингапур Ким Чен-Ун ще присъства за първи път и на дискусията в Общото събрание, но Пхенян планира да изпрати министър, който да говори от името на КНДР. Северна Корея е \"призракът на пиршеството\", казва Гауан. Това може би все пак е крачка напред. В първата си официална реч миналата година Тръмп заплаши \"изцяло да унищожи\" Северна Корея и нарече лидера на непокорната ядрена държава  \"човека ракета\" . Белият дом оповести, че Пхенян наскоро е изпратил на Тръмп писмо с молба за нова среща, което може да е опит за успокояване на президента, така че Ким да не се превърне отново в мишена на речта му. Според Гауан обаче ключовата тема на тазгодишната реч на Тръмп вероятно ще е  иранското ядрено споразумение . Близкият изток САЩ обявиха, че Тръмп ще председателства среща на Съвета за сигурност на ООН, която ще се фокусира наред с други въпроси и върху \"дестабилизиращата агресия и спонсорирането на тероризма от страна на Иран\". Слуховете, че Тръмп ще изложи дългоочаквания си план за мир в Близкия изток, бяха разсеяни от постоянната представителка на САЩ в ООН Ники Хейли, която заяви, че планът е почти готов, но няма да бъде представен по време на наситената със срещи на високо равнище седмица. Сирия със сигурност ще е в дневния ред на двустранните срещи, след като през последните няколко седмици световните лидери отправяха настойчиви молби към Москва и правителството на Башар ал Асад да се избегне кървава битка за Идлиб, последния бастион на сирийските бунтовници. Парижкото споразумение В речите си световните лидери вероятно ще призоват да продължи подкрепата за международните споразумения, от които Тръмп се отказа, като например Парижкото споразумение за климата и иранското ядрено споразумение. В кулоарите министри и генералният секретар на ООН Антониу Гутериш ще се срещнат, за да обсъдят кризата с финансирането на агенцията на ООН за палестинските бежанци, след като САЩ обявиха наскоро, че въобще ще спрат да я финансират. Гутериш, убеден защитник на Парижкото споразумение, пое ангажимент да лобира сред лидерите по въпроса с климатичните изменения. В реч, произнесена две седмици преди срещата на Общото събрание, той призова правителствата да \"преодолеят парализата\" на бездействието. В минали години лидерите постигаха съгласие по отношение на целите за развитие и поемаха ангажименти за споразумение за бежанците. \"Имаше усещане, че сесията на Общото събрание наистина е време, когато се взимат решения. Сега всички са единствено в отбранителна позиция. Сякаш никой няма по-големи амбиции за сесията на Общото събрание освен да оцелее\", коментира Гауан.", "date": "2018.09.19", "title": "Тръмп пред ООН: дипломацията е в отбранителна позиция"}
{"url": "https://www.dnevnik.bg/sviat/2018/09/19/3313126_iaponskiiat_premier_shte_tursi_treti_mandat_za_da/", "text": "Японският премиер Шиндзо Абе се кани да спечели в четвъртък трети мандат като лидер на Либералнодемократическата партия (ЛДП), а значи и шанс да осъществи последната си мечта - конституционна реформа. Вътрешнопартийните избори никак не са маловажни, защото определят кой ще стане министър-председател - именно лидерът на политическата сила с мнозинство в долната камара наследява премиерското кресло. Преизбран през 2015 г. начело на тази всемогъща дясна формация, без дори да има съперник, Абе по принцип би трябвало да се оттегли от поста в края на втория си мандат този месец. Той обаче поиска и успя да издейства промяна в партийния устав, която му разрешава трети мандат. Срещу него излиза само един кандидат за поста - бившият министър на отбраната Шигеру Ишиба, но допитванията не му обещават победа. Партията е разделена на много фракции, но почти всички застават като един зад кандидатурата на Абе. Дори вътрешният министър Сейко Нода не успя да си гарантира необходимата за включване в надпреварата подкрепа на поне 20 парламентаристи. \"Проблемът не е дали Шиндзо Абе ще спечели или не, а как ще стане победител\", смята Ю Ючияма от Токийския университет. \"Без наистина много гласове в негова подкрепа властта му може да отслабне\", подчертава експертът. Сянката на скандалите Председателят на ЛДП се избира съвместно от депутатите на партията в парламента - 405 души с 405 гласа, и от над един милион активисти и симпатизанти, чиито гласове се групират и тежестта им се приравнява също на 405. Победител става онзи, който събере мнозинство от тези 810 гласа. \"Вотът по региони (сред активисти и симпатизанти) ще е решаващ\", смята Ючияма. Ако Абе спечели, значи е успял да изтика на заден план всички скандали, наводнили печата от две години насам, заради които по време на предизборните дебати бе обсипан с въпроси - обвиниха го по-специално, че облагодетелства свои приятели. Той впрочем призна, че въпросните афери \"отчасти са накърнили доверието\". Главно поради слабостта на опозицията 63-годишният премиер успя да преодолее тези трудности и ако остане на поста до 2021 г., ще има шанса да счупи рекорда за най-продължително управление. \"Днешното положение е тежък проблем за демокрацията. Трудното е да разберем как да съживим дебатите и състезателното начало в политиката\", изтъква Ючияма. \"Единствено възможният начин\" Абе и Ишиба определят еднакво характера на проблемите пред страната, например трудното излизане от дефлация, социалната пропаст, която дели бедни и богати, спада в раждаемостта, обществената защита, условията за работа на жените, предотвратяването на бедствия, конституционната реформа. Но по различен начин анализират причините и предлагат различни решения. Завърнал се на власт в края на 2012 г., Абе разчита да получи възможността да бъде още три години начело на кабинета, за да атакува открито целта, мотивираща от десетилетия политическата му кариера - да промени пацифистката конституция, наложена на страната от американците след Втората световна война. В икономически аспект, докато според Ишиба растежът на Япония зависи от съживяването на регионите, Абе обещава да върви и занапред по \"единствения възможен път\" - стратегията, наречена \"абеномика\", въпреки че още не е донесла обещаните резултати. \"Би могъл да се представи и по-добре, но и това не е лошо, а за човек от неговите среди (той е от известна фамилия на политици консерватори - бел. на АФП) той изглежда по-скоро прогресист, доколкото увеличава ролята на жените в икономиката\", разсъждава обаче Робер Дюжарик, директор на Института за азиатски изследвания към университета \"Темпъл\" в Токио. И добавя, че Абе има заслугата да е \"много активен в опитите да запуши пробива в международната система, причинен от политиката на Доналд Тръмп\", по-специално в преговорите за свободна търговия.", "date": "2018.09.19", "title": "Японският премиер ще поиска трети мандат, за да реформира конституцията"}
{"url": "https://www.dnevnik.bg/evropa/2018/09/19/3312867_liderite_na_es_shte_opitat_da_izliazat_ot_zadunenata/", "text": "Брекзит и миграцията са двете основни теми, които ще обсъдят лидерите на Европейския съюз на неформална среща в Залцбург днес и утре. По време на вечеря в сряда държавните и правителствени ръководители ще оценят напредъка в намаляването на броя на нелегалните мигранти в сътрудничество с трети страни. В четвъртък във формат ЕС-27 (без Великобритания) те ще обсъдят хода и следващите стъпки в преговорите за Брекзит. Брекзит – светлина в тунела? Неформалната среща в Залцбург ще бъде първият път, когато лидерите на ЕС ще се срещнат след представянето на  британския план за Брекзит , станал известен като \"плана от Чекърс\", отбелязва Би Би Си. Премиерът Тереза Мей и няколко ключови министри прекараха доста време това лято в обиколки на европейските столици в опит да убедят евролидерите да обърнат гръб на твърде обсебената според тях от правила и регулации Европейска комисия. Времето за постигане на споразумение бързо изтича, а Тереза Мей знае, че лидерите на ЕС искат да има сделка за Брекзит през есента. Би Би Си отбелязва, че колегите на Мей  виждат политическите безредици  във Великобритания около Брекзит, както и трудната ситуация на премиера, и искат да й помогнат, защото преди всичко действително желаят да има сделка тази есен. В същото време нито лидерите на ЕС изглеждат готови да направя компромис с ключовите принципи на съюза, нито Мей е склонна да отстъпи от \"червените си линии\". От една страна, премиерът иска да се сложи край на големите плащания в евробюджета, на свободата на движение на работници от ЕС, на върховенството на Съда на ЕС, на единния европейски пазар. От друга страна, ЕС отказва да позволи на Великобритания  да избира кои привилегии да запази  – или сте вън, или сте вътре, казва Брюксел, няма да има частично членство в единния пазар за Великобритания след Брекзит. ЕС освен това няма да смекчи позицията си и по още една ключова точка за завършване на сделката за Брекзит –  ирландската граница . Брюксел продължава да настоява, че каквито и да са отношенията между Лондон и ЕС след Брекзит, не трябва да има \"твърда граница\" между Северна Ирландия и Република Ирландия. По време на вечерята днес Мей ще се обърне към лидерите, но няма право да преговаря с тях. Единствено еврокомисията има ролята на преговарящ за ЕС. След като в четвъртък Мей напусне Залцбург, останалите ръководители ще обсъдят помежду си Брекзит. Вчера председателят на Европейския съвет  предупреди, че все още има риск  от провал на преговорите. Очаква се в средата на ноември да се проведе специална среща за Брекзит в Брюксел. Миграцията – все още без изход В последната си реч за състоянието на съюза председателят на еврокомисията Жан-Клод Юнкер  представи нови предложения  в областта на миграцията, включително подсилване на агенцията за гранична и брегова охрана Фронтекс с 10 хил. гранични служители до 2020 г. В понеделник обаче  унгарският премиер Виктор Орбан се закани  по време на срещата в Залцбург да се противопостави на плана и обвини Брюксел, че иска да отнеме на страната му контрола върху собствените й граници. Миналата седмица Орбан описа предложението като \"проимигрантско\" усилие на германския канцлер Ангела Меркел да се отнеме граничният контрол от периферните държави и да се дадат \"ключовете за портата\" на Брюксел, отбелязва EurActiv. Премиерите на Чехия и Словакия се изказаха в подобен смисъл, като настояха ЕС да насочи средства към отделните държави, за да им помогне да охраняват границите си от нелегалната миграция, вместо да увеличава финансирането за Фронтекс. Слаб напредък На последната си среща в края на юни  лидерите се договориха  за по-ефективен контрол над външните граници и призоваха Европейската комисия и Съветът на ЕС бързо да проучат възможността за създаване на регионални платформи, където да се разглежда ситуацията на спасените в морето мигранти, преди да бъдат допуснати в ЕС. Тогава италианският премиер Джузепе Конте опъна нервите на колегите си, като  заплаши  да блокира сделката, ако не бъдат изпълнени изискванията му за миграцията. Ситуацията бе напрегната и за канцлера Ангела Меркел, която бе подложена на натиск от коалиционните си партньори от Християнсоциалния съюз да постигне споразумения за връщане на нелегални мигранти. През лятото обаче, вместо да се успокои, обстановката допълнително се нажежи основно заради отказа на Италия да приема спасени от кораби на неправителствени организации мигранти. В края на август италианският вицепремиер Луиджи ди Майо  заплаши страната му да наложи вето  на многогодишния бюджет на ЕС, ако блокът не направи повече за споделяне на тежестта от пристигането на мигранти. Вътрешният министър Матео Салвини  намери съюзник  по въпроса в лицето на унгарския премиер Виктор Орбан и двамата си обещаха да работят за твърд подход към миграцията. Ситуацията в Германия също остана напрегната, особено след като  мъж в Кемниц , намушкан от мигранти, почина от раните си. Междувременно Берлин успя да постигне споразумения с  Испания  и  Гърция  за връщане на мигранти, които вече са подали молби за убежище на тяхна територия.  Италия обаче продължава да отказва  да приеме подобна договорка.", "date": "2018.09.19", "title": "Лидерите на ЕС ще опитат да излязат от задънената улица за Брекзит и миграцията"}
{"url": "https://www.dnevnik.bg/sport/2018/09/19/3313315_kakvo_predstoi_za_bulgarskite_voleibolisti_vuv_vtorata/", "text": "Българският отбор се класира за втората фаза на световното първенство по волейбол, но постигането на желаната цел за влизане в шестицата ще е изключително трудно. Националите  загубиха с 1:3 от Полша в последния си мач от група D във Варна . Така те завършиха трети с девет точки. Правилникът на световното предвижда сега да се изиграят четири групи с по четири отбора. Ключово е, че отборите запазват резултатите и точките, които вече са записали. Българите попадат в група G заедно със САЩ, Канада и Иран. Начело с добра преднина влиза тимът на САЩ, следван от Иран. Мачовете ще се играят от 21 до 23 септември в \"Арена Армеец София\". Като съорганизатор на световното България приеме и група Н, мачовете от която ще са във Варна. В зала \"Конгресна\" ще продължи да играе световният шампион Полша, като негови съперници във вероятно най-тежката група ще са Сърбия, Франция и Аржентина. За третата фаза се класират победителите в четирите групи, както и двата най-добри втори отбора. \"С двата загубени мача ние нямаме право повече на грешка. Това е единственият шанс да се борим за финалната шестица. Ще играем всеки мач на максимума и ще се борим докрай. Разбира се, че щяхме да имаме повече шансове, ако бяхме излезли с четири победи от групата... Поне един от тези два ключови мача да бяхме успели да вземем, но в крайна сметка техните възможности са малко по-големи от нашите в момента\",  каза селекционерът Пламен Константинов .", "date": "2018.09.19", "title": "Какво предстои за българските волейболисти във втората фаза на световното"}
{"url": "https://www.dnevnik.bg/evropa/2018/09/19/3313083_koi_ima_shans_da_bude_sledvashtiiat_prezident_na/", "text": "Най-големите страни от еврозоната се готвят за надпревара за постове, които през следващите 15 месеца ще преобразят най-влиятелната институция във валутния съюз - Европейската централна банка (ЕЦБ). Кои постове се освобождават В хронологичен ред изтичат мандатите на председателстващата единния банков надзорен орган към ЕЦБ Даниел Нуи (31 декември 2018), на главния икономист Петер Прат (31 март 2019), на президента Марио Драги (31 октомври 2019) и на члена на управителния съвет на Европейската централна банка Беноа Кьоре (31 декември 2019). Мандатите им изтичат през следващите 15 месеца. Кой решава Назначенията в шестчленния борд на ЕЦБ са чисто политически. Имената на следващия президент на ЕЦБ и новите ръководители на Европейската комисия, както и на Европейския съвет, изглежда, ще бъдат  договаряни като част от един пакет . Ръководителят на надзорния орган на ЕЦБ се определя от самата банка, но също е обект на политическо одобрение и съответно на различни лавирания. Какви са неписаните правила на процеса на подбор Президентите на ЕЦБ обикновено се избират измежду 19-те управители на национални банки от еврозоната, които влизат в управителния съвет на ЕЦБ заедно с шестимата членове на съвета и трябва да бъдат икономисти на изключително равнище. Трите големи страни - Германия, Франция и Италия - имат де факто право на място в съвета, така че останалите 16 държави си поделят оставащите три места. Италия обаче може да остане извън борда за над една година, тъй като Драги едва ли ще бъде наследен от италианец. Тъй като следващото място в управителния съвет, което се овакантява, е на Франция, възможно е на Италия да й се наложи да чака, докато изтече мандатът на Ив Мерш на 14 декември 2020 година. Една страна има право само на едно място в съвета. Така че, ако например германец бъде назначен за президент на ЕЦБ, другият германец в съвета Сабине Лаутеншлегер се очаква да подаде оставка. Холандия, Франция и Италия са имали шефове на ЕЦБ в миналото и според някои те не трябва отново да получават този пост, докато другите страни не получат шанса за свои представители на него. Парламентът често се оплаква от недостатъчното жени на ръководни постове в ЕЦБ. В момента само двама от общо 25 членове на управителния съвет са жени. Не е ли ред на Германия Германия със сигурност  мисли така . Президентът на Бундесбанк Йенс Вайдман настрои доста хора срещу себе си. Той публично критикува програмата на ЕЦБ за стимулиране на икономиката, на която според мнозина се дължи съживяването на растежа. Той влезе в открита схватка с италианския премиер за фискалната дисциплина. Според информации в медиите Берлин ще поиска председателството на Европейската комисия и няма да води тежка битка за Вайдман. И така, кои са фаворитите Вайдман остава в надпреварата. Други често споменавани имена са Франсоа Вилроа дьо Гало (Франция), Оли Рен и Ерки Ликанен (и двамата от Финландия), Клаас Кнот (Холандия) и Филип Лейн (Ирландия). Кьоре (Франция) също е споменаван от медиите, но като предишен член на борда той няма право отново да бъде назначен. Някои намекват, че ако той подаде оставка преди номинацията, може отново да има право да бъде назначен, но такава стъпка би била безпрецедентна и в разрез със смисъла на закона, а другите страни от еврозоната едва ли биха я одобрили. За поста главен икономист надпреварата, изглежда, е между Лейн и естонеца Ардо Хансон. За ръководител на надзорния орган Шарън Донъри от Ирландия, изглежда, е фаворит. Назначаването на Донъри обаче може да затрудни Лейн в стремежа да получи място в съвета, тъй като това ще даде на Ирландия две водещи позиции в банката.", "date": "2018.09.19", "title": "Кой има шанс да бъде следващият президент на Европейската централна банка"}
{"url": "https://www.dnevnik.bg/bulgaria/2018/09/19/3313349_sveshtenik_beshe_vurzan_pri_opit_za_obir_v_rojenskiia/", "text": "Шестима мъже са влезли снощи около 20 часа в Роженския манастир и след като са вързали за стол единствения служител в него, са започнали да копаят с кирки в една от стените, съобщи \"Нова телевизия\". След като не намерили нищо, си тръгнали. Първоначалният оглед не е открил липси в манастира, твърди \"Нова телевизия\". Според БНР обаче са били взети пари и вероятно църковни предмети. Странното нападение се свързва с легендите, че в стените на манастира има скрити жълтици. Свещеникът не е пострадал, но е стресиран. Той не е местен, а от село Хаджидимово. Бил е само за ден в манастира, за да замести свой колега, допълва Би Ти Ви. Преглед на записите на камерите е установил, че мъжете са били в Роженския манастир и преди няколко дни, когато са разпитвали кога затваря той, уточнява \"Нова телевизия\".", "date": "2018.09.19", "title": "Свещеник беше вързан при странен обир в Роженския манастир"}
{"url": "https://www.dnevnik.bg/biznes/2018/09/19/3313353_poskupvaneto_na_hliaba_s_20-30_stotinki_e/", "text": "Поскъпването на хляба с 20-30 стотинки е нереалистично, коментира днес по \"Нова телевизия\" министърът на земеделието Румен Порожанов. Според него от началото на жътвата на пшеницата цената се е вдигнала от 290 лева за тон до 350 лева. Това създавало основания за поскъпване на хляба, но не и с 20-30 стотинки. Порожанов коментира, че търси подкрепа от големите търговски вериги, за да бъдат те регулатор на цените. \"Това, което получавам като уверение, е, че хлябът ще се продава без печалба, като се покриват само бракът и разходите в самата верига\", обясни министърът. В отговор на въпрос Порожанов каза, че подкрепя евентуално въвеждане на по-ниска ставка ДДС за хляба, защото това щяло да извади \"на светло\" фурните, които са в сивия сектор. \"Много са аргументите \"за\" и \"против\", но Министерството на финансите трябва да направи оценка\", допълни министърът. Оградата по границата била надеждна За земеделския министър  оградата по границата с Румъния  е надеждна и за момента изпълнява функцията си. Порожанов обяви, че чумата по свинете в Румъния вече е стигнала до границата в района на Силистра. По повод съмненията, че оградата е оскъпена неоснователно, като парите са прибрани от фирма, свързана със съпругата на  отстранения директор на агенцията по горите Григор Гого в, министърът обяви, че всички материали по случая са дадени на компетентните органи. Според Порожанов към момента няма данни за конфликт на интереси.", "date": "2018.09.19", "title": "Земеделският министър търси съдействие от търговските вериги за задържане цената на хляба"}
{"url": "https://www.dnevnik.bg/evropa/2018/09/19/3313350_koaliciiata_v_italiia_obiavi_che_niama_da_se/", "text": "Управляващата в Италия коалиция на Движение \"Пет звезди\" и партия \"Лига\" няма да се съобразява с медийната империя на бившия премиер Силвио Берлускони, заяви вчера Барбара Леци, министър от квотата на \"Пет звезди\", цитирана от \"Ройтерс\". \"Лигата\" управлява с \"Пет звезди\", но в същото време на регионално ниво остава част от десноцентристка коалиция с Берлускони. Това породи спекулации, че нейният лидер и министър на вътрешните работи Матео Салвини няма да предприема нищо, което би засегнало неговия съюзник. Леци обаче, която е министър по въпросите на Южна Италия, заяви в ефира на телевизионно предаване, че правителството трябва да въведе нов лимит за телевизионните реклами, за да гарантира по-голяма конкуренция, въпреки интересите на Берлускони. \"Няма да правим никакви подаръци на Берлускони. Ще осъществим реформите си в областта на таваните за реклама\", каза Леци в ефира на обществения телевизионен канал РАИ 3. Медийната империя на Берлускони, която включва три национални телевизии, радиостанции, голямо издателство и редица списания, упражнява значително влияние върху италианската политика, откакто той за пръв път стана премиер през 1994 г., отбелязва \"Ройтерс\". В неделя Салвини се срещна с Берлускони във вилата на магната край Милано, а италианските медии съобщиха, че Берлускони е получил \"гаранции\" за бизнес интересите си. Движение \"Пет звезди\" винаги е било противник на Берлускони, което представлява потенциален източник на напрежение в управляващата коалиция. Тя беше съставена след неубедителните резултати от изборите през март, допълва \"Ройтерс\". Партията на Берлускони \"Форца Италия\" и \"Лигата\" се явиха заедно на изборите. \"Форца Италия\" гласува против новото правителство, което беше съставено след споразумението между Салвини и \"Пет звезди\", но не развали коалицията си с \"Лигата\" на местно ниво. Двете партии управляват заедно в много италиански градове и региони, включително в богатата северна област Ломбардия, където е Милано. След изборите отношенията между Берлускони и Салвини обаче се влошиха. През август \"Форца Италия\" блокира назначението на журналиста евроскептик Марчело Фоа за президент на обществената телевизия РАИ. Фоа беше номиниран от \"Лигата\" и \"Пет звезди\". РАИ е най-голямата телевизионна компания в Италия и се конкурира с \"Медиасет\" - компанията, собственост на семейство Берлускони. Миналата седмица високопоставеният представител на \"Пет звезди\" Вито Крими заяви, че правителството планира да въведе тавани за телевизионните реклами, които биха ударили приходите на Берлускони. Тези планове бяха възприети от някои като наказателна мярка.", "date": "2018.09.19", "title": "Коалицията в Италия обяви, че няма да се съобразява с медийната империя на Берлускони"}
{"url": "https://www.dnevnik.bg/bulgaria/2018/09/19/3313354_ovcete_v_boliarovo_umreli_ot_preiajdane_ne_ot_chuma/", "text": "Овцете в Болярово умрели от преяждане, не от чума. Те са от същото стопанство, в което бяха взети положителни проби за чума преди два месеца,  но ветеринарите не бяха допуснати , за да направят втори тест, показа репортаж на Би Ти Ви. Според собственичката на 11-те овце - Ани Петрова, една част от животните ѝ влезли под заграждението на мястото, където се съхранява жито, и така се стигнало до преяждането. \"По частен ред със специалист патоанатом установихме, че това е причината за смъртта\", коментира Петрова. Животните са починали в рамките на пет дни. Тя информира, че на 14 септември е сигнализирала за първите три починали животни, но ветеринарите не ѝ помогнали. Според Ани Петрова тя винаги е позволявала на властите да вземат втора проба за чума от овцете ѝ, но само при условие че заповедта за евтаназията им, издадена след първите проби, бъде обявена за нищожна. \"Изгубила съм всякакво доверие във ветеринарите. В момента, в който влязат уж за кръвни проби, не знам какво ще направят\", коментира Петрова. Българската агенция по безопасност на храните (БАБХ) е изпратила писмо до главния прокурор Сотир Цацаров във връзка с организираното противодействие срещу ветеринарните власти в град Болярово, където беше констатирана чума по дребните преживни животни през юли. Вече втори месец собствениците на местна ферма и техни съмишленици не допускат специалистите на територията на стопанството. По този повод по \"Нова телевизия\" министърът на земеделието Румен Порожанов обяви, че това е животновъден обект, който не отговаря на никакви изисквания и статутът му ще бъде отнет. Той призова стопаните да допуснат ветеринарните лекари да вземат проби от всички умрели животни, за да се види каква е причината за смъртта - преяждане или болест. До момента е било разрешено да се вземе проба само от едно животно. Вчера  специалистите от Българската агенция по безопасност на храните обявиха , че са обиждани и заплашвани при опитите им да проверят стопанството.", "date": "2018.09.19", "title": "Овцете в Болярово умрели от преяждане, не от чума, твърдят стопаните"}
{"url": "https://www.dnevnik.bg/evropa/2018/09/19/3313364_toi_vse_oshte_e_v_stranata_na_grijovnite_mecheta_kak/", "text": "Безработният градинар, на когото Еманюел Макрон каза, че може да намери работа, като \"просто пресече улицата\", отговори на президента, предаде Би Би Си. Младежът, чийто разговор с държавния глава се коментираше много в социалните мрежи през уикенда, заяви, че думите на Макрон са заседнали в гърлото му. Когато по време на Дните на културното наследство в Елисейския дворец 25-годишният мъж каза, че изпраща мотивационни писма и автобиографии, но не получава отговор,  Макрон му отговори , че има работни места в хотелите и в строителството и че \"стига да прекоси улицата, ще му намери работа\". \"Искаше ми се да му кажа: ами тогава елате с мен и потърсете\", коментира младежът. \"Нямам проблем с това. Ако има работа, той трябва да дойде с мен в Монпарнас\", допълни той, имайки предвид препълнения с барове и ресторанти квартал в Париж. \"Той изцяло греши, все още е в страната на \"Грижовните мечета\", оплака се младежът, имайки предвид анимационното филмче с това име. \"Той е президент, но не го е грижа за хората, които нямат работа.\" Младият мъж вече е търсил работа в ресторанти, но отново е срещнал отказ. Когато Макрон стана президент през 2017 г., обеща да намали безработицата от 9.4 на 7% до 2022 г. Тя обаче продължава да е висока – 9.1%, или 3.46 милиона безработни. В градинарския сектор през изминалите седем години работните места са станали с около 5 хил. по-малко.", "date": "2018.09.19", "title": "Той все още е в страната на \"Грижовните мечета\": как безработен младеж отговори на Макрон"}
{"url": "https://www.dnevnik.bg/skorost/avtomobilna_industriia/2018/09/19/3313379_prodajbite_na_koli_v_evropa_skochiha_s_nad_30_zaradi/", "text": "Продажбите на нови автомобили в страните от ЕС скочиха с 31.2% през август, като достигнаха 1.1 млн. бройки, сочат данните на Асоциацията на производителите в Европа (АСЕА). Ръстът е нетипичен за един от най-слабите за търговците месеци, но обяснението е във влязлото от 1 септември задължение всички продавани коли да са тествани  с новия цикъл за разхода на гориво , известен като WLTP. Това е накарало производителите и търговците да пуснат с голяма отстъпка в цената през август автомобилите на склад, които не са тествани по него. За България през август ръстът в продажбите е 23.2%, а сделките са 2887. За първите осем месеца на годината търсенето на нови коли в страните от ЕС се е повишило с 6.1% до 10.8 милиона бройки. От големите пазари ръст има в Испания (+14.6%), Франция (+8.9%) и Германия (+6.4%), а спад в Италия (‐0.1%) и Великобритания (‐4.2%). В България от януари до август включително са купени 23 685 нови леки коли. Това е ръст от 21.1%, което е пети най-висок резултат в Европа. Лидери по този показател са Румъния (+47.2%), Литва (+ 32.2%) и Унгария (+31%).", "date": "2018.09.19", "title": "Продажбите на коли в Европа скочиха с над 30% през август заради нов регламент"}
{"url": "https://www.dnevnik.bg/ot_vas/novini_ot_vas/2018/09/19/3312687_nova_plastika_vuv_varna/", "text": "Произведението се казва \"Израстване\" и е дело на Венцислав Марков. Намира се в градинката между булевардите \"Сливница\" и \"Съборни\".", "date": "2018.09.19", "title": "Нова пластика във Варна"}
{"url": "https://www.dnevnik.bg/sport/2018/09/19/3313371_bulgariia_zapochva_s_mach_sreshtu_iran_vtorata_faza_na/", "text": "Българският отбор ще започне с мач срещу Иран  участието си във втората фаза на световното първенство по волейбол . Двубоят е в петък от 20.40 часа в \"Арена Армеец София\". След това воденият от Пламен Константинов състав ще играе със САЩ и Канада в новосформираната група G. В събота българите ще се изправят срещу водача САЩ, а в неделя е срещата с канадците. Капитанът Виктор Йосифов и съотборниците му вече играха с Иран в първата фаза. Във Варна  те допуснаха загуба с 1:3 . В новата група отборите пренасят резултатите и точките си от първата фаза. Начело са САЩ, чийто тим води с четири точки пред България. Във втората фаза има четири групи по четири отбора. Напред се класират победителите и двата най-добри втори.", "date": "2018.09.19", "title": "България започва с мач срещу Иран втората фаза на световното по волейбол (пълна програма)"}
{"url": "https://www.dnevnik.bg/politika/2018/09/19/3313387_prezidentut_e_podpisal_ukaza_za_osvobojdavaneto_na/", "text": "Президентът Румен Радев е подписал указ за освобождаването на Младен Маринов като главен секретар на МВР, съобщиха за \"Дневник\" от \"Дондуков\" 2. Това е станало, след като в институцията са били внесени необходимите документи за съгласувателна процедура между президентството и Министерския съвет. Така утре Маринов ще бъде избран за вътрешен министър, след като миналата седмица промените в кабинета бяха отложени заради липсата на указ на държавния глава. Тогава Радев призова правителството да спазва законите и да задейства  съгласувателна процедура между двете институции,  която се предвижда в устройствения правилник на Министерския съвет. Премиерът Бойко Борисов пък обяви, че  тя е формалност  и е важно желанието на Маринов да бъде освободен от поста. Във вторник министър-председателят внесе три отделни проекта за персонални промени в правителството, за да може мнозинството да смени поне двама министри, ако указът се бави. Утре на мястото на Ивайло Московски като транспортен министър следва да бъде избран Росен Желязков, регионалният министър Николай Нанков ще бъде сменен с Петя Аврамова, а Валентин Радев с Младен Маринов. Тримата министри подадоха  оставки по искане на министър-председателя след тежката катастрофа край Своге , в която  загинаха 17 души .", "date": "2018.09.19", "title": "Президентът е подписал указа за освобождаването на Младен Маринов"}
{"url": "https://www.dnevnik.bg/sviat/2018/09/18/3312965_izrael_veche_ne_priema_roliata_na_iran_v_siriia/", "text": "Израел наруши обичайната си политика да \"не коментира\" въздушни удари, за да потвърди, че е извършил над 200 атаки срещу ирански цели в Сирия през последните две години. Освен тези атаки според нов доклад Израел тайно е въоръжавал и финансирал най-малко 12 сирийски бунтовнически групи в южна Сирия от 2013 г. насам. Твърди се, че Израел е спрял да го прави през юли, след като режимът на Башар ал Асад си върна контрола върху сирийската страна на Голанските възвишения. Основната цел на израелската операция \"Добър съсед\", за която се смята, че е включвала и хуманитарни помощи за бунтовниците, бе да се попречи на свързани с Иран сили да се окопаят в позициите си близо до израелските граници. По-важен обаче е фактът, че Израел интензифицира и разшири въздушната си кампания в самата Сирия в последните месеци, за да се насочи към ирански позиции. Съвкупно тези операции показват значителна промяна в отбранителната политика на Израел - от известна толерантност към иранското военно присъствие в Сирия и (региона) към нулева толерантност - а това има значителни последствия за мира и стабилността в региона. Израел отдавна се притеснява от иранските дейности в Сирия близо до границата си, включително от опити да се прехвърлят ключови оръжия и ракети със среден обсег към \"Хизбула\". Тези опасения, свързани със сигурността, нараснаха, след като режимът на Асад си върна Алепо през декември 2016 г., поддържан от руската въздушна мощ и сили, подкрепяни от Техеран, и отчасти заради  намаляващата способност на \"Ислямска държава\"  да побеждава проправителствени войски и да завзема територия. Победата позволи на Иран да разшири фокуса си към други райони и да задълбочи военното си присъствие близо до израелска територия. В отговор Израел усили въздушната си кампания, за да осуети намеренията му. Стратегическият поврат бе през април, когато  сирийски държавни медии съобщиха , че израелски самолети, влезли в Сирия от Йордания, са ударили базата Т-4 източно от Хомс, откъдето Иранската революционна гвардия според някои информации управлява дронове. При нападението загинаха 7 гвардейци, а Израел нито потвърди, нито отрече атаката. През май израелският премиер Бенямин Нетаняху потвърди позицията си, че според страната му \"няма място за иранско военно присъствие никъде в Сирия\". През юни друг въздушен удар уби множество членове на подкрепяни от Иран милиции югоизточно от Абу Камал. Макар Израел да отказа да коментира, мнозина в региона подозираха, че кабинетът на Нетаняху е зад атаката - особено след като говорител на Централното командване на въоръжените сили на САЩ отрече страната му да е замесена, а неин представител каза за Си Ен Ен, че Израел е извършил удара. По-агресивната \"максималистка\" стратегия за сигурността на Израел към иранско присъствие в района се ръководи от три основни фактора. Първо, Израел не изглежда напълно убеден в желанието на администрацията на Тръмп да действа срещу Иран в Сирия, нито може да разчита на Русия да сдържа Иран и да гарантира израелските интереси в задния му двор. Тръмп показва особена несклонност да отпуска американски ресурси за Сирия и по различни поводи е казвал, че иска силите на  САЩ да напуснат страната \"много скоро\" . Отчасти заради израелския натиск обаче Вашингтон приема нов подход, който подчертава желанието на САЩ Иран напълно да напуснат Сирия. Съвсем наскоро администрацията на Тръмп според някои съобщения се е съгласила на \"неопределeни\" военни усилия и системна дипломатическа кампания за постигане на американските цели срещу Дамаск. На второ място, стратегията на противопоставяне на иранското военно присъствие където и да било в Сирия силно отговаря на интересите на сунитския арабски блок в региона и може да сближи Израел с други врагове на Техеран, особено Саудитска Арабия и Обединените арабски емирства. Тези възникващи връзки, които Нетаняху нарича подтекст на \"лошата\" (ядрена) сделка с Иран, са много важни за Израел, отчасти защото еврейската държава ще се нуждае от регионалните си съседи, ако иска да влезе във война срещу Иран. Трето, израелските силови структури имат дълбоко вкорененото убеждение, че иранският ревизионизъм и \"стремеж към експанзия\" не познават граници и че ислямската република твърдо е решила да създаде \"агресивна империя\" в Близкия изток и отвъд него. Апокалиптичната реторика на иранските хардлайнери, които обещават \"унищожаване\" на Израел, в комбинация с многократно изтъкваната обиколка на подкрепяни от Иран паравоенни командири по границата на Израел с Ливан и Сирия подклаждат тези опасения. В отговор на по-твърдата линия срещу иранското военно присъствие в Сирия се твърди, че Техеран е прехвърлил балистични ракети към подкрепяни от него шиитски сили в Ирак в последните месеци. \"Логиката беше да има резервен план, ако Иран бъде атакуван\", каза през август за \"Ройтерс\" високопоставен ирански служител. Той добави, че \"броят на ракетите не е голям, само няколко десетки, но може да се увеличи, ако е необходимо\". Няколко дни след тази информация - която и Техеран, и Багдад отхвърлиха - израелският министър на отбраната Авигдор Либерман предупреди, че ако става дума за \"ирански заплахи\", Израел няма да се ограничи \"само до сирийската територия\". Междувременно иранската икономика се очаква да се влоши още повече, докато Вашингтон усилва санкциите след решението на Тръмп да изтегли САЩ от ядреното споразумение с Иран от 2015 г. Предвид затварящия се кръг на напрежение между Иран и Израел по-твърдолинейните елементи на иранското ръководство може да са изкушени до търсят начини чрез действия навън да отклонят вниманието от проблемите вътре. Нищо от това не допринася за стабилността и мира в Близкия изток, дори когато сирийският конфликт, изглежда, върви към края си.", "date": "2018.09.19", "title": "Израел вече не приема ролята на Иран в Сирия"}
{"url": "https://www.dnevnik.bg/bulgaria/2018/09/19/3313390_izpulnitelnata_agenciia_po_gorite_shte_ima_vremenen/", "text": "Изпълнителната агенция по горите (ИАГ) ще има временен ръководител. Това е инж. Росен Попсавов. Смяната се се случва  след оставката на досегашния директор Григор Гогов . До този момент инж. Попсавов заемаше поста зам. изпълнителен директор на ИАГ. Причината за оттеглянето на Гогов е журналистическо разследване за злоупотреби  при поставянето на оградата по границата с Румъния , за да не се допусне разпространението на африканска чума по свинете. Според земеделския министър Румен Порожанов няма данни за конфликт на интереси, но въпреки това е взето решение за рокадата. Според материал на \"Нова телевизия\" представители на дърводобивния бранш твърдят, че при изграждането на оградата срещу дивите свине са участвали подставени лица и са сключени неизгодни сделки, а фирма, близка до директора на агенцията по горите Григор Гогов, доставяла част от материалите за съоръжението. В съобщение от министерството бе посочено, че, въпреки че не е открит конфликт на интереси, сигналите за това са изпратени и до Комисията за противодействие на корупцията и отнемане на незаконно придобитото имущество.", "date": "2018.09.19", "title": "Изпълнителната агенция по горите ще има временен ръководител"}
{"url": "https://www.dnevnik.bg/evropa/2018/09/19/3313389_trump_za_junker_toi_e_kosteliv_oreh_haresvam_go/", "text": "Той е онзи тип човек, който бих искал да преговаря за мен.\" С тези думи президентът Доналд Тръмп описа председателя на Европейската комисия Жан-Клод Юнкер, съобщи \"Политико\". Според Тръмп Юнкер е \"костелив орех\", който обаче се е пречупил под натиска на САЩ да преговаря за нова търговска сделка, след като президентът заплаши Европа с увеличаване на митата за автомобилите. \"Честно, дойде в офиса ми толкова бързо от Европа, не знаех, че имат самолети, които летят толкова бързо. Казах му: \"Къде намерихте този самолет?\", разказа Тръмп по време на съвместна пресконференция с полския президент Анджей Дуда. През юли  Тръмп се срещна с Юнкер във Вашингтон . Двамата лидери се договориха да се работи за премахване на митата за индустриалните стоки в търговията между двете страни на Атлантика и на всички субсидии извън автомобилния сектор. Споразумението дойде, след като САЩ вече бяха наложили мита на европейските стомана и алуминий, а ЕС отговори със сходни мерки, засягащи редица продукти. Преди срещата Тръмп заплаши европейските автомобили с мита от 25%. \"Жан-Клод Юнкер е упорит мъж. Той е много добър мъж. Харесвам го. Но е упорит\", каза президентът. \"Той е онзи тип човек, който искам да преговаря за мен, но е костелив орех.\"", "date": "2018.09.19", "title": "Тръмп за Юнкер: Той е костелив орех, харесвам го"}
{"url": "https://www.dnevnik.bg/bulgaria/2018/09/19/3313417_kratki_novini_nap_otchita_goliam_interes_kum/", "text": "Работник загина в индустриалната зона край пловдивското село Стряма на обект за разширение на логистичен център, съобщи БНТ. Мъжът бил затиснат от панел, паднал от 10 м височина. Жертвата е на 58 години и е загинал на място. Двамата други работници са настанени в болница с наранявания. Кабинетът смени председателя на Националния екофонд  Министерски съвет освободи Ирена Георгиева от поста председател на Управителния съвет на Националния доверителен екофонд и избра на нейно място Пенка Моллова – Смоленова. Според официалната й визитка тя е била консултант в областта на околната среда и транспорта. Заемала е длъжността началник на кабинета на министъра на транспорта, както и парламентарен секретар на министерството. Тя е доктор на философските науки от Софийския университет. Изборът на шеф на апелативната спецпрокуратура e отложен  Причина стана заболяване на един от кандидатите. Шефката на Софийската градска прокуратура Емилия Русинова, която е един от кандидатите за поста, е депозирала молба за отлагането на процедурата заради внезапно заболяване, като заявява, че ще представи своевременно и болничен лист, информира news.lex.bg. Другият кандидат е следователят Бойко Атанасов, който говори за шпицкоманди в прокуратурата и е известен като последователен критик на работата и йерархията в държавното обвинение. Ръководното място бе освободено през март, когато тогавашният ръководител Даниела Попова подаде оставка по лични причини. Прокурорската колегия ще опита да избере ръководител на ключовата институцията следващата сряда - 26 септември. Кабинетът иска да спре продажбата на \"Сортови семена\" За целта правителството одобри промени в Закона за приватизация. Според земеделското министерство дружеството, което е с над 50% държавно участие, има стратегическо значение и запазването на статута му ще позволи държавата да провежда собствена политика в семепроизводството. НАП отчита голям интерес към лотарията си  Над 24 млн. касови бележки са регистрирани досега за участие в надпреварата за 50 хил. лв. - голямата награда във втория сезон на лотарията с касови бележки на НАП. Кой печели ще се разбере на 10 декември. Фискалните бонове, записани в играта досега, са на обща стойност 333 млн. лв., а средно от началото на лотарията един участник регистрира по около 340 касови бележки. Най-активни са участниците от Видин и Ямбол – с по 416 бележки, съобщава НАП.", "date": "2018.09.19", "title": "Кратки новини: Кабинетът смени председателя на Националния екофонд"}
{"url": "https://www.dnevnik.bg/sviat/2018/09/19/3313462_direktorut_na_danske_bank_napusna_zaradi_prane_na_pari/", "text": "Изпълнителният директор на \"Данске банк\" (Danske Bank) Томас Борген напусна днес заради преминалите през естонския клон на банката подозрителни близо 200 млрд. евро, пише агенция \"Ройтерс\". Сумата е преминала през институцията между 2007 г. и 2015 г. \"Очевидно е, че \"Данске банк\" не изпълни дълга си в случая с възможното пране на пари в Естония. Дълбоко съжалявам за това\", гласи изявлението на Борген. Вътрешното разследване на случая заключи, че той, председателят Оле Андерсен и бордът на директорите \"не са нарушили правните си задължения\" към банката. Андерсен коментира, че също е планирал да напусне, но бордът го е помолил да остане на поста си. Няма точна оценка за размера на подозителните транзакции, но те включват клиенти от Русия, Азербайджан, Украйна и други бивши съветски републики. Според доклада банката не е предприела адекватни действия, когато през 2007 г. естонският и датският регулатори са я критикували и снабдили с информация за \"престъпна дейност в чиста форма, включително пране на пари\" на стойност \"милиарди рубли месечно\". През 2014 г. информатор също е повдигнал въпроса за случващото се в естонския клон, но обвиненията не са били удачно разследвани, нито резултатите са били представени пред борда. Мерки, но недостатъчни, все пак са били взети през същата година. Банката сочи, че е решила да не пренася дейността на балтийските си клонове в своята IT платформа, защото това щяло да бъде прекалено скъпо. Това съответно е довело до ситуацията, в която естонският клон не е спазвал продецурите против пране на пари на \"Данске банк\". Регулаторите и финансовата общност очакваха с нетърпение доклада. Несигурността и възможността САЩ да се намесят в скандала свали една трета от цената на акциите на банката в последните шест месеца. По-рано тази година САЩ обвиниха латвийската ABLV, че прикрива пране на пари, и ѝ отказаха да я снабдяват с долари, което доведе до фалита ѝ. Според \"Уолстрийт джърнъл\" Вашингтон вече разследва скандала. \"Данске банк\" няма лиценз за работа в Америка, но дори само забраната американски банки да работят с нея практически би я изключила от глобалната финансова мрежа. Според доклада, цитиран от \"Файненшъл таймс\" , през естонския клон са преминавали близо 30 млрд. долара руски активи годишно. Откритията показват, че руски активи и средства от бивши съветски републики са преминали през този клон през 2013 г. - в пика на скандал, свързан с подозрения за пране на пари между 2007 и 2015 г. Проблемът идва в момент, когато страни като  Латвия ,  Естония  и Молдова разследват ролята си като канали за руски активи на стойност десетки милиарди. Не всички тези транзакции са подозрителни, но банката тепърва ще трябва да докаже, че не е била използвана за изпиране на пари.", "date": "2018.09.19", "title": "Директорът на \"Данске банк\" напусна заради пране на пари в Естония"}
{"url": "https://www.dnevnik.bg/bulgaria/2018/09/19/3313347_severna_i_jujna_koreia_podpisaha_obshta_deklaraciia_za/", "text": "Севернокорейският лидер Ким Чен-Ун и южнокорейският президент Мун Дже-Ин подписаха обща декларация във  втория ден от срещата си в Пхенян , предадоха световните агенции, цитирани от БТА. По-късно министрите на отбраната на двете страни подписаха военно споразумение за понижаване на напрежението на Корейския полуостров, посочва ДПА. На обща пресконференция Мун Дже-Ин каза, че Ким се е съгласил да се предприемат конкретни стъпки към ядрено разоръжаване и севернокорейските ядрени инсталации да се демонтират за постоянно в присъствието на международни експерти. КНДР ще закрие ядрения си реактор в Йонбьон и ще демонтира напълно ракетния полигон Точхан-ри, отбеляза Мун, цитиран от ТАСС. Югът и Северът се договориха да превърнат демилитаризираната зона на границата си в зона на мир и разцвет, каза президентът. Сред мерките за намаляване на напрежението той спомена предстоящото създаване на общ комитет, включващ представители на военното командване на двете страни. Двете Кореи се разбраха да премахнат всички опасности, които могат да предизвикат война на полуострова, каза президентът. \"Пълното ядрено разоръжаване ще настъпи в недалечно бъдеще\", допълни той. Мун каза също, че севернокорейският ръководител ще посети Сеул вероятно до края на годината. \"Обещах на президента Мун Дже-Ин да отида в Сеул в близко бъдеще\", заяви на свой ред на пресконференцията Ким Чен-Ун, цитиран от \"Франс прес\". Мун изрази надежда за скорошно възобновяване на диалога между КНДР и САЩ.", "date": "2018.09.19", "title": "Северна и Южна Корея подписаха декларация за намаляване на военното напрежение"}
{"url": "https://www.dnevnik.bg/bulgaria/2018/09/19/3313447_ministerstvoto_na_kulturata_shte_oglejda_stari_sgradi/", "text": "Главна дирекция \"Инспекторат за опазване на културното наследство\" към Министерството на културата започва поетапни огледи за състоянието на сгради със статут на недвижими културни ценности в центъра на София. Това са съобщили от институцията пред агенция \"Фокус\". \"Целта на огледите е паралелно с мащабните инфраструктурни строително-ремонтни дейности по ключови булеварди, улици и обществени пространства на територията на централната градска част на Столичната община, да се обърне сериозно внимание на опазването, поддръжката и не на последно място - на външния вид на сградите - недвижими културни ценности, които да отговарят на статута им\", са обяснили от министерството.  В случай на лоша поддръжка дирекцията ще съставя констативни протоколи с предписания с конкретни срокове за изпълнение. При установяване на извършени незаконосъобразни намеси по сградите ще предприема административно-наказателни действия срещу собствениците им. ", "date": "2018.09.19", "title": "Министерството на културата ще оглежда стари сгради в центъра на София"}
{"url": "https://www.dnevnik.bg/kultura/2018/09/19/3313470_nacionalniiat_voennoistoricheski_muzei_puska_bezplaten/", "text": "Националният военноисторически музей (НВИМ) обяви, че ще пусне безплатен вход за посетителите си в Деня на независимостта на 22 септември. Той ще важи от 10 до 17 ч., като ще може да се видят постоянната и външната експозиция на музея, както и временните изложби. Посетителите ще могат да видят отличия, документи и снимки на генерал-майор Стефан Паприков – външен министър при обявяването на независимостта и главна фигура в дипломатическата ѝ защита. Те са част от личния архив на неговата наследница Зоя Паприкова и фонда на НВИМ. Специално за празника е създадена Стена на независимостта. На нея всеки посетител ще може да остави своето послание, посветено на постигнатата независимост на България. Посетителите ще могат да видят още държавния печат на Княжество България, най-високото отличие на Царство България – орден \"Св. св. равноапостоли Кирил и Методий\", униформата и шашката на цар Фердинанд I, униформата, пистолета \"Браунинг\" и част от отличията на военния министър генерал-лейтенант Данаил Николаев. Филмите \"Независима България\" на Огнян Сурдолов и \"Фердинанд Български\" на проф. Светослав Овчаров пък ще бъдат прожектирани от 11 до 13.30 ч. и от 14.30 до 16 ч.", "date": "2018.09.19", "title": "Националният военноисторически музей пуска безплатен вход за Деня на независимостта"}
{"url": "https://www.dnevnik.bg/biznes/2018/09/19/3313457_vsiaka_vtora_tranzakciia_s_karta_v_bulgariia_veche_e/", "text": "Безконтактната технология продължава да се възприема като най-популярен начин за извършване на електронни разплащания в Европа. Приблизително всяка втора картова транзакция в търговската мрежа е безконтактна. Данните показват, че българските потребители все по-често се възползват от технологичното развитие, тъй като почти половината от всички извършени картови разплащания в търговската мрежа в страната са безконтактни. Това показва проучване на \"Мастъркард\" (Mastercard) за безконтактните разплащания на европейския пазар. Данните показват, че за последната година тези разплащания почти са се удвоили. Българският пазар отбелязва впечатляващ ръст от 151%, което е далеч над средното, с тенденция за постоянен растеж. През август 2018 г. в България 49% от всички картови транзакции в търговската мрежа са безконтактни. През януари 2018 г. 40% от всички картови разплащания в търговската мрежа в страната са безконтактни и броят им непрекъснато расте - до днес, когато всяко второ е безконтактно. В над 15 ключови европейски пазара - включително Дания, Хърватия, Гърция, Унгария, Холандия, Полша, Русия - безконтактните транзакции в търговската мрежа дори надхвърлят 50%. Непрекъснатото развитие на технологиите както в сферата на плащанията, така и в сферата на анализа на данни в цяла Европа, позволява на държавите да се възползват максимално от напредъка в развитието на регионалната технологична инфраструктура. Като резултат всяка страна е в състояние да оперира по-интегрирано и ефективно, се посочва в проучването. Последните данни показват също, че в много европейски страни потребителското поведение драстично се променя към пренасочване и възприемане на безконтактни технологии. В Полша, както и в други държави, безконтактните транзакции са водещи - над 80% в последната година. Много европейски държави приемат безкасовата икономика посредством практиката за извършване на безкасови плащания и бързото приемане на безконтактни технологии.", "date": "2018.09.19", "title": "Всяка втора транзакция с карта в България вече е безконтактна, сочи проучване"}
{"url": "https://www.dnevnik.bg/na_put/2018/09/18/3312298_fotogaleriia_370-godishen_han_se_prevurna_v_hotel_v/", "text": "Над 370 години са изминали от полагането на първия камък на  , който наскоро отвори преобразуван в исторически хотел в Хърватия.", "date": "2018.09.19", "title": "Фотогалерия: 370-годишен хан се превърна в хотел в Хърватия"}
{"url": "https://www.dnevnik.bg/evropa/2018/09/19/3313448_blizo_84_ot_bulgarite_predpochitat_da_se_pridvijvat_s/", "text": "През 2016 г. 83.7% от българите са предпочели да използват автомобила си за пътуване. Това показват данните от анализ на Евростат по повод Европейската седмица на мобилността (от 16 до 22 септември). Пътуванията с автобус са 14.1%, а с влак – 2.2%. В Европейския съюз най-много пътуват с кола хората в Литва (90%), Португалия (89%) и Великобритания (87%). С автобус пътуват най-често в Унгария (22%), Кипър (19%) и Естония (18%), а с влак – в Австрия (12%), Холандия (11%) и Франция (10%). За целия ЕС най-много хора се придвижват с кола (82.9%), с автобус се движат 9.4%, а с влак – 7.7%.", "date": "2018.09.19", "title": "Близо 84% от българите предпочитат да се придвижват с автомобил"}
{"url": "https://www.dnevnik.bg/sviat/2018/09/19/3313480_polsha_poiska_postoianna_amerikanska_baza_koiato_da/", "text": "В Полша да се изгради постоянна американска военна база, кръстена \"Форт Тръмп\" - това предложи президентът Анджей Дуда по време на посещението си в САЩ. Президентът Доналд Тръмп обяви, че Вашингтон обмисля това искане, пиша агенция \"Ройтерс\". Тръмп коментира още, че е съгласен с Дуда, че Москва \"действа агресивно\" в региона, и похвали офертата на Варшава да инвестира повече от 2 млрд. долара в проекта. Полша се присъедини към НАТО през 1999 г. заедно с Чехия и Унгария и неколкократно е искала постоянно американско военно присъствие. Това обаче би било скъп проект, тъй като ще трябва да включва уреждане на домове, образование и здравеопазване за семействата на войниците. Тръмп и Дуда изразиха тревога за \"Северен поток 2\", който според тях ще направи Европа още по-зависима от Москва в областта на енергетиката и ще я изложи на опасността от \"политически шантаж\" с доставките. Тръмп обаче уточни, че няма да санкционира компаниите, участващи в проекта. \"Просто смятаме, че за германците е много лошо, че Германия плаща милиарди и милиарди долари всяка година на Русия, за да имат енергия\", каза той.", "date": "2018.09.19", "title": "Полша поиска постоянна американска база, която да кръсти \"Форт Тръмп\""}
{"url": "https://www.dnevnik.bg/razvlechenie/2018/09/19/3313498_rejisyorut_pitur_djaksun_shte_svidetelstva_v_delo/", "text": "Режисьорът на \"Властелинът на пръстените\"  Питър Джаксън  е готов да предложи мощни свидетелства срещу продуцента Харви Уайнстийн. Това съобщи адвокатът на актрисата Ашли Джъд, която съди Уайнстийн за клевета и сексуален тормоз. Джъд обвинява Уайнстийн , че след като е отхвърлила сексуалните му набези, той е убедил Джаксън да не я ангажира в снимките на епичната трилогия. В свое интервю през декември 2017 г. Джаксън е коментирал, че продуцентът му е казал, че с Джъд е \"кошмарно да се работи\", и това го е накарало да не я търси за роля. По-късно обаче се убедил, че актрисата е била жертва на клеветническа кампания. Джъд бе една от първите жени, които публично разкриха поведението на продуцента през октомври 2017 г. Той даде тласък на движението #MeToo (\"И на мен\"). Близо 70 жени, предимно млади актриси и лица от филмовия бизнес, обвиниха Уайнстийн в сексуален тормоз, включително и в изнасилване, в серия от случаи, датиращи от десетилетия. Филмовият продуцент доскоро беше една от най-влиятелните фигури в Холивуд и е изправен пред съда в Манхатън в процеси, заведени от още три жени. Той отрича всички обвинения. Междувременно компанията му фалира. Кампанията  #MeToo  в социалните мрежи започна след  поредицата разкрития  за  сексуален тормоз  и  насилие  от високопоставени личности в шоубизнеса, спорта и политиката.  Многобройни неизвестни жени  също събраха кураж да споделят какво са преживели, поставяйки началото на  сериозен разговор  за това какво все още не е наред с  отношението към жените  в  западния свят.", "date": "2018.09.19", "title": "Режисьорът Питър Джаксън ще свидетелства в дело срещу Уайнстийн"}
{"url": "https://www.dnevnik.bg/sport/2018/09/19/3313494_sudiiata_okurajil_kirios_na_us_open_beshe_nakazan/", "text": "Съдията, който  изнесе окуражителна реч към Ник Кириос по време на мач от US Open , беше наказан. Мохамед Лаяни губи част от ангажиментите си, обяви Асоциацията на професионалните тенисисти (АТП). Съдията трябваше да ръководи мачове от азиатските турнири, но ще може да се завърне към работата си за турнира в Стокхолм от 15 до 21 октомври. \"Мохамед е много уважаван съдия от световна класа. Въпреки това действията му по време на мача преминаха границата и това накърни неговата лична безпристрастност като рефер\", заяви Гейл Дейвид Брадшоу, изпълнителен вицепрезидент по \"Правила и турнири\" в АТП. \"Макар да бяха добронамерени, действията му са неправилни и не могат да останат без дисциплинарно наказание. Знаем, че той ще се поучи от този опит, и го очакваме обратно през октомври\", добави той. Лаяни привлече вниманието с поведението си в мача между Кириос и французина Пиер-Юг Ербер от втория кръг на US Open. Кириос започна неубедително и губеше с 4:6, 0:3. Тогава Лаяни слезе от стола си, за да разговаря с него. \"Искам да ти помогна, искам да ти помогна. Гледал съм твоите мачове. Ти си страхотен за тениса. Знам, че това не си ти\", обърна се съдията към австралиеца. След речта на Лаяни Кириос подобри играта си и направи обрат. Темата предизвика много коментари.", "date": "2018.09.19", "title": "Съдията, окуражил Кириос на US Open, беше наказан"}
{"url": "https://www.dnevnik.bg/bulgaria/2018/09/19/3313513_pokanite_za_uchastie_v_rabotni_komisii_chesto_idvat_v/", "text": "Председателят на Върховния касационен съд (ВКС) Лозан Панов  разкритикува промените в Административнопроцесионалния кодекс (АПК) . \"Не лишавайте българските граждани от достъп до правосъдие, накланяйки везната в едната посока\", каза той преди гласуването на докладите за дейността на съдилищата за 2016 и 2017 г., съобщи агенция \"Фокус\". \"Да не се връща колелото на историята обратно. При една млада демокрация трябва да има повече гаранции за опазване на гражданите от административен произвол\", коментира Панов. \"Днес сте депутати, а утре като обикновени граждани ще трябва да живеете по правилата, които самите вие сте създали\", предупреди той. Докладите трябваше да бъдат гласувани миналата седмица заедно с тези за дейността на Висшия съдебен съвет и на прокуратурата. По предложение на ДПС  гласуването беше отложено заради отсъствието  на Лозан Панов от пленарната зала. Депутатите отхвърлиха настояването им Панов да бъде задължен да присъства. Докладите отчитат увеличение от 13.3% на разглежданите дела от районните съдилища между 2016 и 2017 г. Има ръст и при средната натовареност на районните съдилища в областните центрове. \"Миналата седмица получих обаждане по телефона ден преди заседанието. В продължение на две години очаквам покана от Народното събрание. Отговорих писмено с надеждата, че ще бъда разбран правилно, че формата ни на общуване не е допустима\", каза днес председателят на ВКС, като коментар за своето отсъствие. \"Вероятно съм последният, който не е разбрал, че телефонните повиквания отдавна са заменили епистоларната форма на общуване между законодателната и съдебната власт\", заяви той. Панов акцентира, че дори да не счита за приемливи новите форми на общуване, е дошъл, за да изпълни законовите си задължения. Трудната мотивация на магистратите \"Все по-трудно мотивирам магистратите да участват в заседанията на правни комисии. Много често поканите идват в последния момент. Винаги когато сме сезирани да участваме в работни комисии на ниво Министерство на правосъдието и правна комисия, сме се отзовавали\", обяви той и добави, че много често между първо и второ четене се правят промени, които променят същността на първоначалните, а колегите му смятат, че \"мнението им не се зачита\". Реакции на думите на Панов не липсваха. \"По повод отношението на Лозан Панов и изказаното от него за качеството на законите в Народното събрание мисля, че това не е мястото, формата и начинът\", каза зам.-председателят на Народното събрание Емил Христов. Той допълни, че ръководството на Народното събрание се отнася с уважение към всички институции. Спазва законите и собствения си правилник. \"Стремим се институциите да бъдат поставени в равноправно положение\", посочи Емил Христов.", "date": "2018.09.19", "title": "Лозан Панов призова депутатите да не лишават българите от достъп до правосъдие"}
{"url": "https://www.dnevnik.bg/evropa/2018/09/19/3313355_prevrushta_li_se_litiiat_v_novoto_bialo_zlato_na_evropa/", "text": "Колкото повече копаеш, толкова повече откриваш\", казва със задоволство Дейвид Арчър, застанал до сондажен кран, който сред оглушителен шум пробива гранитната скала на далечните планини в Северна Португалия. Целта е да се измери съдържанието на литий, който се превърна в \"бялото злато\", откакто се увеличи търсенето на електрически батерии. Арчър ръководи британската минна компания \"Савана рисорсис\" (Savannah Resources) и разказва пред \"Франс прес\", че компанията му се надява да открие през 2020 г. \"първата значителна литиева мина в Европа\" във високите части на Ботикаш, в региона на Вила Реал. \"Савана рисорсис\" обяви, че е преразгледала оценката си за залежите в Мина ду Барозу (Mina do Barroso) към увеличение с 44 процента до 20.1 милиона тона руда, със съдържание на литий от 1.04 процента. На 25 километра разстояние, в съседната община Монталегри, португалската компания \"Лусорекурсуш\" (Lusorecursos) също претендира, че е открила \"най-голямото находище на литий в Европа\", или 30 милиона тона руда със съдържание на литий от 1.09 процента, чието извличане ще започне през 2020 г. според финансовия директор на компанията Рикарду Пинейро. Металът със сребристобял цвят, който служи и за производството на литиево-йонни батерии за мобилните телефони и лаптопите, ще бъде все по-търсен заради развитието на електрическите автомобили, които имат нужда от по-мощни батерии. \"Литият би могъл да струва колкото златото за Португалия, тъй като според наши оценки през 2025 г. европейският пазар на батерии ще достигне 250 милиарда евро годишно\", твърди заместник-председателят на Европейската комисия и комисар за енергийния съюз Марош Шефчович. Словашкият комисар от една година работи по проект за създаването в ЕС на ново поколение \"зелени\" електрически батерии, които се рециклират и се използват повторно. Първият етап от този проект е да се намали компонентната зависимост. Само че Европа внася 86 процента от лития, който употребява, произвеждан основно в Чили и Австралия. Португалия вече е основният европейски производител на литий с 11 процента пазарен дял, но продукцията се използва предимно в керамиката и стъкларството. Според европейските експерти въпросът е да се прецени дали е икономически обосновано извличането на литий от находищата в Португалия, тъй като пазарът е твърде конкурентоспособен. До края на годината португалското правителство ще обяви международен търг за правата за проучване на десетина други потенциални находища, за да отговори на \"големия апетит на инвеститорите\", каза пред \"Франс прес\" държавният секретар за енергетиката на Португалия Жорже Сегуру Санчиш. Португалското правителство не иска да се ограничи с получаването на проценти от прихода от дейността по извличането на лития. \"Искаме да уловим възможността и да развием производствените сектори, които са свързани с трансформирането на минерала, производството на батерии, както и автомобилния сектор и възобновяемите енергии\", добави Сегуру Санчиш. /БТА", "date": "2018.09.19", "title": "Превръща ли се литият в новото \"бяло злато\" на Европа"}
{"url": "https://www.dnevnik.bg/sviat/2018/09/19/3313503_karlos_soriia_shte_atakuva_za_11-i_put_daulagiri/", "text": "Испанският алпинист на 79 г. Карлос Сория отново се намира в базовия лагер под връх Даулагири (8167 м). Това е 11-и опит за него да изкачи този връх след поредния неуспех през пролетта заради лошото време. През миналата година ветеранът също направи неуспешен опит за осемхилядника, когато Боян Петров успя да го изкачи. При успех Сория планира през пролетта на идната година да се насочи към Шиша Пангма (8027 м), за да изпълни проекта си - изкачване на 14-те осемхилядника на планетата - всички след като е навършил 65 г. Повече по темата четете  тук . Доскоро Сория бе подкрепян финансово от една от испанските банки, но това вече не е така и за тази експедиция той използва своите и на семейството си спестявания, разказва пред испански медии. Това е и причината екипът му да е малък. Сория е придружаван от алпиниста и фотограф Мигел Луис Сориано, който от есента на 2011 г. е участвал във всички експедиции на ветерана. Екипът ще ползва помощта и на четирима шерпи. В интервю пред испански медии Сория все пак посочва, че има нужда от спонсор, за да завърши проекта си. Ако плановете му се изпълнят, ще се е сдобил с така наречената Хималайска корона, след като е навършил 80 г. \"Странното е, че сега, когато станах толкова известен, останах без финансова подкрепа, но това е положението. Разбирам, че парите са проблем за много хора и компании\", казва той. Разказва, че напоследък като част от подготовката си за експедицията е карал много колело, основно в планински участъци, защото това се отразява добре на коляното му, което му създава проблеми. Досега Сория е достигал няколко пъти много близо до най-високата точка на Даулагири, но се е налагало да се откаже. Казва, че по други доста по-трудни трасета е успявал да се справи по-бързо и с по-малко опити.", "date": "2018.09.19", "title": "Карлос Сория ще атакува за 11-и път Даулагири"}
{"url": "https://www.dnevnik.bg/politika/2018/09/19/3313524_upravliavashtite_za_ukaza_na_prezidenta_za_marinov/", "text": "Управляващите изразиха удовлетворение, че  президентът Румен Радев е подписал указа за освобождаването на Младен Маринов като главен секретар на МВР , за да може той да бъде избран за вътрешен министър. Миналата седмица липсата на указ отложи персоналните промени в кабинета \"Борисов 3\", които ще бъдат гласувани утре. \"Радвам се, че разумът надделя\", каза зам.-председателят на ГЕРБ Цветан Цветанов и обяви сагата за приключила. Според него президентът е заел позиция на конфронтация по съвет на съветниците си. Цветан Цветанов обяви, че за съгласувателната процедура в президентството са били изпратени същите документи от МВР, каквито са изпратени и миналата седмица от Министерския съвет. В отговор на призива на президента към правителството да се спазват законите Цветанов уточни, че такава процедура не се изисква по закон, а по устройствен правилник. \"Излишно беше упорството на президента. Ако не беше подписал указа, следваше битка напук. Поздравявам го, че е подписал\", каза съпредседателят на \"Обединени патриоти\" Волен Сидеров. Според Антон Кутев от БСП президентът сам може да реши кога да подпише един указ, но в случая имало съизмерване на рейтинги, което не било нужно.", "date": "2018.09.19", "title": "Управляващите за указа за Маринов: Упорството на президента беше излишно, разумът надделя"}
{"url": "https://www.dnevnik.bg/bulgaria/2018/09/19/3313529_poveche_ot_polovinata_ohranitelni_kameri_v_rojenskiia/", "text": "При снощния обир в Роженския манастир  са откраднати 11 от 20-те охранителни камери, поставени в него. Това съобщи началникът на Районното управление в Сандански Борислав Щурков, съобщава \"Фокус\". Той уточни, че извършителите на кражбата не са били въоръжени. Те са носили със себе си кирки, с които разбили една от стените в манастира и след като не намерили нищо, си тръгнали. Странното нападение се свързва с легендата, че в стените на манастира има скрити жълтици. Щурков не уточни точно колко са нападателите. По първоначална информация те са шестима. При влизането си в манастира те завързали единствения служител в него - отец Епифаний. Свещеникът няма физически наранявания, но е уплашен след случая, уточняват от полицията. След обира той сам се е освободил. Министерството на културата пък обяви, че ще извърши проверка, за да установи какви са нанесените щети върху манастира.", "date": "2018.09.19", "title": "Повече от половината охранителни камери в Роженския манастир са откраднати при снощния обир"}
{"url": "https://www.dnevnik.bg/skorost/2018/09/19/3313533_po-niska_globa_za_karane_bez_vinetka_shte_se_dulji_pri/", "text": "Автомобилите, с които разполага  новата структура за контрол  на плащанията за ползване на пътищата, са снабдени с камери и оборудване, което може да проверява в реално време дали преминаващите автомобили са снабдени с електронни винетка, или са платили съответната такса, каза днес по БНТ съветникът на министъра на регионалното развитие и благоустройството в оставка Николай Нанков Радослав Николов. Денем и нощем системата ще засича регистрационния номер, автоматично ще го разпознава и в централната база данни в реално време ще се проверява дали конкретното превозно средство има платена винетка за автомобилите до 3.5 т или пътна такса за превозните средства над 3.5 т. Автомобилите ще са оборудвани и с ПОС терминали, така че при проверка, ако шофьорът не е платил съответната такса, ще може да го направи с дебитна или кредитна карта. \"При желание и при спиране на пътя тези, които искат, могат с банкова карта да заплатят на място компенсаторна такса, ако са в нарушение\", каза Радослав Николов. Бившият регионален министър Лиляна Павлова лансира идеята в началото на миналата година. Идеята е компенсаторната такса да дава право да се довърши пътуването в рамките на 24 часа след заплащането. Николов не уточни какъв ще е размерът на таксата, който трябва да се приеме от Министерския съвет. Сега санкцията за каране без винетка е между 300 и 3000 лева в зависимост от превозното средство и тя се налага с акт, който се заплаща по банков път. Мнението на Павлова беше, че компенсационната такса трябва да е по-ниска от глобата, но по-висока от цената на годишната винетка. Глоби и по пощата Николов посочи още, че шофьорите не е задължително да бъдат отбивани за проверка на пътя, когато няма валидна електронна винетка. Глобите си те ще получават и по пощата, както сега биват известявани за фиксирани нарушенията на пътя с камерите на \"Пътна полиция\". Радослав Николов припомни и вариантите за купуване на винетка - на терминали, през мобилно приложение и по познатите сега канали - бензиностанциите, от областните пътни управления, пощенските клонове и други. Електронните винетки заменят сегашните от 1 януари следващата година. Новост е, че към годишните, тримесечните, месечните и седмичните разрешения за ползване на пътищата се прибавят и  такива за уикенд , които ще важат от петък по обяд до неделя в полунощ. Цените остават без промяна.", "date": "2018.09.19", "title": "Глобата за каране без винетка ще може да се плаща и на пътя (обновена)"}
{"url": "https://www.dnevnik.bg/sport/2018/09/19/3313521_jujna_i_severna_koreia_shte_kandidatstvat_za/", "text": "Южна и Северна Корея ще подготвят кандидатура за съвместно домакинството на летните олимпийски игри през 2032 г. Идеята беше обсъдена и приета по време на  срещата между севернокорейския лидер Ким Чен-ун и южнокорейския президент Мун Дже-ин в Пхенян . Двете държави се подготвят да надградят започнатото тази година по време на зимните игри в Пьонгчанг, когато излязоха под общ флаг в церемониите по откриването и закриването, а освен това имаха общ отбор в женския хокей. Вече се обсъждат идеи за общи отбори за летните игри през 2020 г. в Токио. Интерес към домакинството на игрите през 2032 г. проявяват Индия, Австралия, Китай и Индонезия. Южна Корея прие летни игри в Сеул през 1988 г. Северна Корея разполага с най-големия стадион в света, чийто капацитет е за 150 000 души, пише Би Би Си. Наскоро министърът на спорта в Южна Корея Йон Ван-до заяви, че съвместната организация на форума ще помогне на запазването на мира на Корейския полуостров. \"Това е предложение за организиране на събития в Сеул и Пхенян. Зимните игри в Пьонгчанг представиха отлично олимпийските ценности. Надявам се чрез спорта мирът в Североизточна Азия да се запази\", каза Ван-до. Министърът на спорта в Южна Корея вярва, че  азиатският цикъл от домакинства на олимпийски игри  може да продължи с  организацията на световното първенство по футбол през 2030 г.  През тази година година на континента се проведоха зимните игри в Пьонгчанг, като предстоят летните в Токио 2020 и зимните в Пекин 2022. \"Разбрахме, че Китай обмисля кандидатура за домакинството на световното по футбол. Но ние искаме да предложим съвместно организиране на турнира с азиатските ни съседи Северна Корея, Китай и Япония\", допълни Ван-до преди седмица.", "date": "2018.09.19", "title": "Южна и Северна Корея ще кандидатстват за домакинство на олимпийските игри през 2032 г."}
{"url": "https://www.dnevnik.bg/bulgaria/2018/09/19/3313541_pobratimiavane_-_spasitelniiat_plan_na_rusiia_ili_kak/", "text": "Според данни на посолството на Руската федерация у нас градовете в България, които имат руски побратими, са вече 100. \"Непрекъснато постъпват и нови предложения!\", каза вчера, посланикът на Русия в София Анатолий Макаров. Заедно с кмета на Варна Иван Портних (ГЕРБ), 8 негови колеги от страната и 20 представители на руски градове и области Макаров откри  Втория форум на побратимените български и руски градове във Варна. За събитието заедно с посланика на Русия бе дошъл и директорът на Руския културно-информационен център в София Павел Журавльов. Той е и и ръководител на представителството на Федералната агенция \"Россътрудничество\". Пред аудиторията в конферентната зала на петзвезден хотел \"Астор гардън\" в курорта Св. св. Константин и Елена Макаров обяви, че с второто си издание форумът се е превърнал в \"перспективна възможност за укрепване на преките контакти между регионите в Русия и България\". От посолството на Русия в София обявиха данни, според които от януари до юни т.г. в сравнение със същия период на 2017 г. търговският обмен между България и Русия се е свил с 10% - до 1.8 млрд. долара. \"За да бъде променена тази негативна тенденция, може да се активират междурегионалните икономически връзки на малките и средните предприятия на местно ниво, да се продължи с провеждането на различни изложения\", обясни Макаров. В речта на посланика обаче нямаше и дума за задълбочаващата се криза в отношенията между Русия и Европейския съюз, за ефекта на санкциите върху икономиката на страната му, за рекордните сривове на рублата през последните месеци или ръста на инфлацията. Напротив – ентусиазмът на побратимяването звучеше само като оптимистичен сценарий за възраждане на вечната, братска и безкористна любов между народите на Русия и България. В действителност става дума за спасителен план. Аналог на Сдружението на общините в Република България е Общоруския конгрес на общините. Негов председател е близкият до руския президент Владимир Путин Виктор Кидяев, първи заместник ръководител на фракцията \"Единна Русия\" в Държавната дума. Според публикация в сайта на Конгреса на 31 октомври м.г. той е организирал в Москва дискусия на тема \"Международното междуобщинско сътрудничество в съвременните реалности: възможности и перспективи\". В резолюцията, изготвена след края дискусията, е записано следното: \"В сегашната международна обстановка всички участници в обществените отношения следва да бъдат включени в процеса на укрепване на позицията на Руската федерация на геополитическата карта на света, за насърчаване на положителен образ на страната в чужбина и пробив в създаваната информационна и политическа изолация.\" Друга цел, формулирана по време на дискусията, е \"подкрепа на сънародниците, живеещи в чужбина, и техните национални диаспори, за удовлетворяване на националните и културните им потребности\". По-нататък в същата резолюция целите на международните контакти, които трябва да създава Общоруският конгрес на общините, са формулирани още по-конкретно: \"В условията на икономически санкции и намаляването на междудържавните контакти със западните страни сътрудничеството на ниво региони и общини придобива особено значение за противодействие на опитите за международно изолиране на Руската федерация и блокирането на външноикономическото сътрудничество.\" Но цитираният параграф не е оригинален. При търсене в интернет с ключови думи от текста му сред първите резултати попада и слово на Константин Косачев, председател на Комисията по международните въпроси към Съвета на Руската федерация (горната камара на руския парламент). То обаче е произнесено още на 22 юни 2016 г. - повече от година преди да бъде съставена резолюцията от дискусията, организирана от Общоруския конгрес на общините. Така става ясно, че форуми като състоялия се вчера във Варна са част от стратегия и всъщност твърде далеч от сантименталностите на вечната и нерушима дружба. А възторгът от растящия брой на побратимяванията между български и руски градове през последните години е просто опорна точка в тази стратегия. В нейната реализация според различни документи, публикувани в страницата на Общоруския конгрес на общините, са ангажирани органите на държавната власт в Руската федерация, Федералното агентство, отговарящо за руските граждани, живеещи в чужбина, министерствата на икономиката, правосъдието и т.н. \"Рамката на побратимяването навлиза много органично в отношенията между нашите две страни\", каза вчера директорът на Руския културно-информационен център в София и ръководител на представителството на Федералната агенция \"Россътрудничество\" Павел Журавльов. В тази рамка усилието на Русия да преодолее изолацията си явно трябва да изглежда като алтруизъм, като римейк на \"братската икономическата взаимопомощ\". Според цифрите, цитирани вчера при откриването на Втория форум на побратимените български и руски градове във Варна, от януари до юли т.г. руските туристи, посетили България, са над 336 хил. и са реализирали повече от 100 хил. нощувки. Варненският кмет Иван Портних съобщи \"цифри от последните минути\", които сочеха, че туристите от Русия, обработени на летище Варна през отминаващия туристически сезон, са с 5% повече, отколкото през м.г. След това бяха припомнени и данни на Министерството на туризма, според които повече от 300 хил. руски граждани са купили имоти в България. Тези цифри, които би трябвало да отразяват резултат от пазарната среща на търсенето и предлагането, бяха коментирани от посланик Анатолий Макаров като продукт на добра воля, на някаква държавна политика: \"Ние сме заинтересовани да увеличим туристическия поток към вашата страна\", каза той. \" Оптимистичната статистика сякаш трябваше да подготви аудиторията за по-обширното експозе на Павел Журавльов. \"След първия форум на побратимените градове през миналата година веднага започна подготовката на втория, каза той. Тези форуми се оформиха като устойчива платформа за междуобщинско сътрудничество. Неслучайно по време на срещата между българския премиер Бойко Борисов и руския президент Владимир Путин в края на май т.г. те бяха оценени като ярка демонстрация на подобряването на връзките между двете страни\", обясни Журавльов. За да илюстрира динамиката на побратимяванията през последната година, Журавльов припомни, че един от последните примери е договорът, подписан между малкия гр. Аврен край Варна с 804 души население (по данни от 2008 г.) и 55-хилядния град Гусь-Хрустальный. Казаното на директора на Руския културно-информационен център в София явно разбуди ентусиазма на присъстващите кметове, все още чакащи ред за побратимяване в Русия. Сред тях с най-вълнуващото експозе се представи Гергана Петкова (ГЕРБ), кметът на варненското с. Казашко. \"Аз съм кмет на уникално населено място\", похвали се тя. Според статията за селото, публикувана в Wikipedia, Петкова го управлява вече пети пореден мандат \"с твърда ръка и нежно сърце\". Тя е и \"единствената жена, получила звание Атаман с майорски чин (есаул) в Москва\", пише в статията. Вероятно за това, обяснявайки преди време демографските тенденции в селото, кметицата казва пред БНР, че то има 400 жители, а \"балансът между раждания и смърт се запазва и така остава вярна поговорката атаманът да има поне 400 казашки саби\". Редувайки припряно руски и български, Петкова набързо припомни историята на селището, за да проектира върху него плановете си за бъдещето му. То е основано от потомци на руски старообрядци, които във времената на църковните реформи на патриарх Никон потърсили убежище при донските и кубанските казаци, но част от тях се заселили и на брега на Варненското езеро. \"Ние искаме да се побратимим с руски град, в който живеят казаци, за да продължим да развиваме традициите си, развълнувано каза Гергана Петкова. Българският и руският народ са братя и независимо от сложната политическа обстановка ние ще дружим. Пролятата братска кръв трябва да се помни.\" На тези думи Павел Журавльов реагира светкавично: \"Тук има представител на гр. Ставрополск, каза той. С него още днес можете да сключите договор за побратимяване. А може и с Кубан, има много възможности!\" В церемонията по вчерашното откриване на Втори форум на побратимените български и руски градове във Варна имаше и минути за \"големите мечти\". \"Извън протокола аз бих искал да организирам фериботна линия между Варна и Новоросийск, каза посланик Анатолий Макаров. Това е в сферата на приказките, разбира се, но аз се надявам до края на мандата ми такава линия да има.\" Дипломатическата умереност на посланика обаче нямаше никакъв шанс в конкуренция с мащабите на проекта, с който общинският съветник от Новоросийск Павел Покусаев поздрави присъстващите в залата. Полетът на фантазията му сложи удивителната в края на срещата, обра овациите на залата и обърка преводачите. След няколко дълги секунди на неловко мълчание онова, което те все пак успяха да схванат в превъзбудата на Покусаев, звучеше горе-долу така: \"Газопроводът \"Турски поток\" е конструиран твърде сложно и по начин, който прави отклоняването на тръба до газовия възел, или каквото и да е там край Варна, трудно, каза общинският съветник. Затова нека да направим тръба, която да излиза от Новоросийск и да стига направо да Варна. Нека тя да действа като поща – ние от Новоросийск пускаме една бутилка и тя идва направо тук – във Варна.\" След оживлението, което общинският съветник от Новоросийск предизвика в залата, усмивките на присъстващите бяха пренесени на стълбището пред залата за \"семейна снимка\". По-късно от общинския пресцентър във Варна съобщиха, че кметът на града Иван Портних е провел протоколни срещи със Светлана Калинина – зам.-кмет на града - побратим Новоросийск, както и с Юрий Долгих, кмет на Воркута – град, с който се водят разговори за подписване на меморандум за сътрудничество с Варна. След това форумът продължи с кръгла маса на тема \"Устойчиво развитие на туризма с помощта на културата – добри практики в България и Русия\".", "date": "2018.09.19", "title": "\"Побратимяване\" - спасителният план на Русия, или как бутилки могат да пътуват по газопровод"}
{"url": "https://www.dnevnik.bg/bulgaria/2018/09/19/3313555_prezidentut_sled_podpisavaneto_na_ukaza_premierut/", "text": "С намерението си да предложи г-н Маринов за министър на вътрешните работи министър-председателят и управляващото мнозинство поемат отговорност за кадрово решение, което се приема критично от обществото. Това съобщи президентът Румен Радев чрез официалната си страница в социалната мрежа \"Фейсбук\". По-рано през деня стана известно, че  той е подписал указа  за освобождаването на Маринов като главен секретар на МВР, за да може да поеме поста министър. \"След като правителството  се съобрази със закона  и задейства съгласувателната процедура за освобождаването на г-н Младен Маринов, днес подписах указа\", добави държавният глава. Той акцентира, че слабостите, пропуските и скандалите в работата на министерството допълнително обосновават това решение. Румен Радев пише, че с намерението си да предложи Маринов за министър на вътрешните работи министър-председателят и управляващото мнозинство поемат отговорност за кадрово решение, което се приема критично от обществото. Повече от седмица между президентството и Министерския съвет  имаше разногласия кой как си е свършил работата  по освобождаването на досегашния главен секретар, който бе номиниран да оглави МВР на мястото на подалия оставка вътрешен министър Валентин Радев заради трагедията край Своге,  при която загинаха 17 души . Държавният глава настояваше, че Министерският съвет не е спазил законовите процедури и той не е бил информиран, нито пък освобождаването на Маринов е било съгласувано с него. Премиерът му отвърна, че не е нужна съгласувателна процедура, защото самият Маринов сам е пожелал да напусне поста.", "date": "2018.09.19", "title": "Президентът: Премиерът поема отговорност за кадрово решение, което се приема критично"}
{"url": "https://www.dnevnik.bg/kultura/2018/09/19/3313562_cinelibri_predstavia_46_ekranizacii_po_knigi_ot_10_do/", "text": "От 10 до 24 октомври ще се проведе четвъртото издание на фестивала CineLibri, който ще представи 46 екразнизации по книги, съобщиха организаторите. Освен в София прожекции ще има и в Пловдив, Варна, Габрово, Търговище, Стара Загора, Велико Търново, Благоевград, Каварна и Враца.  От 19 часа на 10 октомври в зала 1 на НДК фестивала ще открие британският писател и киносценарист Иън Макюън с литературната адаптация \"На плажа Чезъл\". Макюън ще бъде удостоен с титлата доктор хонорис кауза на Софийския университет \"Св. Климент Охридски\". Председател на фестивалното жури е продуцентът Мартичка Божилова, а членовете са френският романист, режисьор и сценарист Давид Фоенкинос, холандският писател и продуцент Херман Кох, актьорът Майкъл Маккел и Анди Делиана – продуцент и преподавател по режисура в New York Film Academy. Конкурсната програма на CineLibri включва 9 филма, сред които е и филмът омнибус \"8 минути и 19 секунди\", който се състои от шест късометражни новели, вдъхновени от сборника \"И всичко стана луна\" на Георги Господинов. Това е първата българска продукция в историята на фестивала, която ще се състезава за наградата за най-добра екранизация. : - френско-канадската криминална драма \"Ще се видим там горе\" на режисьора Албер Дюпонтел - удостоена с пет награди \"Сезар\" екранизация на едноименния шедьовър на Пиер Льометр, носител на \"Гонкур\"; - френско-белгийската продукция \"Корнелиус, виещият мелничар\" на режисьора Ян льо Кьолек (екранизация по романа \"Мелничарят, който виеше срещу Луната\" на Арто Паасилина), интелигентната мистерия \"Чудноватият дом\" на режисьора Жил Паке-Брене, адаптация по романа на Агата Кристи; - френско-белгийският трилър \"Липсващото досие\" на режисьора Ерик Зонка, адаптация по бестселъра на Дрор Мишани; комедийният романс \"Джулиет гола\" на Джеси Перец по романа на Ник Хорнби; - френската драма \"Обещанието на зората\" на Ерик Барбие, адаптация по автобиографичния роман на Ромен Гари, с Пиер Нине и Шарлот Генсбург; амбициозната американска продукция \"Чайка\" по пиесата на А. П. Чехов, адаптация на режисьора Майкъл Мейер с участието на Сърша Ронан и Анет Бенинг; - копродукцията \"Съпругата\" на режисьора Бьорн Рунге (екранизация по романа на Мег Уолицър с участието на забележителната Глен Клоуз). В рамките на фестивала ще се състои още един конкурс, в който най-добрите фотографски прочити на \"Любовта между редовете\" ще бъдат включени в тематична изложба в Градската градина в София. Церемонията по награждаване на победителите ще е на 16 октомври от 19 ч. в зала 1 на НДК, последвана от премиерната прожекция на \"Човекът, който уби Дон Кихот\" на Тери Гилиъм. За първи път тази година програмата на CineLibri предвижда единайсет български филмa. Част от тях са литературни адаптации, други са вдъхновени от постиженията на бележити артисти, а две от продукциите стават повод за написването на книги, които ще се появят на пазара през 2019 г. Българската публика ще се срещне и с френския кинорежисьор и сценарист Беноа Жако, чийто най-нов филм \"Ева\" зрителите на CineLibri ще имат възможност да видят. Специален гост на фестивала ще е и израелският писател Дрор Мишани, придобил известност с поредицата романи с инспектор Авраам. Успехът на първия от тях, \"Липсващото досие\", е толкова голям, че режисьорът Ерик Зонка решава да го пренесе на екрана, а за главните роли се доверява на две от най-ярките звезди на френското кино – Венсан Касел и Ромен Дюри.", "date": "2018.09.19", "title": "CineLibri представя 46 екранизации по книги от 10 до 24 октомври"}
{"url": "https://www.dnevnik.bg/politika/2018/09/19/3313569_pravitelstvoto_shte_izgotvi_poziciia_sreshtu_sankciite/", "text": "Правителството ще изготви позиция срещу наказателната процедура срещу Унгария, която може да лиши страната от права на глас в ЕС. Искането за изготвяне на позицията е внесено от някои от министрите от квотата на \"Обединените патриоти\" заедно с вицепремиера Симеонов и министър Нено Димов, съобщи вицепремиерът Красимир Каракачанов. Според него предложението на \"патриотите\" е прието единодушно от министрите. Евентуалната позиция ще бъде представена и пред Народното събрание. Наказателната процедура срещу Унгария беше задействана  след решение на Европейския парламент.  В доклада на евродепутата Джудит Сарджентини за гласуването се изброяват \"безпокойствата\" на европарламента, които се отнасят до \"функционирането на конституционната и изборна система\", \"независимостта на съдебната власт\", \"корупцията и конфликтите на интереси\" и до различни индивидуални свободи, както и правата на бежанците в Унгария. Процедурата бе одобрена с 448 гласа \"за\", 197 \"против\" и 48 \"въздържал се\".  \"За\" са гласували само петима  от седемнадесетте български представители – Филиз Хюсменова, Илхан Кючюк и Искра Михалова от ДПС, Сергей Станишев от БСП и Светослав Малинов от ДСБ. \"Ние смятаме, че подобно решение беше прокарано абсолютно тенденциозно, без да се отчитат политиките на Унгария по някои от критиките и готовността й да разговаря с Европейската комисия\", каза Каракачанов. \"Ние смятаме, че това е нарушение на суверенитета на равноправна страна - членка на ЕС. Както днес това се прокарва срещу Унгария и има опити подобни решения да бъдат взети срещу Полша, утре по някакъв повод, ако щете дори и за джендърската конвенция, някой може да предложи подобно решение да бъде гласувано и срещу България\", каза Каракачанов. Той сравни процедурата с инвазията на СССР в Унгария през 1956 г. Не можем да бъдем съпричастни с опитите по обществено мнение да бъдат налагани санкции, на която и да е било държава в ЕС, каза Валери Симеонов. Той смята, че спрямо Унгария се извършва една репресивна акция, която не почива на аргументи и практически няма никакви сериозни факти, които да са били изложени в предложението за налагането на санкции. Симеонов е убеден, че \"неолибералният състав на Европейския парламент към настоящия момент ще бъде сериозно променен в посока участие на много по- широк спектър от патриотични и националистически партии на следващите избори\".", "date": "2018.09.19", "title": "Правителството ще изготви позиция срещу санкциите на ЕС за Унгария"}
{"url": "https://www.dnevnik.bg/politika/2018/09/19/3313538_nito_cacheva_nito_cacarov_sa_razglejdani_za_kandidat/", "text": "ГЕРБ не е разглеждала възможността да номинира правосъдния министър Цецка Цачева или главния прокурор Сотир Цацаров за кандидат за конституционен съдия. Това се разбра от отговори на зам.-председателя на партия Цветан Цветанов на въпроси на журналисти. Парламентът трябва да избере един конституционен съдия, а номинации от партиите могат да се правят до 26 септември. \"Имаме няколко варианта, но трябва да вземем съответното решение. За нас е важно представителят, който ще предложи ГЕРБ, да бъде доказан професионалист и добър съдия или човек, който действително е работил в съдебната система и има безупречна репутация\", обяви Цветанов днес. Попитан дали това ще бъде Цецка Цачева, той отговори: \"Тя има качествата да бъде номинирана за конституционен съдия, но тя към настоящия момент не е разглеждана като възможна кандидатура.\" На въпрос на \"Дневник\" дали е разглеждана кандидатурата на главния прокурор Сотир Цацаров Цветанов обяви: \"Към настоящия момент не е разглеждана такава кандидатура. Сега го чувам от вас за първи път.\" Миналата седмица в парламента Цацаров намекна, че  предпочита да изкара мандата си като главен прокурор . На 12 ноември приключва  мандатът на четирима конституционни съдии  - Румен Ненков и Стефка Стоева (от квотата на съдебната власт), Кети Маркова (от квотата на президента) и Цанка Цанкова (от парламентарната квота). Процедурата по попълването на състава на съда започна през август.", "date": "2018.09.19", "title": "Нито Цачева, нито Цацаров са разглеждани за кандидат за конституционен съдия, обяви Цветанов"}
{"url": "https://www.dnevnik.bg/sviat/2018/09/19/3313534_glasovete_na_albancite_v_makedoniia_shte_reshat_izhoda/", "text": "Малко над 51% от избирателите в Македония ще одобрят сделката за името с Гърция на предстоящия референдум според проучване на института \"Маркет вижън\", направено за сайта МКД. Допитването, публикувано седмица и половина преди гласуването идната неделя, сочи, че 48.9 на сто от 1200 респонденти ще гласуват с \"не\" на референдума. Участниците са попитани дали подкрепят членството в ЕС и НАТО с приемане на договора между Македония и Гърция. Причината за тази формулировка е въпросът, на който те ще трябва да отговарят: \"Подкрепяте ли членството в НАТО и ЕС и приемането на споразумението за името между Република Македония и Гърция?\" Сделката с Гърция е ценна заради ЕС и НАТО Цитираните от изданието проценти обаче сочат и друго: мнозинството етнически македонци са против договора и \"за\" него ще гласуват едва 33.5%. Повечето от албанците (95 на сто) обаче твърдо подкрепят и ще гласуват с \"да\". Според преброяването отпреди 15 години албанците в Македония са най-малко една четвърт от населението, а според експерти може и да са много повече, ако новото преброяване действително се проведе догодина, както планират властите. Освен това, ако въпросът е само дали македонците поддържат договора с Гърция за промяна на името на Македония, подкрепата спада: 53% са отговорили \"не\", а 47 на сто - \"да\". Разделението между албанци и македонци е още по-голямо: сред първите 93% подкрепят сделката, а сред македонците - 29%. Резултатите от допитването съвпадат с наблюденията на някои анализатори, според които македонците приемат новото име заради членството  в ЕС и НАТО, но го правят неохотно . Промени Референдумът ще е валиден само ако гласуват над половината от избирателите (кампанията за бойкот цели да предотврати именно това). Попитани дали ще гласуват, утвърдително са отвърнали 48% (43.9% от македонците и 57% от албанците), а се колебаят 27 на сто от респондентите. Една четвърт от попитаните са казали, че ще го бойкотират (35% от македонците и 3% от албанците). Проучването е проведено по телефона от 29 август до 4 септември. МКД припомня, че в предишното изследване на \"Маркет вижън\" от април 2018 г. 62% от респондентите са отговорили, че не биха приели членство в НАТО, ако то изисква смяна на името (а над 64% отхвърлят промяна в конституцията, каквато със сигурност ще трябва да има сега). По това време обаче Македония нямаше покана за начало на преговори (чието начало все пак зависи и от изхода на референдума), нито бе подписала договор с Гърция.", "date": "2018.09.19", "title": "Гласовете на албанците в Македония ще решат изхода от референдума за името, сочи проучване"}
{"url": "https://www.dnevnik.bg/sviat/2018/09/19/3313600_pravosudnoto_ministerstvo_razsledva_musk_za_svalianeto/", "text": "Американското министерство на правосъдието разследва публичните изявления на Илон Мъск, че ще свали автомобилната си компания  \"Тесла\" от борсата,  съобщава агенция \"Ройтерс\", цитирайки изявление на фирмата. Министерството има право да повдига обвинения, за разлика от Комисията по ценните книжа и борсите, която също разследва  случая . Според \"Блумбърг\" федерални прокурори са започнали разследване за измама. Мъск изненада инвеститорите, когато на 7 август обяви план  да свали \"Тесла\" от борсата  и че е осигурил финансиране за това. Дяловете на компанията поскъпнаха тогава, но инвеститорите се съмняваха, че това ще се случи в действителност. На 24 август Мъск  се отказа от намеренията си  с мотива, че те ще му отнемат повече време и внимание, отколкото е очаквал. За да започне дело срещу Мъск, министерството ще трябва да докаже, че той е имал намерение  да манипулира цената на акциите на \"Тесла\",  обяснява преподавателят по право в университета \"Уейн стейт\" Питър Хенинг. За да определи наказание, комисията ще трябва да докаже, че той е действал непредпазливо, което е по-лесно. От комисията Мъск може да бъде глобен, да му бъдат отнети неправомерно придобити активи и да му бъде забранено да управлява публични дружества. Присъда по дело, повдигнато от министерството, може дори да вкара Мъск в затвора.", "date": "2018.09.19", "title": "Правосъдното министерство разследва Мъск за свалянето на \"Тесла\" от борсата"}
{"url": "https://www.dnevnik.bg/analizi/2018/09/19/3312098_da_chakame_bulgarite_ot_londonskoto_siti_na_protest/", "text": "Ако проследим всичко, което се изписа и изговори в социалните мрежи, медии и разни други сайтове като иронични подмятания, откровени подигравки и остри нападки към протеста в неделя, обявен като инициатива на живеещи и работещи в чужбина българи, трябва да помолим критиците да напишат регламент за протести. В него да посочат лицата, които ще ни дискредитират, ако присъстват на площада. И трябва да проверим предварително политологичната култура на хората, които ще се изкажат евентуално пред микрофоните на медиите, дебнещи точно за да ги заковат в неграмотност, за да преценим дали споделяме лозунгите им, извън основния, обявен от организаторите: \"Оставка, съд и смяна на системата\" (от зависимости, лобизъм и служба на институциите на мафията). И едва тогава да отидем на площада. Ироничните подмятания из фейсбука са познатият неизменен белег на българската съпротива. Забележителното този път е друго - Канонадата от сензационни заглавия в централни всекидневници и разни сайтове трябваше предварително да настрои общественото мнение срещу протестиращите: как специалните служби засекли сигнали, че ще има опит за преврат в деня на протеста - деня Х; как към митинга на емигрантите ще се присъединят \"паравоенните групи на \"Валтер Калашников\" и как \"въоръжени провокатори щели да нахлуят в президентството и да заставят президента да обяви извънредно положение\", предупреждения, че в София ще се стреля, до \"не извеждайте децата си навън\". И това се съобщава с позоваване на МВР, докато вицепрезидентът Илияна Йотова заявява, че нито формално, нито неформално е постъпвала такава информация в президентството. Поставянето на медии в услуга за дискредитиране на протести, а в случая на такъв, обявен да продължи дни наред на различни места тук и в чужбина, и за пазене на правителството (чието и да е то) агресира протестиращите хора, това е логично, и превръща и журналисти в тяхна мишена - видяхме остри нападки срещу телевизионни репортери. Което естествено не е допустимо и не може да бъде толерирано. Само отбелязвам логиката на порочния затворен кръг на българската публична среда. - около 13.30 ч. и 17.30 ч., наблюдавайки за кратко протеста. Не видях пред Народното събрание никакъв \"Валтер Калашников\". Няколко мъже в камуфлажни дрехи и тениски с надпис \"Nazi\", с портрета на Сталин и руския герб не посмяха да навлязат в центъра на множеството и трябваше да бъдат търсени, за да бъдат снимани като атракция. Ечаха скандиранията \"Оставка\" - непрекъснато, \"Мафия\", и \"Бойко, не се крий като мишка\". И всеки имаше достъп до микрофона - оттук и разностилието и наивността на исканията, които се носеха във въздуха. Защо заслужават вниманието ми нападките срещу протеста, за който публичната информация, неопровергана засега, е, че е организиран чрез \"Фейсбук\" от работещи в Лондон българи, конкретно издателя на в. \"Будилникъ\" Емил Русанов? Първо, поради субективната ми представа за същината на явлението: подкрепям всеки протест срещу Системата, защото го смятам за израз на свободата, съпротивата и солидарността... Ако звучи абстрактно или патетично, ето го по-просто: Когато протестират майките на деца с увреждания, трябва да ги подкрепим, независимо дали сме лично засегнати. Когато протестират възмутените от шоковото качване на цената на билета за транспорт (без финансова обосновка!) трябва да излезем всички, не защото сме леви, десни, консерватори или либерали, а за да напомним на властта, в случая общинската, че законът не й позволява това (виж в скобите)... Просто защото живеем в общност и се подкрепяме. По мои наблюдения на площада имаше забележим брой българи емигранти - съдя по дочутите разговори. А дали към тях са се присъединили и други неемигранти, или противници на убиването на домашните животни в Странджа от лятото, или участници в протестите от зимата на 2013 г., каквито лица ни бяха показани по телевизиите с намека \"знаем ги тия\", или други с умишлена задача да объркат чий е протестът, или просто всякакви случайни граждани - не може да бъде аргумент за негативна целесъобразност на събитието. Не може да отнемете с презрително снизхождение или с необосновано подозрение правото на всеки да бъде несъгласен и да даде израз на несъгласието си както той го разбира. (И атаката срещу неделния също помага за това.) Скандалите, произволът и непукизмът на властта стигнаха дотам, че погубиха смисъла \"да не си съгласен\" и родиха усещането за абсолютна безнадеждност. Политическите партии нямат мотивирана социална база, партийните лидери се ръководят от свои сметки и не могат да дадат енергия за протест. От синдикатите не можем да очакваме всеобща акция, те са част от системата и няма да реагират, ако ще властта да премахне дори минималната заплата. И сега, когато видяхме няколкостотин души, повече от които - повтарям, според моите наблюдения, пристигнали от чужбина (никой не твърди, че представляват \"българиТЕ от чужбина), да извикат \"оставка\", ние им се смеем или ги обвиняваме, че не знаят какво искат или искали премахване на партиите - ах, какъв оскърбителен за бляскавата ни демокрация лозунг. И не се задоволяваме да чуем какво не искат. Във всеки случай не искат същото, което не искам и аз. (Да, валиден е въпросът - дали зад организацията им не стоят други хора, средства или дори цели... Трудни за разследване са организациите на протести, а на службите ни очевидно няма как да се вярва/разчита... Ако пък се вярва на някои сайтове, които пакетират всеки протест по начин, че да го омаловажават и вкарат в конспирация - то аз трябва да съм соросен милионер...) Иначе по силата на елитарните ни претенции трябва, изглежда, да чакаме на летището да слязат възпитаниците на Лондон скул ъф економикс от офисите на Лондонското сити наред с магистрите по политически науки в \"Кеймбридж\" и \"Оксфорд\", за да се надигнем от неделния фотьойл с лаптопа. Защото там, на площада, може да има селяни от Странджа, които са протестирали и по повод козите на баба Дора, а те не се вписват в нашия модел. И неизменно е там и \"дежурният\" Йоло Денев, какъв срам. Макар че той не е крал еврофондове и строил злополучни пътища... Не ни е достатъчно, изглежда, да видим протест от онези, обезлюдилите селата, за да намерят каква да е работа в чужбина. Те не са по нашата мярка за свобода, съпротива и солидарност.", "date": "2018.09.19", "title": "Да чакаме българите от Лондонското сити на протест?!"}
{"url": "https://www.dnevnik.bg/photos/2018/09/19/3313419_fotogaleriia_model_sus_sindroma_na_daun_se_kachi_na/", "text": "Маделин Стюарт е първият модел със синдром на Даун, който се качва на \"котешката пътечка\" (както понякога се нарича подиумът) на Нюйоркската седмица на модата. 21-годишната Маделин вече е участвала в над 60 модни шоута, включително в Лондон, Париж и Дубай. Едва наскоро светът на модата започна да приема нетрадиционни модели извън стандартните бели и слаби момичета.", "date": "2018.09.19", "title": "Фотогалерия: Модел със синдрома на Даун се качи на \"котешката пътечка\" в Ню Йорк"}
{"url": "https://www.dnevnik.bg/sport/2018/09/19/3313542_sofiiskiiat_maraton_ochakva_nad_4000_uchastnici/", "text": "Софийският маратон отчита рекорден интерес, обявиха организаторите. Очакванията са над 4000 души да се включат в събитието на 14 октомври. Интерес има от хора от 45 държави, се казва в информацията. Освен традиционно силните представители на Кения, Мароко, Етиопия сега сред участниците ще има бегачи от Уганда и Руанда, а също от Австралия, ОАЕ и др. До момента с най-силна заявка като резултат при мъжете е на Доди Фейера Гемеда от Етиопия, постигнал 2.09:42 часа на маратона в Донгюн (Китай) през 2016 г. Сред подалите заявка е и  миналогодишният победител с рекорд на трасето Бармао Кипроно от Етиопия . \"Очаква се и тази есен рекордите на трасето да бъдат подобрени в тон с  новия световен рекорд на олимпийския шампион Елуид Кипчоге (Кения)  от бягането в Берлин преди три дни – 2.01:39 ч.\", посочват организаторите. За първи път на Софийския маратон ще присъства делегат на Международната федерация по лека атлетика (IAAF). Португалецът Карло Кардосо ще инспектира трасето и цялостно ще оцени организацията на състезанието, което кандидатства за категория \"Бронзово ниво\" в ранглистата на най-изявените световни маратони. Регистрацията за WIIZ AIR София Маратон продължава до 7 октомври. Наградният фонд е 60 000 лева, като шампионите ще получат по 8000 лева. Парични награди ще има за всички до шестото място на 21 км и на 10.5 км.", "date": "2018.09.19", "title": "Софийският маратон очаква над 4 хил. участници и нови рекорди"}
{"url": "https://www.dnevnik.bg/bulgaria/2018/09/19/3313615_pravitelstvoto_odobri_dopulnitelni_nad_18_mln_lv_za/", "text": "Правителството одобри допълнителни 18 млн. и 20 хил. лв. за национални научни програми за 2018 г. Те включват \"Информационни и комуникационни технологии за единен цифров пазар в науката, образованието и сигурността\" (ИКТ в науката, образованието и сигурността - ИКТвНОС), \"Нисковъглеродна енергия за транспорта и бита\" (ЕПЛЮС), \"Опазване на околната среда и намаляване на риска от неблагоприятни явления и природни бедствия\". Други направления, към които ще бъдат насочени средства, са \"Здравословни храни за силна биоикономика и качество на живот\", \"Културно-историческо наследство, национална памет и обществено развитие\" (КИННПОР), \"Електронно здравеопазване в България\" (е-здраве), \"Репродуктивните биотехнологии в животновъдството в България\" (РЕПРОБИОТЕХ), \"Разработване на методология за въвеждане на NAT технология за диагностика на дарената кръв в трансфузионната система на Република България\", \"Млади учени и постдокторанти\". Чрез изпълнението на националните научни програми се цели преодоляване на фрагментацията в научноизследователската система, консолидиране на научноизследователския потенциал, споделено използване на изградена инфраструктура, концентрация на финансови ресурси за решаване на важни за обществото проблеми и избягване на двойното финансиране. Необходимите средства за изпълнение на горепосочените програми са за сметка на предвидените средства по централния бюджет за 2018 г. и ще бъдат предоставени по бюджета на Министерството на образованието и науката.", "date": "2018.09.19", "title": "Правителството одобри допълнителни над 18 млн. лв. за национални научни програми"}
{"url": "https://www.dnevnik.bg/bulgaria/2018/09/19/3313546_borisov_se_pohvali_s_nai-niskata_kontrabanda_ot_2007_g/", "text": "С най-ниското ниво на контрабанда на цигари от 2007 г. насам се похвали премиерът Бойко Борисов. Той се позова на проучване за второто тримесечие на 2018 г., направено от инициатива \"Срещу незаконната търговия\" на основа събиране и анализ на \"празни кутии от цигари\". Премиерът присъства на представянето на резултатите от анализа и изтъкна редица \"успешни реализации\" в чужбина. На представянето бяха и вътрешният министър в оставка Валентин Радев заедно с професионалното ръководство на МВР, финансовият министър Владислав Горанов, главният прокурор Сотир Цацаров и неговият колега от федерална провинция Бавария Рейнард Рьотле, шефът на агенция \"Митници\" Георги Костов и др. Думата взе само премиерът, а след това никой не пожела да отговаря на въпроси на журналисти и всички си тръгнаха заедно с него. Благодарност за поканата на събитието изказа и Рьотле, който обясни, че и на Германия е позната контрабандата. \"Направихме изключително успешни реализации в чужбина с Европол и партньорските служби. Там изпращаха български заготовки ­тютюн, консумативи. В Испания направихме няколко реализации - огромни фабрики за милиони евра. От 2016 г. в Европа са реализирани 16 фабрики по международния обмен и двустранното сътрудничеството между службите. Повече от година и половина преследваме тези фабрики и не можем да стигнем до тях. Оказа се, че работят изключително конспиративно. Докарват работници от Молдова и Украйна\", заяви Борисов и обясни, че контрабандистите са били оборудвали помещение, където работниците спят, хранят се, спортуват и не излизат, а след като свърши работата по производството, биват връщани в страните си. \"По същия начин се работи за горивата, месата и захарните изделия. От самото начало прокурорът е вътре в разследването. Не ме учудва, че вече сме под 10%. Мисля, че в следващите месеци ще ги задържим. Когато парите са вътре в бюджета, дори и най-добрите анализатори и критици не могат да не го отчетат\", коментира още премиерът. \"Виждате, че прокуратурата и службите работят много тихо, много внимателно, без никаква публичност или шум\", каза още министър-председателят, въпреки че през ден специализираната прокуратура дава брифинги за разкритията . И добави, че доказателства за различните престъпни схеми се събират професионално, като прокурорите са вътре в разследването от самото му начало. По думите му борбата с контрабандата е директен удар срещу корупцията, защото тези пари десетилетия наред \"замърсяваха не само политическата среда, но и за да се случи всичко това задължително трябва да има митничар, граничар, бопаджия, прокурор, съдия и разбира се и политически чадър\". Градовете, в които се отчитат най-високи нива на контрабандни цигари, са: Хасково - 15.3%, Велико Търново - 13.3%, Плевен - 10.7% и Перник 10%. Отчита се значителен спад в разпространението на незаконно разпространяваните цигари в Свиленград, който досега винаги е бил водещ и е достигал нива до 44% След като стана известно, че президентът Румен Радев е подписал указа за освобождаване на главния секретар на МВР Младен Маринов, който сега ще може да бъде избран за вътрешен министър на мястото на подалия оставка след катастрофата в Своге Валентин Радев, Борисов благодари на министъра в оставка. \"На всички ни е тъжно за това\", каза Борисов и допълни: \"Мога да ви уверя, че с главния прокурор ще проявим все такава политическа воля. Действително това не им харесва на олигарсите. Виждате веднага се разбушуваха и почнаха да правят проблеми, защото когато се конфискуват \"Майбах\" и \"Ролс­-Ройс\"­и това е болезнено, но в същото време тези пари могат да отидат за образование, здравеопазване, за нашите програми. Така че всеки да спазва закона.\"", "date": "2018.09.19", "title": "Борисов се похвали с най-ниската контрабанда от 2007 г. насам"}
{"url": "https://www.dnevnik.bg/bulgaria/2018/09/19/3313614_stopani_shte_poluchat_70_lv_pomosht_za_prevantivno/", "text": "Правителството допълни свое постановление от юли, с което позволява да се изплатят обезщетения на стопани, които превантивно заколят домашните си прасета. Помощта е от 70 лв. за животно. Тя обаче се полага само за животни, които са регистрирани. Мярката е за стопаните, които имат свине в 20-километровите зони около индустриалните свинекомплекси. За изчисление на средствата са използвани изкупни цени за килограм живо тегло и цена на концентриран фураж за изхранване на свине за угояване за месец август 2018 г., се посочва в съобщението на правителствената пресслужба. Основание за клането е опасността от разпространение на болестта африканска чума по свинете в големите индустриални ферми, около които в непосредствената близост има малки стопанства, които отглеждат свине за лични нужди. Целта на превантивната мярка е да се намали рискът от проникване и разпространение на заболяването в промишлените обекти. Така ще се запази индустриалното свиневъдство у нас, което определя облика на сектора, и ще се ограничи рискът от евентуални големи икономически загуби, мотивират решението си министрите.", "date": "2018.09.19", "title": "Стопани ще получат 70 лв. помощ за превантивно заклани свине"}
{"url": "https://www.dnevnik.bg/sviat/2018/09/19/3313629_avstraliia_shte_uvelichi_prisudite_za_uvreda_na_hrani/", "text": "Австралия планира да увеличи максималната присъда за замърсяване на храни до 15 години заради десетките случаи на  игли, вкарани в пакети с ягоди . Това съобщи премиерът Скот Морисън, цитиран от агенция \"Ройтерс\". Полицията вече разследва повече от сто сигнала, за щастие няма нито един сериозно пострадал. Досегашното максимално наказание за такова престъпление бе 10 години. Правителството ще криминализира и фалшивите сигнали, уточни Морисън. \"Не е смешно да се застрашава препитанието на толкова много трудолюбиви австралийци\", каза той. Банковата индустрия предложи финансова помощ на засегнатите фермери, някои от които харчат по 35 000 долара дневно само за да оберат ягодите, които сега им се налага да изхвърлят. Двете най-големи вериги супермаркети в Нова Зеландия прекратиха  доставките на ягоди  от Австралия, макар там такива случаи засега да не са регистрирани. Шест пряко засегнати марки спряха плодовете си от продажба, а премиерът на щата Куинсленд Анастасия Палашчук обяви, че кабинетът отделя 1 млн. австралийски долара, за да съдейства на фермерите. Правителството обяви и награда от 100 000 долара за информация, която да доведе до ареста на виновните.", "date": "2018.09.19", "title": "Австралия ще увеличи присъдите за увреда на храни заради иглите в пакети ягоди"}
{"url": "https://www.dnevnik.bg/sport/2018/09/19/3313613_neshka_robeva_predloji_pomoshtta_si_ako_iliana_raeva/", "text": "Нешка Робева изрази готовност отново да помага на българския национален отбор по художествена гимнастика. Дългогодишната треньорка на тима призова президента на федерацията Илиана Раева да \"вложи малко разум\" и да проведат конструктивен диалог. В края на 2016 г. се стигна до скандал между двете, след като  Раева беше преизбрана единодушно , а Робева не получи достатъчно гласове, за да остане в ръководството на федерацията. Тогава отношение по случая взе и спортният министър Красен Кралев, който подкрепи Раева и призова Робева  да се подчинява на решенията на федерацията . \"Илиана всеки ден ми пуска есемеси: \"Неше, обичам те!\" Надявам се, докато ме обича, да вложи малко разум и да седнем да разговаряме, защото на едни Бог е дал едно, на други - друго. Така че там, където ние можем да си помогнем и да помогнем, нека да го направим\", каза Робева пред Би Ти Ви. Тя допълни, че все още има какво да даде на българската гимнастика. \"Аз мога да правя композиции. Цял живот това съм правила. Не може да отивам в чужбина да правя, а пък в България да не ме използват\", каза още Робева, която доскоро беше треньор на германския национален отбор, но се оттегли заради проблеми с очите. По думите й българският ансамбъл е на изключително ниво, но \"при индивидуалното не стоят така нещата\". Според нея върху второто трябва да се работи повече и \"да си кажем някои неща, когато се съберем специалистите\". Робева изрази притеснение, че индивидуалните състезателки може да останат без квота за олимпийските игри в Токио през 2020 г. В тази връзка тя обяви готовност да им помага, както е правила преди игрите в Рио де Жанейро през 2016 г. \"Бих се върнала абсолютно анонимно да им помагам, без нито една дума за това, което правя, както го правех преди олимпиадата. Преди олимпиадата и Невяна Владинова, и Катрин Тасева се подготвяха с нас и със своята треньорка, която и сега ги подготвя. Но ние правехме това анонимно\", заяви Робева.", "date": "2018.09.19", "title": "Нешка Робева предложи помощта си, ако Илиана Раева вложи малко разум"}
{"url": "https://www.dnevnik.bg/analizi/2018/09/19/3313620_orban_-_skripal_-_chemodan_-_vokzalmoskva/", "text": "Правителството \"Борисов 3\" е на път да направи втора сериозна външнополитическа грешка в евразийска посока: след заемането на руската позиция по казуса \"Скрипал\" сега то се готви да подкрепи сродната си душа Виктор Орбан. Както винаги, оправдания ще бъдат търсени в криворазбран \"патриотизъм\" и желание да се покажем \"независими\", пък било то и от здравия разум.  Коалицията между \"патриотите\" и ГЕРБ беше рекламирана като най-доброто възможно решение след изборите от 2017 г. Сега и за слепите става видно обаче, че тази коалиция има висока цена. За да я запази, Борисов ще трябва да заеме открито анти-ЕС позиция и да застане редом с този, който се е запътил – съзнателно или не - да разруши съюза. Никой не бива да има илюзии, че ЕС, изграден от орбановци, е възможен. Марин льо Пен ясно артикулира алтернативата – Европа на националните държави – което не е нищо друго освен дезинтеграция на съграденото след Втората световна война и възстановяване на положението, довело до нея.   Както по време на председателството, така и сега, той не спира да повтаря необходимостта от общи европейски решения. И въпреки че има представа за ситуацията, той се готви и най-вероятно ще гласува срещу интереса на България, за да запази коалицията си и да остане на власт. Казусът \"Скрипал\" е вече ясен на всички непредубени. \"Липсата на достатъчно доказателства\" беше грешен аргумент и в момента на българското решение да не се солидаризираме с Великобритания, но след сценката с двойката руски \"туристи\", отишли да разгледат катедралата в Солсбъри, той е вече комичен. Затова по българската позиция сега цари  официално гузно мълчание . И въпросът не е в това дали изгонихме или не руски дипломати, а в евразийската сервилност, която демонстрирахме и продължаваме да демонстрираме, възприемайки руските опорки едно към едно. Същото ще се случи и с казуса \"Орбан\": ще заемем позиция, която не е в наш интерес, като по този начин ще зарадваме тези, които се стремят да отслабят и унищожат ЕС. Тук не става дума за някакъв световен заговор между Орбан, Путин, Льо Пен и Фараж. Координацията между тях е най-вероятно спонтанна и всеки си има свои цели. Но докато Франция или Великобритания няма да попаднат в руска сфера на влияние дори да са извън ЕС, за България и Унгария (в по-малка степен) това не е така.  Полша доказва тази теза: ако заложиш на слаб и дезинтегриран ЕС (както прави Качински), трябва да търсиш двустранни спогодби за постоянни военни бази на САЩ и да вдигнеш сериозно разходите си за отбрана. Ако искаш да не си зависим от Русия, разбира се. Тъй като това е полската позиция, страната е готова да даде на Тръмп два милиарда долара за постоянна американска база на своя територия, както и да вдигне военните си разходи над 2%.  Ние сме различни от Полша (не искаме да даваме пари): работейки за слаб ЕС с Орбан&сие, . Чемоданът (куфар - от руски, бел.ред.) ни е готов, а влакът чака на вокзала (гара - от руски, бел.ред.). Евродепутатите от ГЕРБ демонстрираха основния дефект на българската образователна система – функционалната неграмотност. От добре аргументирания доклад за положението в Унгария те успяха да разберат само следното: ЕС иска да накаже непослушния Орбан, защото той е независим и отстоява \"консервативни\" ценности (каквото и да значи това). И от калпазанска солидарност ГЕРБ гласуваха с непослушния ученик. Най-вероятно са калкулирали, че ако един ден се окажат на мястото на Орбан, ще разчитат на него да удари едно рамо. Всичко това е и разбираемо, и жалко. Защото под тази глупава повърхност на нещата – на ниво трети клас – всъщност реалността е следната: никой не иска да \"наказва\" Унгария за независимо поведение, нито да й забрани да изповядва каквито си иска ценности. Проблемът е, както докладът ясно показва, че Орбан нарушава принципи и правила, които са ключово важни както за ЕС, така и за демократичните държави по принцип: 1. Съдиите в Унгария бяха преждевременно пенсионирани и по този начин сменени. Смяната е в пълномощията на едно лице, назначено от мнозинството на Орбан. Т.е. става дума за масово партизанско кадруване в съдебната система. Полша – заради сходна политика, копирана от Орбан – е под специално наблюдение и срещу нея са заведени процедури за нарушаване на основните договори. Това са базови конфликти с принципа на правовата държава; 2. Като всеки управник, окопал се във властта за прекалено дълго време, Орбан използва множество манипулативни техники, които му осигуряват контрол върху всички лостове на държавата. Беше обезсилен и подменен Конституционният съд; партиен контрол бе наложен върху повечето медии – частни или публични; избирателната система беше направена така, че да е максимално изгодна за управляващата партия ФИДЕС. Такива мерки могат да минат за нормални в много демокрации. Проблемът е, че в Унгария те придобиха систематичен характер в полза на една партия за прекалено дълго време. Това е причината, заради която се говори за автократични тенденции при Орбан. Комбинирани с високи нива на корупция, тези автократични тенденции водят до захваната, пленена на партиен принцип държава; 3. Правителството на Орбан се зае да изгони от страната най-добрия си университет по всички международни оценки, само защото е основан от Джордж Сорос. На базата на непрекъснато променящи се технически изисквания за акредитация, които нямат нищо общо с академичните стандарти, се цели затварянето на тази утвърдена институция. Това е грубо нарушение на академичната свобода, свободата на словото и свободата на движение в ЕС. По този повод са започнали и съответните процедури за нарушение на правото на ЕС; 4. Никой не пречи на Орбан да е срещу имиграцията. Когато обаче той решава да наложи 25% данък или дори да криминализира дейността на организации, които не споделят неговите възгледи по този въпрос, действията му еднозначно се квалифицират от правна гледна точка като дискриминация и нарушение на свободата на словото и сдружаването. Все едно да плащате 25% данък или да ви затворят, ако напишете статия за ползите от миграцията. Проблемът с подобна идея не само че противоречи на ценностите на ЕС: тя е просто фашизоидна; 5. Орбан – в качеството си на министър-председател - проведе кампания \"Стоп Сорос\", в която се твърдеше, че Сорос и цялата опозиция (представена като негова марионетка) цели да залее Унгария с милиони мигранти от Африка. На въпросните плакати в Будапеща някой шегаджия беше залепил върху \"мигранти\" думата \"слонове\". Защото потоп от слонове и наводнение от мигранти са еднакво вероятни в Унгария. Когато официално лице провежда манипулираща и очерняща кампания, говорим за действия от репертоара на Гьобелс; 6. В доклада има и множество други наглед \"по-дребни\" нарушения на общоприети норми в ЕС като правата на малките религиозни деноминации, ромите и т.н. От българска гледна точка те изглеждат направо дребнавости, макар всяко едно от тях да е симптом за тежки обществени проблеми. Дори да оставим дългия списък от точка шест по-горе настрана, и първите пет аргумента са достатъчни, за да демонстрират, че Орбановото управление се разминава с \"ценностите на ЕС\", които в случая се свеждат просто до нефашизоиден здрав разум. Така не бива да се прави не само в ЕС, но и във всяка една цивилизована държава. Джонатан Суифт има една великолепна фраза – \"конфедерация на глупци\" (confederacy of dunces), която с леки изменения може да опише желанието на множество \"модерни консерватори\" да превърнат ЕС в \"Европа на отечествата\". По-точно би било да се каже \"конфедерация на калпазаните\" от всички краища на Европа. Тези, които не ценят особено правовата държава, за които не е проблем да наругаят опонента си, да му наложат данък, да го изгонят, да го пъхнат в затвора. Тези, които се чудят как да се окопаят вечно на власт, как да контролират неудобните медии, да назначават удобни съдии, да разпалват етническа и верска нетърпимост и т.н. Без да се замислят, евродепутатите от ГЕРБ и БСП (с едно и половина изключения) се разпознаха като неделима част от конфедерацията на калпазаните и гласуваха за нейния лидер - Виктор Орбан.  Слава богу, в Европа здравият разум все още надделява и основните партии – ЕНП и ПЕС – масово гласуваха срещу конфедерацията. За разлика от нашите уж системни и mainstream партии.  Мнозина \"патриоти\" сигурно си представят тази съдба героично: ще пукаме сватбарски срещу Брюксел, ще сучем мустаки и ще въртим чевермета с руските пари от газ и АЕЦ \"Белене\". Истината е различна обаче. Просто на запад никой няма да се чувства вече длъжен да се занимава с нашите гърмежи и мустаки (дори ще изпитват леко облекчение от това), а манната от изток (както обикновено) ще се окаже не компютри, дори не и компоти. А каквото и да е, няма да ни го дават, а ще си го плащаме. И не по преференциални цени, а на цената на газа.  Не е ясно за каква Унгария мечтае Орбан в конфедерацията на калпазаните – може би за възродена Австро-Унгария, макар че и австриецът Курц гласува срещу него. Малко по-ясно е какво иска Полша – двустранен съюз с Тръмп. За България нещата също са ясни. Поездът е композиран на вокзала, надува свирките си и бедата е, че точно този влак може и да хванем.", "date": "2018.09.19", "title": "Орбан - Скрипал - чемодан - вокзал... Москва"}
{"url": "https://www.dnevnik.bg/bulgaria/2018/09/19/3313646_pravitelstvoto_otpusna_dopulnitelni_35_mln_lv_za/", "text": "Правителството отпусна допълнителни 35.256 млн. лв. по бюджета на Министерството на регионалното развитие и благоустройството за 2018 г. за изграждането на 9.3-километровата отсечка на автомагистрала \"Хемус\" в участъка между гр. Ябланица и с. Боаза. Средствата ще бъдат разходвани за разплащане на извършени строително-монтажни работи и консултантски услуги, съобщават от правителствената пресслужба. Общата стойност на проекта е 55 млн. лева. Договорът за строителството на магистралната отсечка с консорциум \"ХВП Ябланица\" бе подписан през юли 2017. В началото на август премиерът съобщи, че са изпълнени 30% от предвидените строително-монтажни работи по участъка, който се финансира от държавния бюджет. Той добави, че има вероятност обектът да бъде завършен предсрочно до август 2019 г. Цитиран от \"Фокус\", премиерът повтори ангажимента на правителството магистралата да е готова изцяло през 2024 г. Автомагистралната отсечка ще бъде с по две ленти за движение в посока по 4 м, две ленти за спиране по 3 м, средна разделителна ивица - 2 м, водещи ивици и банкети. При реализацията на проекта ще бъдат изградени 5 селскостопански подлеза, 2 надлеза, както и подлез при общинския път от Брестница към пещерата \"Съева дупка\".", "date": "2018.09.19", "title": "Кабинетът отпусна 35 млн. лв. за участъка на \"Хемус\" между Ябланица и Боаза"}
{"url": "https://www.dnevnik.bg/zdrave/2018/09/19/3313656_zaduljitelnata_zastrahovka_na_medicite_shte_e_za/", "text": "Министерският съвет прие Наредба за задължителното застраховане на лицата, упражняващи медицинска професия. С нея се уточнява размерът на минималната застрахователна сума. От проекта, публикуван за обсъждане в средата на годината, се разбира, че тя ще е от 30 хил. до 150 хил. лв. Максималният ѝ размер ще е 600 хил. лв. Задължителната застраховка е за погасяване на причинени вреди от неизпълнение на професионалните задължения на медиците. С определените минимални застрахователни лимити ще се компенсират пациентите, които са пострадали от грешно лекарско решение. Застраховките ще се сключват от болниците. Размерът на застраховката ще зависи от вида лечебно заведение, в което се упражнява медицинската дейност, и рисковата група, в която попада лекарят. За целта се разграничават два вида дейности и три рискови групи в зависимост от медицинската специалност. От извършения преди да се вземе решението анализ на исковете за неимуществени вреди, претърпени в резултат на допуснати лекарски грешки, се е установило, че по 15 от делата са присъдени обезщетения в размер, равен или по-малък от 30 хил. лв., по 4 от тях са присъдени обезщетения между 30 000 и 80 000 лв. и три са завършили с присъдени обезщетения над 100 000 лв.", "date": "2018.09.19", "title": "Задължителната застраховка на медиците ще е за най-малко 30 хил. лв."}
{"url": "https://www.dnevnik.bg/zdrave/2018/09/19/3313644_firma_ot_gabrovo_objalva_poruchka_za_elektronni_uslugi/", "text": "Фирма от Габрово е обжалвала обществената поръчка, обявена през август от Министерството на здравеопазването, която е част от проекта за въвеждане на електронни услуги в сектора. С жалбата е поискано допускане на временна мярка \"спиране на процедурата\", съобщава министерството. Видно от публичния регистър на Комисията за защита на конкуренцията, към настоящия момент все още не е образувано производство, с оглед на което процедурата не е спряна, допълва министерството. Това може да стане, след като Министерството на здравеопазването бъде уведомено за образуване на производство от Комисията за защита на конкуренцията. Министерството на здравеопазването се надява жалбата да не застраши изпълнението на проекта. От регистъра на антимонополната комисия се вижда, че подателят на жалбата е \"Стемо\" ООД от Габрово. В Търговския регистър е записан широк спектър на дейност на компанията.", "date": "2018.09.19", "title": "Фирма от Габрово обжалва поръчка за електронни услуги в здравеопазването"}
{"url": "https://www.dnevnik.bg/sport/2018/09/19/3313502_troinata_kandidatura_na_italiia_za_zimnite_igri_prez/", "text": "Общата тройна кандидатура на Италия за домакинство на зимните олимпийски игри през 2026 г. \"е мъртва\". Това заяви секретарят в Министерския съвет Джанкарло Джорджети по повод продължаващите политически различия около предложението. Според Джорджети правителството спира подкрепата си към кандидатурата в сегашната й форма, след като кметовете на Милано, Торино и Кортина д'Ампецо не стигнаха до диалог по проекта. В резултат на различията Торино ще оттегли участието си. \"Смятам, че за важно нещо като олимпийска кандидатура е необходимо да надделее духът на съгласието, но не го открих в трите града. Това предложение няма подкрепата на правителството, така че то умира тук\", каза Джорджети. Проблемите по кандидатурата дойдоха след напрежение между кметовете на Милано и Торино - Джузепе Сала и Киара Апендино, които са представители на две различни политически партии. Сала настояваше Милано да кандидатства самостоятелно за домакинство на игрите през 2026 г. или градът да има водеща роля при общо предложение. В отсъствието на Торино Милано и Кортина ще продължат опитите си да издигнат кандидатура. Административните райони Венето и Ломбардия изразиха готовност да се присъединят към общо предложение. Това е третата оттеглена кандидатура на Италия в последните шест години. Рим се отказа от участие в избора на домакинство за летните игри през 2020 и 2024 заради финансови проблеми и политически различия. В понеделник  Сапоро стана третият град, който се отказа да кандидатства  за игрите през 2026 г. Това сториха още  Сион (Швейцария)  и Грац (Австрия).  В спора за домакинството на зимните игри през 2026 г. влизат Калгари (Канада), Стокхолм (Швеция) и турският Ерзурум. Изборът ще бъде направен през септември догодина, като държавите имат време до 11 януари, за да подадат кандидатурите си. ", "date": "2018.09.19", "title": "Тройната кандидатура на Италия за зимните игри през 2026 г. се провали"}
{"url": "https://www.dnevnik.bg/sviat/2018/09/19/3313637_i_djordj_bush-mladshi_prizova_makedoncite_da_glasuvat/", "text": "Бившият президент на САЩ Джордж Уокър Буш се присъедини към множеството бивши и настоящи западни представители, призовали македонците  да гласуват на референдума  за смяна на името, предаде радио \"Гласът на Америка\". В писмо до македонците Буш нарече договора, с който Македония се договори с Гърция да смени името си, \"смел и честен компромис\", който ще поведе Македония към ЕС и НАТО и ще помогне за \"светлото ѝ бъдеще\". \"Бях горд, когато САЩ признаха Република Македония под конституционното ѝ име през 2004 г.\", каза Буш. \"На срещата в Букурещ през 2008 г. казах на колегите си от НАТО, че Македония е подготвена и си струва да влезе в нашия страхотен алианс. Въпреки че бях разочарован, че Македония не влезе в НАТО по време на президентството ми, винаги съм вярвал, че този ден ще дойде\", пише Буш. Той има предвид срещата, на която Гърция блокира членството на Македония в организацията като част от спора за името и разрива с управляващите в Скопие.", "date": "2018.09.19", "title": "И Джордж Буш-младши призова македонците да гласуват на референдума за името"}
{"url": "https://www.dnevnik.bg/sviat/2018/09/19/3313660_ruskata_cik_predloji_da_se_anulirat_sporni/", "text": "Руската Централна избирателна комисия (ЦИК) препоръча на избирателната комисия на далекоизточния Приморски край отмяна на резултатите от местните избори и провеждането на нови избори за губернатор, предадоха \"Ройтерс\" и ТАСС, цитирани от БТА. Решението се основава на данни за открити възможни нарушения и поредица от фактори, проучени от ЦИК, уточни председателката на комисията Ела Памфилова. Тя добави, че след като бъдат изяснени всички открити факти и обстоятелства, съответните материали ще бъдат предадени на органите на реда. Ако резултатите от гласуването бъдат отменени, новите избори ще се състоят до три месеца, отбеляза Памфилова. Тя напомни, че са били отменени резултатите от изборите в 13 избирателни секции във Владивосток. В списъците на избирателите в тях са били включени 24 246 души, чиито волеизявления не могат да бъдат изяснени и може да са променили резултата в подкрепа на някого от двамата кандидати - Андрей Тарасенко или Андрей Ишченко. Кандидатът на \"Единна Русия\" Тарасенко получи 49.55 на сто от гласовете, а съперникът му Ишченко от Комунистическата партия на Руската федерация - 48.06 на сто. Скандалът се разрази, защото към края на преброяването Ишченко  водеше с над 5 процентни пункта , а когато почти всички бюлетини бяха преброени, губеше с над един пункт. \"Неизвестни лица\" Освен това на 17 септември службите на Министерството на извънредните ситуации са ограничили неправомерно достъпа до териториалната избирателна комисия, където са били занесени данните от тези изборни секции, под предлог, че има задимяване. Това смути работата на избирателната комисия и направи невъзможно да се гарантира неприкосновеността на изборната документация, която дълго време е останала без надзор в помещението на комисията, отбеляза Памфилова. Тези факти, в комбинация с други косвени признаци, водят до заключението, че е много вероятно неизвестни лица да са манипулирали данните от протоколите с цел да повлияят на резултатите от изборите. Ако изборите за губернатор бъдат признати за невалидни, нови избори ще се проведат след три месеца съгласно руското законодателство, уточни председателката на ЦИК. Тя предупреди също, че ЦИК е готова да отмени резултатите от предстоящия на 23 септември втори кръг на избори за губернатори в Република Хакасия, Владимирска област, и Хабаровския край, ако бъдат установени нарушения. Колебания Стотици поддръжници на комунистическата партия излязоха на протест на централния площад на Владивосток. Те заявяват, че на регионалните избори са били допуснати безсрамни нарушения, облагодетелстващи политик, подкрепян от президента Владимир Путин. Междувременно Кремъл обяви, че \"поддържа и цени\" позицията на ЦИК. Кандидатът на партия \"Единна Русия\" Андрей Тарасенко заяви, че подкрепя предложението на ЦИК за отмяна на резултатите от втория тур на вота в Приморския край, но няма да участва в нови избори. \"Днес и двете страни страни са виновни и трябва някак да се излезе от тази ситуация. Защото да се обвиняваме взаимно вече не си е работа\", добави Тарасенко, цитиран от ТАСС. Впоследствие за половин час той промени решението си няколко пъти - първо каза, че \"иска да отиде на трети тур\", но се отметна от думите си и настоя, че \"по мъжки\" трябва да се въздържи от подобни действия. По-късно местни медии, цитирани от РБК, съобщиха, че той е обявил пред привърженици намерението си все пак да се включи в евентуален нов тур. Срещу намерението да се обявят резултатите за недействителни обаче се обяви и загубилият Ишченко. \"Считам, че ЦИК и властта загубиха в този случай. Ако у нас се отменят избори, тогава трябва се отменят всички, които са се провели в страната за последните 26 г. Това е крах на демократичната система\", каза той.", "date": "2018.09.19", "title": "Руската ЦИК предложи да се анулират спорни губернаторски избори, победителят се колебае"}
{"url": "https://www.dnevnik.bg/evropa/2018/09/19/3313665_belgiia_se_gotvi_da_premahne_abortite_ot_spisuka_na/", "text": "Белгийските законодатели се подготвят да премахнат абортите от списъка с престъпления, включени в наказателния закон, съобщиха местни медии, цитирани от БТА. Предложението е било одобрено от парламентарната комисия по правосъдие на второ четене. Според промените занапред няма да бъдат наказвани със затвор лекарите, прекъснали бременността по искане на жената, нито жената, поискала аборт. Според действащия от 1990 г. закон в Белгия лекарите могат да понесат наказание от три месеца до една година затвор, когато са прекъснали бременността на жена по нейно желание. Жените, прекъснали бременността си извън здравни заведения, подлежат на затвор за срок от един месец до една година. В Белгия се отчитат средно по десетина дела на година по тези законови текстове. Ако законът бъде променен, лекарите и бременните жени ще подлежат на наказание, когато пристъпват към прекъсване на бременността извън здравно заведение. Запазва се срокът от 12 седмици от началото на бременността, за да може тя да бъде прекъсната законно. Депутати коментират, че това не е исторически напредък за правата на жените в Белгия, но все пак е стъпка напред. Медиите отбелязват, че макар делата срещу жени и лекари в страната все още да са разглеждани от съда, напоследък няма произнесени осъдителни присъди.", "date": "2018.09.19", "title": "Белгия се готви да премахне абортите от списъка на престъпленията"}
{"url": "https://www.dnevnik.bg/sport/2018/09/19/3313682_nadal_propuska_aziatskoto_turne_zaradi_kontuziiata_v/", "text": "Световният №1 Рафаел Надал ще пропусне турнирите от азиатското турне заради поредната контузия в коляното. Травмата принуди испанеца  да се откаже по време на полуфиналния си мач с Хуан Мартин дел Потро  на US Open. Днес той съобщи, че няма да се възстанови навреме, за да участва в турнира от категория \"АТП 500\" в Пекин (1 - 7 октомври) и мастърса в Шанхай (8 - 14 октомври). \"Тази седмица бях в Барселона, където докторите прегледаха коляното ми. Проблемите ми с колената не са нищо ново. Заедно с екипа ми и медицинския щаб решихме да не участваме в азиатското турне, за да възстановим коляното по начина, по който винаги сме го правили\", обяви Надал в социалните мрежи. Носителят на 17 титли от Големия шлем ще загуби 1100 точки от отсъствието си от азиатското турне, което ще даде реален шанс на Новак Джокович да го измести от първото място в света. Миналата година испанецът спечели турнира в Пекин и игра финал в Шанхай, в който загуби от Роджър Федерер. \"Съжалявам, че тази година няма да мога да бъда с многобройните фенове в Китай и с организаторите на турнирите в Пекин и Шанхай, които винаги са се грижили страхотно за мен и екипа ми\", каза още Надал. След азиатското турне започват европейските турнири в зала, с които се закрива тенис сезонът. Надал отдавна си гарантира място във финалите на АТП в Лондон и има голяма вероятност да пропусне всички други състезания до края на годината.", "date": "2018.09.19", "title": "Надал пропуска азиатското турне заради контузията в коляното"}
{"url": "https://www.dnevnik.bg/sport/2018/09/19/3313712_autuori_e_uveren_che_ludogorec_shte_se_spravi_s_baier/", "text": "Главният мениджър на \"Лудогорец\" Пауло Аутуори е уверен, че отборът му ще се започне с победа участието си в групите на Лига Европа. Българският шампион посреща намиращия се в криза \"Байер\" (Леверкузен) в четвъртък от 22.00 часа в Разград. Според бразилския треньор този мач дава отлична възможност на \"Лудогорец\" да покаже, че е конкурентен на европейската сцена. Той допълни, че желанието му е отборът да покаже качествен футбол и баланс между играта в защита и в атака. \"Откакто към тук и имам удоволствието да работя с този отбор, винаги съм казвал, че трябва да бъдем един конкурентен отбор. И смятам, че сега е правилният момент да се докажем като такъв. Като всеки един треньор и аз желая да започнем с победа, още повече срещу такъв отбор като \"Байер\". И смятам, че ще се справим\", каза Аутуори на пресконференцията преди мача. Той отговори уклончиво на въпроса дали двубоят противопоставя двата фаворита в групата, в която са още \"Цюрих\" и АЕК (Ларнака). \"Да си фаворит може да се каже по двата начина - по традиция или в момента. Ние трябва да уважаваме традицията и да имаме предвид момента, в който се намираме.\"  \"Смятам, че за \"Лудогорец\" е един добър момент да се изправи срещу отбор с толкова много традиция в историята си. Защото имаме съперник от Бундеслигата, а това е един шампионат с много висока и силна конкуренция\", допълни бразилецът. Аутуори ще може да разчита на всички играчи освен нападателя Якуб Шверчок, който отпада от групата заради травма. \"Всеки един отбор има главни и второстепенни характеристики. Аз искам да сме добре балансирани и от гледна точка на атаката, и от гледна точка на защитата. Искам да кажа, че не е срамно да се защитаваш, защото ти защитаваш своята врата. И не е нормално целият мач да е само атаки.\" \"Това е синоним на баланс. Искаме така да продължим във всеки един мач. Ние обичаме тук да атакуваме, аз също обичам, но по организиран и конкурентен начин. Не трябва да се мисли единствено за красотата, защото накрая феновете и медиите искат резултати\", продължи бразилецът. По думите му подкрепата на публиката ще е важен фактор. \"Нашият отбор ще играе с настроение в атмосфера, която ще ни бъде осигурена от феновете, защото ще играем пред пълен стадион. А винаги е удоволствие да се играе пред пълен стадион, защото това е магията на футбола - пълен стадион и добра игра на терена.\" \"Очаквам да играем добър футбол. Но да знаем как да играем добър футбол и да сме конкурентни на големите противници, са две различни неща. Дано да направим и двете\", завърши мениджърът на \"Лудогорец\".", "date": "2018.09.19", "title": "Аутуори е уверен, че \"Лудогорец\" ще се \"справи\" с \"Байер\" (Леверкузен)"}
{"url": "https://www.dnevnik.bg/tehnologii/2018/09/19/3313718_soni_puska_na_pazara_nova_versiia_na_purviia/", "text": "След като от \"Нинтендо\" пуснаха на пазара подобрени версии на своите стари и определяни като класически продукти NES и SNES, \"Сони\" също реши да си спомни за миналите години. На 3 декември тази година се очаква компанията да представи нова версия на първия си \"Плейстейшън\". Конзолата излезе на пазара преди 25 години, като бяха продадени над 100 млн. броя от нея. Сега \"Сони\" са решили отново да заложат на класическия вид на първия \"Плейстейшън\". Конзолата обаче ще е почти двойно по-малка от оригинала. Новият модел е кръстен \"Плейстейшън класик\". Заедно с него ще вървят и 20 игри от 90-те години, които са сред най-популярните за всички времена. Част от тях са Final Fantasy VII, Jumping Flash, Ridge Racer Type 4, Tekken 3 и Wild Arms. Към комплекта се добавят и два контролера, които визуално също копират първите джойстици на \"Плейстейшън\". Както самата конзола, така и те ще бъдат в умален вид. Освен това към комплекта ще има и HDMI кабел. Цената на новия \"Плейстейшън класик\" ще е 100 долара. Първоначално той ще се продава само в САЩ и Канада.", "date": "2018.09.19", "title": "\"Сони\" пуска на пазара нова версия на първия \"Плейстейшън\""}
{"url": "https://www.dnevnik.bg/bulgaria/2018/09/19/3313723_predsedateliat_na_os_v_kazanluk_porica_jurnalisti_che/", "text": "Председателят на Общинския съвет в Казанлък Николай Златанов обвини журналисти, че са се продали \"за няколко сребърника\", като дават гласност на масовото сбиване на централния площад в града на 17 септември и по този начин развалят имиджа на Казанлък, съобщава сайтът Times.bg. Това стана по време на пресконференция, посветена на случая отпреди два дни.  По повод инцидента са задържани четирима души. Установени са инициаторите на сбиването, възникнало заради спор за 15-годишно момиче. Инцидентът, който се превърна в масова ромска свада, без сериозно пострадали, предизвика огромно обществено недоволство. \"Не се опитвайте на гърба на доброто име на Казанлък да заработвате няколко сребърника\", се обърна председателят на ОС в Казанлък към журналистите по време на пресконференция, свикана заради казуса. Обвинението се отнася както за местните, така и за националните медии, които вече трети ден отразяват масовия бой и липсата на реакция от страна на институциите. Изказването на Златанов предизвика остра реакция на журналистите в залата. Според медията ескалацията на напрежението е свързана със системното нарушаване на обществения ред от страна на малцинствени групи. Случаят беше коментиран и от кмета на града Галина Стоянова. \"Мерките, които община Казанлък предприема във връзка с опазване на обществения ред, не са инцидентни, каза тя, цитирана от \"Фокус\". \"Категорична съм, че община Казанлък не бяга от отговорност, напротив, съгласно законовите си правомощия ние съдействаме на органите на реда по всякакъв начин за упражняване на техните правомощия при криминални и битови инциденти, какъвто е случаят на 17 септември\", каза кметът на Казанлък. Стоянова добави, че в централната градска част на всички възлови кръстовища и в парковете са поставени камери, като е осигурено 24-часово видеонаблюдение.", "date": "2018.09.19", "title": "Председателят на общинския съвет в Казанлък порица журналисти, че са отразили ромско сбиване в града"}
{"url": "https://www.dnevnik.bg/evropa/2018/09/19/3313732_zashtitete_ungariia_orban_zapochna_kampaniia_sreshtu/", "text": "Правителството на Виктор Орбан започна медийна кампания срещу  резолюцията  на Европейския парламент, в която се изразява безпокойство за проблемите със системното нарушаване на върховенството на закона в Унгария, съобщиха близки до управляващите медии, цитирани от \"Политико\". Първото видео, създадено като част от кампанията и публикувано на правителствената страница във \"Фейсбук\", твърди, че \"проимигрантското мнозинство в Европейския парламент иска да ни заглуши, защото ние защитаваме родината си и Европа с ограда\".  Клипът , в който е включен призив \"Защитете Унгария!\", показва комбинирани снимки на холандския евродепутат Джудит Сарджентини, която поведе разследването, заедно с бизнесмена от унгарско-американски произход Джордж Сорос и лидера на либералите в европарламента Ги Верхофстат. Кампанията е в отговор на одобрената от парламента резолюция, призоваваща Европейския съвет да приеме  санкции  срещу унгарското правителство заради системни проблеми с независимостта на съдебната система, свободата на медиите и правата на бежанците и малцинствата. По-рано тази седмица унгарското правителство  обяви, че ще оспорва решението  в Съда на ЕС, твърдейки, че вотът не е валиден, защото не са били взети предвид гласовете на въздържалите се. Говорител на съда заяви в сряда, че все още не е получена официална жалба от унгарското правителство.", "date": "2018.09.19", "title": "\"Защитете Унгария\": Орбан започна кампания срещу вота на европарламента"}
{"url": "https://www.dnevnik.bg/analizi/2018/09/19/3313727_shto_za_politika_e_tova/", "text": "С какви аргументи  българското правителство  ще подкрепи Орбан срещу процедурата по чл. 7? Общите съображения, свързани със \"суверенитета на Унгария\", които сподели вицепремиерът Каракачанов, няма да свършат работа. При влизането в ЕС всяка държава доброволно се разделя с точно определени части и аспекти на своя суверенитет. ЕС - за разлика от НАТО, ООН и повечето други международни организации - предполага и изисква този отказ от суверенитет. За да подкрепи еднозначно Орбан, българското правителство следва да уточни кои аспекти от доклада за активиране на чл. 7 срещу Унгария не съответстват на поетите ангажименти от Будапеща за предоставяне на съюза на част от своя суверенитет. Възможно е част от обвиненията срещу Будапеща в доклада да подлежат на оспорване, доколкото политическите критерии за членство в ЕС могат да бъдат обект и на определена интерпретация. Трябва да се конкретизира за кои елементи на доклада става дума и каква е интерпретацията на българското правителство по тях. Дотук по принципния въпрос за суверенитета и правата на страните членки и на ЕС при спорни въпроси. Независимо от факта, че България и Унгария имат общи интереси в проблемни общоевропейски сфери, каквато е имиграцията например, съществуват и очевидни различия и разминаване на интересите ни, особено в интерпретацията на унгарските национални интереси от страна на премиера Орбан. Позициите на Орбан към ЕС все по-очевидно изразяват визията за \"Европа на отечествата\" - Европа като хлабава зона на икономическо сътрудничество, в която приоритет имат изцяло националните интереси. Тази визия води пряко до едно бъдеще на Стария континент, в което България ще бъде дълбоко маргинализирана страна в южната периферия на континента, а (Не подценявам НАТО, но атлантическият съюз не е призван да ни отбранява в сфери, които не се отнасят пряко до проблемите на военнополитическата сигурност.) За Орбан в Централна Европа тези предизвикателства, пред които България ще се изправи пряко, са далечни и несъществени фактори за формиране на политика. За българското правителство те са приоритетни фактори за загриженост. Ние имаме интерес от силен и интегриран ЕС. Мисля, че сме задължени да работим за ускорена федерализация на ЕС в определени сфери - отбрана, гранична сигурност, обща валута и финансова политика, общи приоритети на икономическо развитие. Заинтересовани сме да настояваме за по-голяма самостоятелност на националните държави в ЕС по проблемите на култура, идентичност, образование, общностни политики. Спорът Брюксел - Будапеща, както и споровете Брюксел - Варшава включват както конкретни казуси, свързани с тези две страни членки, така и принципни проблеми на спазването на acqui communautaire, както и знакови решения по прецеденти, от които зависи бъдещето на ЕС като цяло. Очевидно става дума за сложна, противоречива и многоаспектна проблематика, която трябва да бъде детайлно оценявана от гледна точка на българския национален интерес. Що за решение, що за политика е това - \"Подкрепяме Орбан\" - сякаш, че правителството е седнало в сектор Б или сектор Г на мач \"Левски\" - ЦСКА? Запалянковщината - \"консервативна\" или \"либерална\", \"националистическа\" или \"глобалистка\", в позициите на едно национално правителство е недопустима, въпреки че редица негови министри и партийни активисти могат да имат интелектуално развитие на нивото на футболни запалянковци. Категорично не смятам, че България - обратно на това решение да се подкрепи Орбан - трябва да подкрепи доклада на холандската депутатка срещу Будапеща или мнозинството на ЕП срещу Орбан. Тук става дума за сложен политически процес в епоха на нарастващи драматични конфликти в Европа и в света като цяло. Едно национално правителство трябва да бъде на висотата на своята отговорност да разбира, да формулира и да упражнява балансирани и задълбочени политически решения в полза на своята страна. А не да се държи сякаш министрите и премиерът са отишли да ритат мачле в околностите на София.", "date": "2018.09.19", "title": "Що за политика е това"}
{"url": "https://www.dnevnik.bg/ot_vas/novini_ot_vas/2018/09/19/3313482_predizvestenata_smurt_na_sofiiskite_kesteni/", "text": "Листоминиращият молец, който унищожава кестените на София - проблем, за който се знае от години и за който от общината не предприемат абсолютно никакви мерки от още повече години, вече дава своите смъртоносни \"плодове\". Мисля, че тази година вече няма останал и един софийски кестен, който да не е поразен от това насекомо.  Имам смътен спомен, че трябвало, ако видиш дърво (кестен) с подобен проблем, да се обадиш в общината, за да праедприемат нещо (!??). Питам се - нужно ли е да се обаждам, когато в София вече няма и ЕДИН кестен, който да не е попарен от тази чума? Просто се разходете по улиците и се опитайте да намерите кестен, който да не е с полумъртва корона от месеци. На снимката: Гледка, която виждаш, когато се завъртиш около оста си...", "date": "2018.09.19", "title": "Предизвестената смърт на софийските кестени"}
{"url": "https://www.dnevnik.bg/citat_na_deniia/2018/09/19/3313869_citat_na_denia_nalaganoto_na_ungariia_e_represiia_s/", "text": "Министърът на отбраната Красимир Каракачанов пред журналисти след заседанието на Министерския съвет, който реши да изготви позиция срещу наказателната процедура срещу Унгария, която може да лиши страната от право на глас в ЕС. Искането за изготвяне на позицията е инициатива на министрите от квотата на \"Обединените патриоти\".", "date": "2018.09.19", "title": "Цитат на деня: Налаганото на Унгария е репресия с аргументите на СССР от 1956 г."}
{"url": "https://www.dnevnik.bg/evropa/2018/09/19/3313636_hans-georg_maasen_shpioninut_koito_govoreshe_prekaleno/", "text": "Привърженикът на реда и ръководител на германското контраразузнаване Ханс-Георг Маасен,  който бе принуден вчера да подаде оставка , създаде  най-вече хаос  в правителството и тревога по повод отношенията си с крайната десница. \"Длъжността председател на Федералната служба за защита на конституцията ще бъде заета от нов човек. Маасен ще заеме поста държавен секретар в министерството на вътрешните работи\", посочи правителството в лаконично изявление. Любител на Далечния изток и женен за японка, 55-годишният юрист загуби поста, след като постави под съмнение в най-четения германски вестник \"Билд\" автентичността на разпространен от големите медии видеозапис, и то без да представи доказателства. На видеозаписа се вижда как хулигани се нахвърлят върху чужденци по време на демонстрация на крайната десница в Кемниц, което шокира Германия. Казаното от Маасен преля чашата, най-вече за социалдемократите, които поискаха отстраняването на и без това критикувания заради предполагаемите си връзки с крайната десница ръководител на контраразузнаването. Окончателното решение за сваляне на Маасен от поста му бе взето вчера след извънредна среща на партньорите от крехката управляваща коалиция и Ангела Меркел. \"Недоволство\" Безславен развой на нещата за прекаралия почти цялата си кариера във вътрешното министерство и описван като защитник на реда и правото служител. Оглавилият контраразузнаването през 2012 г. Маасен се изправи пред задачата да върне авторитета на службата, дискредитирана заради немарливостта си по случая с малка група убийци неонацисти. Тогава той каза, че се усеща \"като директор на градското строителство на Кьолн след Втората световна война\", от който са останали само руини. Той започна процес по модернизация на Федералната служба за защита на конституцията, чието седалище се намира именно в Кьолн. Борбата срещу кибертероризма се превърна в приоритет. Маасен обича също така да взима участие в политическия живот чрез изказване на мнения и отправяне на предупреждения. Да стои в сянка не е за него, той харесва светлината на медийните прожектори. През 2015 г. Маасен, който още в своя докторска дисертация през 1997 г. предупреждава за опасността от неконтролираната имиграция, започва да критикува Ангела Меркел, която отвори Германия за стотици хиляди мигранти. Още оттогава той изразяваше \"недоволство\" от смятаната за твърде толерантна политика на канцлера, подчертава всекидневникът \"Шпигел\". Опасни връзки Ханс-Георг Маасен говореше за риска от атентати и  съобщи за 1900 души , подозирани във връзки с джихадисткото движение. През декември 2016 г. скрилият се от погледа на властите тунизийски кандидат за убежище с отхвърлена молба Анис Амри уби 12 души при атака с камион в Берлин. Федералната служба за защита на конституцията отново бе заподозряна в небрежност. Според няколко медии Маасен е излъгал, като е уверявал, че службата не е разполагала с двойни агенти в близките до Анис Амри среди, докато всъщност един такъв е посещавал същата джамия като тунизиеца. Причина за притеснения станаха и срещите на Маасен с представители на крайнодясната \"Алтернатива за Германия\", за които разказа в своя публикувана в края на юли книга бивш симпатизант на партията. Обществената телевизия А Ер Де обвини Маасен, че е предоставил класифицирана информация за заподозрени ислямисти и за бюджета на разузнавателните служби на депутата от \"Алтернатива за Германия\" Щефан Бранднер. Маасен официално опроверга тези твърдения и наскоро заяви, че откакто е начело на контраразузнаването, е разговарял само пет пъти с членове на \"Алтернатива за Германия\" в сравнение с 237 пъти с представители на други партии. /БТА", "date": "2018.09.19", "title": "Ханс-Георг Маасен, шпионинът, който говореше прекалено много"}
{"url": "https://www.dnevnik.bg/sport/2018/09/19/3313666_voleibolniiat_marica_se_podsili_s_kanadska_nacionalka/", "text": "Волейболният шампион при жените \"Марица\" привлече канадска националка, обявиха от клуба. В тима от Пловдив идва 26-годишната Дженифър Крос, която подписа договор за една година. Канадката е висока 195 см и играе на поста централен блокировач. В момента Крос се подготвя за световното първенство в Япония с националния отбор на Канада, който е  в една група с България . Канадката е националка от 2014 година, като е била и капитан на отбора. С \"кленовите листа\" тя участва в четири Гран при, а през юли спечели бронзов медал от турнира за Панамериканската купа. Крос държи рекорда на Мичиганския университет за най-много точкови блокади в един сезон – 181. Тя дебютира в професионалния волейбол през в шведския ЕВС (Енгелхолм), където става шампион на страната през 2014 г. От 2015 до 2017 г. се състезава за \"Дрезднер\" (Дрезден), като печели дубъл в Германия през 2016 г. Миналия сезон Крос грабна бронзовите медали в Унгария с УТЕ (Будапеща). През този сезон  \"Марица\" ще участва директно в групите на Шампионската лига . Отборът ще се опита да подобри представянето си, след като загуби всичките си шест двубоя в турнира преди година.", "date": "2018.09.19", "title": "Волейболният \"Марица\" се подсили с канадска националка"}
{"url": "https://www.dnevnik.bg/sviat/2018/09/19/3313852_maroko_si_igrae_na_kotka_i_mishka_s_afrikanskite/", "text": "Африканските мигранти се противопоставят на кампания на Мароко, която ги държи далеч от Испания - основна дестинация, през която те вече стигат до Европа, пише \"Ройтерс\". Агенцията разказва за стратегията на Рабат - властите редовно проверяват за мигранти много райони, където те се знае, че се установяват, и ги превозват до други части на страната.  Тази практика е зачестила , откакто 800 души щурмуваха оградата между Мароко и испанския град Сеута през юли. Според \"Ройтерс\", отвъд тревогата на правозащитни организации след смърта на двама малийци по време на такъв превоз, под съмнение трябва да се постави и ефикасността на мярката. Мнозина успяват да се върнат на местата, откъдето са смятали да продължат пътуването си до Испания. \"Дойдохме в Мароко, за да останем на север, докато не дойде моментът да си проправим път през оградата на Сеута. Нямахме избор,\" казва Абубакар, 25-годишен мъж от Гвинея, завършил социология и поискал фамилията му да не се споменава. Той и негови спътници разказват за преживяванията си, след като спят в гора близо до бедния танжерски квартал \"Меснана\", на около 70 км от испанската територия. Опитът им показва, че е много трудно да се спрат мигрантите, които се придвижват към Европа. Някои от тях са влезли законно в Мароко, за да работят там. Други, попаднали в страната, просят, за да спестят достатъчно и да преминат с трафикантите през Средиземно море. \"Огромен натиск\" Според директора на отдела за миграция и граничен контрол във вътрешното министерство Халид Зеруали Мароко е предотвратило 54 хил. случая на нелегална миграция до август. Същевременно кралството е дало разрешение за пребиваване на 56 хил. чужденци, откакто реформира миграционната си политика през 2013 г. Някои от тези хора казват, че са били изгонени от домовете си като част от кампанията срещу нелегалната миграция. Резуали пък казва, че Мароко е подложено на \"огромен натиск\". Алиу, също гвинеец, разказва, че е бил арестуван в Танжер една сутрин миналия месец, и трябвало да остави всички свои принадлежности в апартамента, който наел. Получил само един сандвич за пътуването, продъжило 10 часа, и след това бил оставен заедно със спътниците си близо до град Тизнит в Южно Мароко. Шест дни по-късно обаче той и други мигранти били успели да се върнат близо до Танжер в очакване да опитат отново да стигнат до Европа. Двеста милиона годишно Ситуацията по сухопътната граница между Испания и Мароко е деликатна - опитът на стотици мигранти да щурмуват отново оградата на Сеута доведе до експулсията на 100 души, които бяха се прехвърлили през нея, преди да им е отказано убежище. Тогава правозащитници критикуваха страната - една от малкото, където обществото не е настроено срещу миграцията - че предава на Мароко влезли в страната, които после се превозват в пустинята, за да са далеч и от испанските територии, и от брега. Властите, които заделят поне 200 млн. годишно за охрана на границите, искат помощ от Европа за справяне с трафикантите, но отхвърлят идеята на тяхна територия да бъдат изградени центрове за обработка на молби за убежище.", "date": "2018.09.19", "title": "Мароко си играе на \"котка и мишка\" с африканските мигранти"}
{"url": "https://www.dnevnik.bg/politika/2018/09/19/3313872_dneshnoto_reshenie_za_ungariia_bilo_bez_pravna/", "text": "Днешното решение на правителството да изготви позиция срещу европейски санкции срещу Унгария е взето на оперативно заседание и затова е без правна стойност. Самата позиция пък ще се изготви \"някой ден\", възможно - след години, когато такива санкции бъдат наложени. Това коментира премиерът Бойко Борисов пред български журналисти в Залцбург, където е за участие в среща на лидерите на държавите членки на Европейския съюз. \"Има редовни заседания, секретни решения, както за посланиците и службите, и оперативно заседание, на което се поставят точки за разглеждане, те нямат правна стойност. В тази част най-накрая колегите Симеонов и Каракачанов поставиха въпроса, ако един ден, след две години, се стигне до такова решение срещу Унгария, да се обявим срещу наказанието на Унгария за отнемане на право на глас. Няма драма, няма решение\", каза Борисов. Изявлението му беше излъчено на живо в неговия профил във \"Фейсбук\". Борисов критикува унгарския си колега Виктор Орбан за кампанията срещу Централноевропейския университет в Будапеща и за твърдото отношение към мигрантите с препоръката \"да коригира някои политики\" и изрази надежда, че до санкции няма да се стигне. \"Аз съм категорично против затварянето на университети, харесва или не на колегите в Унгария. Аз съм казал: трябва да коригира някои политики (...) Третирането на мигрантите в не добър дух също е недопустимо. Надявам се и Унгария, и ЕС да не допуснем това да се случи\", каза Борисов. \"Моята идеология е, че всяка страна, външна граница, трябва да се стегне, да й се помогне, ако трябва. Не виждам защо Виктор го тревожи, че \"Фронтекс\" иска да го наблюдава. Ако се справи добре ще получи само аплодисменти. Всички казват, че България се справя много добре\", добави той. ", "date": "2018.09.19", "title": "Днешното решение за Унгария било без правна стойност и ще се реализира \"някой ден\""}
{"url": "https://www.dnevnik.bg/bulgaria/2018/09/19/3313875_petima_sa_zadurjani_za_obira_na_rojenskiia_manastir/", "text": "За 24 часа с полицейска заповед са задържани петима души по подозрение, че са участвали в обира на Роженския манастир снощи, съобщи МВР. Петимата са жители на различни населени места на община Сандански. Работата по установяването на тяхната съпричастност съм случая продължава. Част от тях са криминално проявени. Установява се и местонахождението на още двама души. Продължава работата за изясняване на причините и целите на извършеното престъпление. По-рано беше съобщено, че извършителите на кражбата не са били въоръжени. Те са носили със себе си кирки, с които разбили една от стените в манастира и след като не намерили нищо, си тръгнали. Странното нападение се свързва с легендата, че в стените на манастира има скрити жълтици.", "date": "2018.09.19", "title": "Петима са задържани за обира в Роженския манастир, двама се издирват"}
{"url": "https://www.dnevnik.bg/photos/2018/09/19/3313392_fotogaleriia_svetovnite_snimki_na_denia_-_19_septemvri/", "text": "Риболов на полуостров Дингъл, Ирландия.", "date": "2018.09.19", "title": "Фотогалерия: Световните снимки на деня - 19 септември"}
{"url": "https://www.dnevnik.bg/sport/2018/09/19/3313876_futbolist_na_livurpul_e_zaplashen_ot_5_godini_zatvor/", "text": "Футболистът на \"Ливърпул\" Деян Ловрен обвинен в даване на фалшиви показния пред съда по делото срещу бившия  президент на \"Динамо\" (Загреб) Здравко Мамич . 29-годишният хърватин е заплашен от ефективна присъда до пет години затвор, съобщи медиите в Хърватия. Ловрен е свидетелствал миналата година по делото срещу Мамич, неговия брат и бивш треньор на \"Динамо\" Зоран Мамич, бившия изпълнителен директор на хърватската футболна федерация Дамир Върбанович, както и данъчен инспектор. Четиримата са обвинени в източването на повече от 15 милиона долара и укриване на данъци чрез трансфери на футболисти. Една от разследваните сделки е продажбата на Ловрен в \"Лион\" през 2013 г. Прокурорите обвиняват защитника на \"Ливърпул\", че когато е бил разпитан в съда през 2017 г., е излъгал, че е подписал анекс към договора си с \"Динамо\" за условията при бъдещи трансфери, докато все още е играел в Хърватия. В началото на тази година  същите обвинения бяха повдигнати и срещу полузащитника на \"Реал\" (Мадрид) Лука Модрич . Най-добрият футболист на световното първенство в Русия беше разпитан за трансфера си от \"Динамо\" в \"Тотнъм\" през 2008 г.", "date": "2018.09.19", "title": "Футболист на \"Ливърпул\" е заплашен от 5 години затвор за неверни показания в съда"}
{"url": "https://www.dnevnik.bg/politika/2018/09/19/3313885_ninova_pohvali_upravliavashtite_za_reshenieto_da/", "text": "Решението на Министерския съвет да излезе с позиция срещу налагане на европейски санкции срещу Унгария съвпада с позицията на БСП, изразена преди дни, посочи във Велико Търново лидерът на социалистите Корнелия Нинова, цитирана от БТА. Според нея отнемането на гласа на Унгария е грешно и е път към разделение на Европа към различни групи от държави и няма да доведе до единна и силна Европа. Тя отбеляза, че се надява българският министър-председател да гласува против санкциите срещу Унгария на заседанието на Съвета на Европа. Днес във Велико Търново депутатите от БСП представиха пред членове и симпатизанти проекта \"Визия за България\". По-рано днес  по инициатива на министрите от квотата на \"Обединени патриоти\"  правителството реши с позиция да подкрепи унгарския премиер Виктор Орбан срещу решението на  Европейския парламент   да задейства наказателна процедура срещу Унгария заради \"риск страната да извърши тежко нарушение на ценностите, на които се основава ЕС. От Залцбург, където участва в среща на върха на ЕС обаче,  премиерът Борисов омаловажи  решението на кабинета като уточни, че то е без правна стойност и ще се реализира след години, когато и ако санкциите бъдат наложени. Как в ГЕРБ обясняват решението, четете  тук. ", "date": "2018.09.19", "title": "Нинова похвали управляващите за решението да подкрепят Орбан"}
{"url": "https://www.dnevnik.bg/sport/2018/09/19/3313896_ronaldo_beshe_izgonen_v_purviia_si_mach_za_juventus_v/", "text": "Кристиано Роналдо беше изгонен  в първия си мач за \"Ювентус\" в Шампионската лига . Петкратният носител на \"Златната топка\" получи според директен червен картон още в 29-ата минута на двубоя с \"Валенсия\". Въпреки че трябваше да играе повече от един час в намален състав, италианският шампион спечели с 2:0 на \"Местая\". Португалецът имаше сбутване в наказателното поле с Жейсон Мурийо, след което защитникът на испанския отбор падна на тревата. Нападателят на \"Ювентус\" се ядоса, че съперникът му симулира и сложи ръката си върху главата му. Главният съдия Феликс Брих получи сигнал от своя асистент и изгони най-резултатния футболист в историята на турнира. Роналдо протестираше срещу решението и твърдеше, че нищо не е направил, но в крайна сметка напусна терена със сълзи. Това е първи червен картон за португалеца в 154-ия му мач в Шампионската лига. Той е втори по брой изиграни срещи в най-силния клубен турнир след  Икер Касияс, който има 168 . Въпреки че остана с човек по-малко на терена, \"Ювентус\" успя да поведе. Минута преди края на първото полувреме Дани Парехо вдигна високо крака си в наказателното поле и изрита в главата Жоао Кансело. Брих отсъди дузпа, а Миралем Пянич я превърна в гол. Пет минути след началото на второто полувреме гостите получиха втора дузпа. Този път Леонардо Бонучи беше задържан от Мурийо в наказателното поле, а Пянич отново не сгреши от бялата точка.", "date": "2018.09.19", "title": "Роналдо беше изгонен в първия си мач за \"Ювентус\" в Шампионската лига"}
