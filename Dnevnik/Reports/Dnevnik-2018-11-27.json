{"url": "https://www.dnevnik.bg/sport/2018/11/27/3352807_real_madrid_izluga_roma_v_duela_za_purvoto_miasto/", "text": "Европейският шампион \"Реал\" (Мадрид) си осигури участие на осминафинал в Шампионската лига като първи от своята група G след победа с 2:0 над \"Рома\". Испанският тим постигна втори успех срещу италианците и с 12 точки не може да бъде изместен от първата позиция. Гостуването в Рим не премина леко за тима на Сантяго Солари, но с головете на Гарет Бейл и Лукас Васкес, мадридчани си осигуриха трите точки. Преди почивката \"Рома\" беше далеч по-добър от съперника си, но направи два големи пропуска. Това се отрази на младия отбор на Еузебио Ди Франческо, който през втората част не игра толкова добре. Още преди двубоя беше ясно, че \"Реал\" и \"Рома\" са сигурни осминафиналисти, след като в другата среща от групата  \"Виктория\" (Пилзен) надигра ЦСКА (Москва) с 2:1 като гост . Кръг преди края на груповата фаза сигурни осминафиналисти са още пет отбора. От група Е излизат \"Байерн\" (Мюнхен) и  \"Аякс\" , от група F \"Манчестър сити\" е сигурен след 2:2 с \"Лион\", а победи на \"Ювентус\" и \"Манчестър юнайтед\" над \"Валенсия\" и \"Йънг бойс\", също ги пращат напред. На \"Олимпико\" \"Реал\" и \"Рома\" бяха без много основни играчи. \"Реал\" не можеше да ползва Каземиро, Кейлор Навас, Начо и Алваро Одриосола, докато \"Рома\" беше без голямата си звезда Един Джеко. Контузии спряха още капитанът Даниеле Де Роси, Хавиер Пасторе, Лоренцо Пелегрини и Диего Пероти. В Рим домакините започнаха много активно. През първата част футболистите на Еузебио ди Франческо бяха много агресивни и притиснаха европейския шампион. \"Реал\" действаше прибрано и на контраатака. В десетата минута Александър Коларов поиска дузпа, след като топката срещна ръката на Лукас Васкес, но съдията Клеман Тюрпен отсече, че нарушение няма. Активната игра на \"Рома\" продължи с поредица от атаки. В 25-ата минута Патрик Шик като по чудо не откри, след като топката попадна в него след рикошет. Вратарят на \"Реал\" Тибо Куртоа обаче се намеси и успя да спаси. Най-чистото положение пропусн Ченгиз Юндер в добравеното време на първата част. Младият нападател на \"вълците\" получи прекрасно подаване успоредно на голлинията, но останала на около пет метра от нея стреля над вратата. Въпреки надмощието си през първата част \"Рома\" започна много слабо второто полувреме и бързо се оказа в ролята на изоставащ. В 47-ата минута \"Реал\" откри чрез Гарет Бейл. Първо вратарят на \"Рома\" Робин Олсен не успя да изчисти топката, а след това Федерико Фасио неразчетено опита да му я върне с глава, като вместо това изведе Бейл. Уелсецът се ориентира бързо и с левия крак се разписа в мрежата на домакините. Ранното попадение за европейския шампион обърка цялата игра на \"Рома\". Италианският тим започна да действа с по-малко самочувствие и ограничи действията си до изритване на топката към Джъстин Клуйверт. Час след началото на мача защитата на \"Рома\" сбърка за втори път и \"Реал\" се възползва мигновено. Бензема се оказа непокрит в наказателното поле, свали към Васкес и от близо крилото на испанците удвои аванса на своя тим.  доказа, че е съвсем различен в Европа и постигна убедителна победа над \"Бенфика\" с 5:1. Баварците излязоха начело в своята група Е и са сигурен осминафиналист. Силен мач за \"Байерн\" изиграха Ариен Робен и Роберт Левандовски, които се разписаха по два пъти. Един гол добави и Франк Рибери. За \"Бенфика\" точен беше 19-годишният Жедсон Фернандеш. От групата излиза и \"Аякс\", който  по-рано през деня победи АЕК в Атина с 2:0 . Баварците откриха още в 13-ата минута след много красиво изпълнение на Ариен Робен. Холандецът напомни за най-добрите си дни с рейд между защитниците на \"орлите\" от Лисабон и с параболичен удар преодоля стражът на гостите Влаходимос. Половин час след началото на мача Робен повтори упражнението. Той проби отдясно, влизайки към центъра на терена и с удар от границата на наказателното поле вкара за втори път. Десет минути преди края на първата част \"Байерн\" вече водеше с 3:0. Йошуа Кимих центрира от корнер, а Левандовски скочи най-високо и засече топката, разписвайки се в мрежата на \"Бенфика\". След почивката баварците намалиха малко оборотите, което позволи на гостите да върнат един гол. Това се случи секунди след подновяването на играта, а точен беше Жедсон Фернандеш. \"Байерн\" на свой ред отговори и вкара още два гола. Левандовски се разписа още веднъж в 51-ата минута, отнво след корнер и отново след асистенция на Кимих. Крайният резултат 5:1 оформи Франк Рибери четвърт час преди края след подаване на Давид Алаба.  очакван успех над \"Валенсия\" с 1:0. Точен за италианския шампион беше Марио Манджукич в 59-ата минута след отлично подаване на Кристиано Роналдо. \"Бианконерите\" и \"Манчестър юнайтед\" продължават напред, след като са съответно с 12 и 10 точки, а \"Валенсия\" има пет. На \"Олд Трафорд\" \"червените дяволи\" изиграха поредния си неубедителен мач. Все пак с гол в 91-ата минута на Маруан Фелайни \"Юнайтед\" стигна до трите точки срещу \"Йънг бойс\", с което се класира напред.  \"Лион\" и \"Манчестър сити\" завършиха наравно 2:2, докато \"Шахтьор\" (Донецк) победи \"Хофенхайм\" с 3:2 като гост. Точката се оказа достатъчна за тима на Пеп Гуардиола да продължи към осминафиналите. \"Лион\" е втори със седем точки, а украинският тим е трети с пет. В Лион домакините и \"Сити\" изиграха много интересен двубой, пълен с красиви изпълнения. Френският тим е единственият отбор, който от началото на сезона успя да победи \"гражданите\" и ги затрудни за втори път. Преди почивката голове нямаше, но \"Лион\" отправи седем удара, макар че нито един от тях не беше точен. Най-чистото положение се откри пред Корне, който удари греда с ефектен ножичен удар. Десет минути след почивката \"Лион\" откри именно чрез Корне. Той получи подаване на фланга и с прекрасен фалцов удар се разписа в мрежата на Едерсон. \"Сити\" успя да отговори бързо и в 62-ата минута изравни. След центриране от свободен удар защитата на \"Лион\" не успя да изчисти и Аймерик Лапорт се разписа с глава. В последните десет минути стана още по-интересно и \"Лион\" отново поведе. Мемфис Депай изведе Корне зад гърба на защитата и котдивоарецът вкара за втори път, останал очи в очи с Едерсон. Само 120 секунди по-късно Серхио Агуеро се разписа с глава след центриране на Рияд Марез от корнер. За аржентинеца това беше гол в шесто поредно гостуване на \"Сити\" в Шампионската лига. В историята на турнира единствено Кристиано Роналдо има по-дълга серия – 12 поредни гостувания с отбелязан гол. В последния мач \"Шахтьор\" приема \"Лион\" в директен спор за втората позиция.", "date": "2018.11.27", "title": "\"Реал\" (Мадрид) излъга \"Рома\" в дуела за първото място"}
{"url": "https://www.dnevnik.bg/evropa/2018/11/27/3352693_evropeiski_politici_nastoiaha_za_novi_sankcii_sreshtu/", "text": "Високопоставени политици от Германия, Австрия, Полша и Естония повдигнаха възможността за нови санкции на ЕС срещу Русия, за да я накажат за задържането на три украински кораба, инцидент, който Западът се опасява, че може да разпали по-голям конфликт, предаде \"Ройтерс\". След като Русия  откри огън и задържа  три украински кораба в неделя близо до анексирания от нея Крим, Москва и Киев се опитват взаимно да си хвърлят вината за случилото се. В телефонен разговор президентът Владимир Путин каза на германския канцлер Ангела Меркел, че Москва е готова да представи повече подробности в подкрепа на руската версия за събитията. Русия твърди, че Украйна умишлено я е провокирала, за да предизвика криза. Украйна, която  обяви военно положение  за срок от 30 дни заради инцидента в Керченския проток, каза, че нейните кораби не са направили нищо нередно, и поиска Западът да наложи нови санкции на Москва. Германия призова двете страни да намалят нововъзникналото напрежение и даде знак за по-твърда линия към Русия. Норберт Рьотген, член на Християндемократическия съюз на Меркел и водещ съюзник на канцлера, каза, че Европа може да трябва да засили санкциите срещу Москва. Карин Кнайсл, външен министър на Австрия, заяви, че ЕС ще обмисли санкции в зависимост \"от изложението на фактите и бъдещото поведение на двете страни\". Полският президент Анджей  Дуда посочи , че неговата страна е готова да подкрепи нови санкции, а естонският министър на отбраната Юри Луйк ги определи като \"може би са най-ефикасният начин да изпратим сигнал на руското ръководство, че сме сериозни\". По телефона Путин каза на Меркел, че е сериозно обезпокоен от решението на Киев да постави въоръжените си сили в бойна готовност и да наложи военно положение, и изрази надежда, че Берлин ще използва влиянието си, за да спре Украйна от \"допълнителни безразсъдни стъпки\". Френският министър на външните работи Жан-Ив льо Дриан настоя Русия и Украйна да се стремят към деескалация на напрежението, предаде БТА. На пресбрифинг след среща в Париж с руския си колега Сергей Лавров той призова Русия да направи жест, като освободи задържаните украински моряци и кораби, и добави, че ще разговаря и с украинския външен министър Павло Климкин като част от усилията за деескалация на конфликта. Лавров от своя страна отново нарече действията на Украйна \"провокации\" и каза, че Русия не вижда необходимост от посредници за намиране на изход от ситуацията след инцидента в Керченския проток. Русия и Украйна са способни сами да обсъдят възникналите въпроси, увери той. Това според Лавров може да стане \"в практически план\" в разговори между граничните служби на двете страни, при които да бъдат обсъдени някои \"технически въпроси\". \"Ако украинската страна и нейните партньори в Европа са заинтересовани да няма повече такива инциденти, е необходимо онези, които поддържат много тесни контакти с украинските власти, да изпратят много силен сигнал на Киев да не се допускат повече такива провокации\", каза още руският външен министър, цитиран от ТАСС.", "date": "2018.11.27", "title": "Европейски политици настояха за нови санкции срещу Русия заради кризата с Украйна"}
{"url": "https://www.dnevnik.bg/video/novinite_na_bnt/2018/11/27/3352705_video_drugite_novini/", "text": "Средиземноморският циклон идва със сняг Проектът \"Black Sea MAP\" постави България на световната карта на морските изследвания Опасна бактерия в тоалетните и бягащите пътеки в МКС Графа с два концерта в НДК Код червено в коледната украса на Белия дом Миуча Прада ще получи приза за цялостна кариера на Британските модни награди", "date": "2018.11.27", "title": "Видео: Другите новини"}
{"url": "https://www.dnevnik.bg/ot_vas/novini_ot_vas/2018/11/27/3352233_muzeiat_na_zdraveto_v_odrin/", "text": "Музеят на здравето (улица Sağlık Müzesi) е уникално място, в непосредствена близост до джамията \"Султан Баязид II\" в Одрин. Някога е представлявал медицинско училище и болница. Направени са още през далечната 1488 г. от Султан Баязид II. Постройките са в зеленината на множество дървета и навсякъде се носи уханието на различни цветя – свободно се разхождат декоративни зайчета и пауни.", "date": "2018.11.27", "title": "Музеят на здравето в Одрин"}
{"url": "https://www.dnevnik.bg/bulgaria/2018/11/27/3352728_prezidentut_atakuva_zakona_za_korporativnoto_podohodno/", "text": "Президентът Румен Радев сезира днес Конституционния съд с искане да бъдат обявени за противоконституционни и за несъответстващи на международни договори отделни разпоредби от Закона за изменение и допълнение на Закона за корпоративното подоходно облагане, съобщи прессекретариатът на държавния глава. Според него е конституционно неприемливо предвиденото прекратяване на правоотношенията с висши държавни служители без предизвестие по преценка на директора на Агенция \"Митници\". В мотивите си Румен Радев посочва, че така се ликвидира стабилитетът, създават се условия за политически зависимости, уволнените се лишават от пълноценна съдебна защита и се създава неравенство по признак обществено положение. \"Освобождаването \"по преценка\" е предпоставка за административен произвол, който е несъвместим с правовата държава\", казва още президентът. Румен Радев иска КС да се произнесе и върху въвеждането на по-високи данъци за имоти в населени места от Списъка на курортите в България. \"Така се нарушават изискванията на чл. 60 от конституцията за законоустановеност на данъците и за съобразяването им с доходите и имуществата на данъкоплатците. Поставянето на размера на данъчната ставка в зависимост от списък, приет от Министерския съвет, означава, че не само Народното събрание, както предвижда конституцията, а и правителството със свой акт ще участва в определянето на размера на данъка\", аргументира се президентът. Той допълва, че обвързването на размера на данъка с използването на имота смесва по конституционно недопустим начин подоходни и имуществени данъци. Това е втори опит на Румен Радев да спре закона, като преди това наложи вето върху промените, основно заради  промените в данъците на автомобилите  и атакуваното и сега повишаване на данъците в курортите. Парламентът  преодоля ветото , а държавният глава  обяви, че депутатите са се направили на разсеяни  за друга важна част от ветото, която засяга Закона за митниците. За последно Румен Радев се обърна към Конституционния съд през март, когато  атакува текстове от Закона за радио и телевизия . Любопитна подробност е, че решението по изпратения от президента сигнал ще е сред първите на съда в новия му състав. Той стана факт преди две седмици,  когато клетва положиха  Надежда Джелепова, Павлина Панова, проф. Атанас Семов и Красимир Влахов.", "date": "2018.11.27", "title": "Президентът атакува Закона за корпоративното подоходно облагане и в Конституционния съд"}
{"url": "https://www.dnevnik.bg/regioni/2018/11/27/3352730_jp_garata_v_stara_zagora_shte_bude_modernizirana_za_11/", "text": "Железопътната гара в Стара Загора ще бъде модернизирана за 11 млн. лв. Това обяви министърът на транспорта Росен Желязков, който обяви началото на проекта, съобщиха от пресцентъра на ведомството. Ремонтът ще е част от модернизацията на още пет гари по едно от най-натоварените железопътни направления в страната – София - Бургас. В проекта попадат още гарите в Нова Загора и Карнобат, както и столичните Искър, Казичене и Подуяне. В Стара Загора средствата ще бъдат използвани за изцяло нова инженерна инфраструктура със съответните телекомуникации, както и за обновяване на перонното и околното пространство.", "date": "2018.11.27", "title": "Жп гарата в Стара Загора ще бъде модернизирана за 11 млн. лева"}
{"url": "https://www.dnevnik.bg/sport/2018/11/27/3352736_maiami_asunsion_i_doha_sa_variantite_za_otlojeniia/", "text": "Отложеният  мач реванш от финала на Копа Либертадорес  между \"Ривър плейт\" и \"Бока хуниорс\" ще се проведе на 8 или 9 декември, стана ясно след срещата на двата клуба и ръководството на Южноамериканската конфедерация (CONMEBOL). Трите страни се срещнаха в столицата на Парагвай Асунсион. Единственото сигурно нещо след срещата е, че мачът няма да се играе в Аржентина. Според медиите, които отразяваха събитието на живо, градовете кандидати са три – Асунсион, Маями и столицата на Катар Доха. Асунсион е най-близкият град до Буенос Айрес от трите най-коментирани. Столицата на Парагвай се намира на 1256 км, или на почти 15 часа път с кола. Информационните агенции в Аржентина споменават още Обединените арабски емирства (ОАЕ), както и Генуа, който  предложи да приеме двубоя . \"Ако мачът се играе, ще бъде на 8 или 9 декември. Смятам, че ситуацията в Аржентина не е подходяща за провеждане на футболен двубой, затова мислим за стадион извън страната\", каза президентът на CONMEBOL Алехандро Домингес. Той уточни, че стадионът ще бъде уточнен допълнително. \"Победата на футболния терен не е въпрос на живот и смърт. Това е един спорт, който трябва да възпитава в ценности, а една от тях е уважението към съперника\", добави Домингес. До ситуацията се стигна след отлагането на втората среща, която беше насрочена за 24 ноември. Първият мач на стадиона на \"Бока хуниорс\"  завърши 2:2 , но преди реванша се стигна до ексцесии. При пристигането на стадиона автобусът на \"Бока\" беше атакуван от фенове на \"милионерите\" с камъни и сълзотворен газ, което доведе до наранявания и предизвика здравословни проблеми за част от футболистите. \"Бока\" отказа да играе, а срещата беше  пренасрочена за 24 часа по-късно . В крайна сметка в  неделя вечерта  мачът отново беше отложен и се стигна до срещата в Асунсион. По време на срещата в Асунсион стана ясно още, че от \"Бока\" официално са поискали \"Ривър\" да бъде дисквалифициран. От клуба изтъкват като причина пострадалите си футболисти и това, че случката се разиграва на територията на стадион \"Монументал\", за което отговорност носят \"милионерите\". Президентът на CONMEBOL обясни, че Дисциплинарната комисия на конфедерацията тепърва ще разгледа молбата на \"Бока\" за дисквалификация на съперника му. \"Обявяването на стадиона ще стане възможно най-скоро. Доколкото знам, решението на Дисциплинарната комисия ще бъде обявено до четвъртък.\" Президентът на \"Бока\" Даниел Анхеличи изрази надежда комисията да вземе предвид всички случки и да вземе решение в полза на неговия клуб. \"Дойдох тук, в Асунсион, просто за да слушам и да видя как ще реагира CONMEBOL в една безпрецедентна ситуация. Няма да се съглася с абсолютно нищо. \"Бока\" продължава да е на мнение, че мач не трябва да има\", каза Анхеличи. Той не е съгласен с CONMEBOL за насрочване на нова дата.", "date": "2018.11.27", "title": "Маями, Асунсион и Доха са вариантите за отложения мач между \"Ривър\" и \"Бока\""}
{"url": "https://www.dnevnik.bg/photos/2018/11/27/3352241_fotogaleriia_pri_zasilena_policeiska_ohrana_beshe/", "text": "При засилена полицейска охрана беше открит коледният базар в Берлин, Германия.", "date": "2018.11.27", "title": "Фотогалерия: Коледният базар в Берлин започна под полицейска обсада"}
{"url": "https://www.dnevnik.bg/biznes/2018/11/27/3352695_bulgarskite_domakinstva_plashtat_nai-evtin_tok_v_es_a/", "text": "България е сред страните в Европейския съюз, където за последната година се вижда най-висок ръст в крайната цена на природния газ и в същото време е сред страните с най-ниска цена на тока. Това показват данните на Евростат, които обхващат периода от средата на 2017 до средата на 2018 г. Така те обхващат лятото, в началото на което природният газ поскъпна, а с това и цената на парното - в различна степен за отделните топлофикационни дружества. Ново поскъпване на газа имаше и от октомври, очаква се и след Нова година. Изчислени в евро, цените на тока са най-ниски в България (9.8 евро за 100 квтч), Литва (11 евро) и Унгария (11.2 евро), а най-високи - в Дания (31.3 евро), Германия (29.5 евро) и Белгия (27.3 евро). В разглеждания период най-голямо поскъпване на тока за домакинствата е имало в Румъния (+14.1%), Естония (+11.7%), Холандия и Хърватия (+9.2%), а най-голямо поевтиняване в Полша (-4.3%), Гърция (-3.6%), Латвия (-3.5%), Малта и Германия (-3.5%). Промяната в цената е измерена в местните валути. Средно за ЕС през последната годината цената на тока е 20 евро за 100 квтч. През периода средната цена на газа е била 6 евро отново за 100 квтч. В България цената на газа се съобщава за 1000 куб. м. България води класацията в ЕС по поскъпване на газа за домакинствата - с 14.9%, следвана от Литва (+9.3%) и Холандия (+6.8%). В същото време най-много е поевтиняла суровината в Естония (-4.3%), Португалия (-1.8%) и Люксембург (-1.7%). Изчислена в евро, средната цена на газа за домакинствата в ЕС през първата половина на 2018 г. е била най-евтина в Румъния (3.2 евро за 100 квтч), Унгария (3.6 евро за 100 квтч) и Хърватия (3.7 за 100 квтч). Евростат отбелязва за тези данни, че енергийните цени в ЕС зависят от редица фактори, понякога различни за отделните членки - различни доставки и търсене, геополитическата ситуация, националния енергиен микс, цената, която покрива екощети, метеорологичните условия и др. Цените за домакинствата са с включени данъци и такси.", "date": "2018.11.27", "title": "Българските домакинства плащат най-евтин ток в ЕС, а газът за тях е поскъпнал най-много"}
{"url": "https://www.dnevnik.bg/politika/2018/11/27/3352694_barekov_i_siderov_produljavat_s_opita_za_konservativna/", "text": "Евродепутатът Николай Бареков и лидерът на \"Атака\" Волен Сидеров са на делово посещение в Брюксел, съобщиха от пресцентъра на партия \"Презареди България\". По време на съвещанията с представителите на Европейския парламент Бареков и Сидеров са представили идеята си за създаване на голям Консервативен алианс в България за предстоящите европейски избори и излъчване на евродепутати, които да се присъединят към групата на Европейските консерватори и реформисти (ЕКР) като българска делегация. Официална реакция от коалиционните партньори на Сидеров в \"Обедини патриоти\" - НФСБ и ВМРО, няма, тъй като се опитват да тушират  скандалите в \"патриотичната\" коалиция . \"Явно Сидеров работи като председател на \"Атака\", а не на парламентарната група на \"Обединени патриоти\", коментира пред \"Дневник\" депутат, който е в ръководството на групата. Ще го питаме следващата седмица, когато се върне в София, надали ще остане в Брюксел, добави той. Според него Сидеров продължава с опитите си да принуди лидера на ВМРО Красимир Каракачанов и този на НФСБ Валери Симеонов да го оставят да води листата на \"Обединени патриоти\" за европейските избори, но това почти сигурно няма да се случи. В \"Обединени патриоти\" не вярват, че Сидеров ще рискува да се яви с Бареков на европейските избори през май догодина. В рамките на визитата лидерът на \"Атака\" и Бареков осъществиха редица срещи с европейски депутати и лидери на европейски партии. Сред тях бяха съпредседателят на Групата на Европейските консерватори и реформисти професор Решард Легутко и генералният секретар Франк Барет, съобщават от партията на Бареков. Според съобщението Сидеров е развил идеята си \"за излъчване на четири евродепутатски мандата\", а лидерът на \"Презареди България\" - за коалиция между ЕКР и ЕНП в рамките на бъдещия Европейския парламент. Пред консерваторите двама са анализирали както ситуацията в България, така и бъдещето на Европейския парламент и Европейския съюз. \"Кулминацията на визитата ще бъде награждаването на лидера на Алианса на европейските консерватори и реформисти Ян Захрадил с почетен знак \"Ябълка на мъдростта и познанието\" на УниБИТ заради активната му позиция за ролята на младите хора за бъдещето на обединена Европа и за принос към Университетската младежка академия за управление на знания. Захрадил ще получи приза на официална церемония по връчване, която ще се проведе тази вечер по време на конференция в Брюксел, на която домакин е евродепутатът Николай Бареков\", пише още в прессъобщението.", "date": "2018.11.27", "title": "Бареков и Сидеров продължават с опита за \"консервативна\" коалиция за евроизборите"}
{"url": "https://www.dnevnik.bg/sport/2018/11/27/3352740_trenyorut_na_levski_e_nakazan_s_1_mach_i_globa_ot_1000/", "text": "Старши треньорът на \"Левски\" Славиша Стоянович получи един мач наказание за оспорване на съдийско решение в  двубоя с \"Ботев\" (Враца) (1:3) . Сърбинът беше изгонен от рефера Георги Кабаков, след като реагира бурно на отсъждане за засада. Стоянович ще изтърпи наказанието си в домакинския мач срещу \"Дунав\" (Русе) в събота. Той трябва да плати и глоба 1000 лева. 48-годишният специалист ще се завърна на скамейката на \"Левски\" за гостуването на \"Септември\" на 5 декември. Освен треньора и двама футболисти на сините са със спрени права за една среща. Хали Тиам ще пропусне мача с \"Дунав\" заради червения картон, който получи срещу \"Ботев\" в заключителните минути, а Милош Цветкович - заради натрупани жълти картони. Наказания за натрупани картони получиха и двама футболисти на \"Ботев\" (Враца). Даниел Гаджев ще пропусне предстоящия мач със \"Септември\" във Враца, а капитанът Ивайло Михайлов е със спрени права за две срещи.", "date": "2018.11.27", "title": "Треньорът на \"Левски\" е наказан с 1 мач и глоба 1000 лева"}
{"url": "https://www.dnevnik.bg/politika/2018/11/27/3352750_desislava_atanasova_shte_si_podade_ostavkata_ako_ima/", "text": "Ако някой от колегите от БСП покаже запис, снимка, какъвто и да е материал, че аз някога през живота си съм стъпвала и имам апартамент в комплекс \"Царско село\", както пише в публикация, съм готова да си подам оставката на мига. Това каза депутатът от ГЕРБ Десислава Атанасова, след като от левицата настояха Комисията за противодействие на корупцията и за отнемане на незаконно придобитото имущество (КПКОНПИ) да провери медийни публикации за нейния апартамент, както и тези на депутатите от ГЕРБ Делян Добрев, Красимир Велчев и бившия народен представител от управляващата партия Антон Тодоров. \"Очаквам същото от Филип Попов, Корнелия Нинова и всички вносители на този сигнал\", уточни Атанасова. Вместо лого един от сайтовете, разпространяващи \"новината\" за апартаментите, има следния надпис: \"Издание за фалшиви новини и абсолютни измислици... Не вярвайте, това не е истина...\" \"Ако тяхната достоверна информация са подобни сайтове за лъжливи новини, много жалко\", каза Атанасова. Според нея това е низост и много елементарно поведение. \"Явно БСП са проводници на фалшиви новини, след като се налага да коментираме този случай\", добави Атанасова и уточни, че ще очаква с огромно внимание проверката на КПКОНПИ.  Според публикацията Десислава Атанасова, Антон Тодоров, Делян Добрев и Красимир Велчев имат апартаменти, които използват без наем или са купили много изгодно. Атанасова имала апартамент в столичния комплекс \"Царско село\". Делян Добрев имал апартамент, който е придобил като \"дарение\", Красимир Велчев ползвал имот без наем, а Антон Тодоров ползвал без наем малък апартамент. Последните три имота били в същата сграда,  в която наистина живее безвъзмездно финансовият министър Владислав Горанов. Според сайта Атанасова, Добрев и Велчев са свързани с Държавна сигурност. Десислава Атанасова показа документ от Комисията по досиетата, според който родените след 1973 година като нея не подлежат на проверка дали са били сътрудници на Държавна сигурност.", "date": "2018.11.27", "title": "БСП внася сигнал в антикорупционната комисия за апартаментите на трима депутати от ГЕРБ"}
{"url": "https://www.dnevnik.bg/sport/2018/11/27/3352541_koreiskata_borba_beshe_priznata_ot_junesko_za_kulturno/", "text": "Древната корейска борба беше призната от ЮНЕСКО за световно културно наследство, съобщава Би Би Си. Първоначално Южна и Северна Корея били подали отделни кандидатури, но след това обединили усилията си. От културната комисия в ЮНЕСКО определиха този ход за \"безпрецедентен\". В Северна Корея древният спорт е известен като \"сирум\", а в Южна Корея - като \"сиреум\". Според правилата победител е този състезател, който направи така, че която и да е част от тялото на съперника му над коляното да докосне тепиха. Генералният директор на ЮНЕСКО Одри Азулай оцени високо съвместната кандидатура на двете страни. Това е поредното партньорство между Северна и Южна Корея, свързано със спорта. В началото на годината делегациите им излязоха заедно за церемониите по откриването и закриването на зимните олимпийски игри в Пьонгчанг. На игрите те имаха общ отбор в женския хокей. Двете страни  планират съвместна кандидатура за домакинство на летните игри през 2032 г .", "date": "2018.11.27", "title": "Корейската борба беше призната от ЮНЕСКО за световно културно наследство"}
{"url": "https://www.dnevnik.bg/evropa/2018/11/27/3352348_razvodut_mejdu_durjavata_i_curkvata_razbuni_duhovete_v/", "text": "В най-тежките години на финансовата криза Гръцката православна църква помагаше на милиони гърци да оцелеят. Затова и премиерът Ципрас навремето поддържаше близки контакти с църковните деятели. Гръцката държава и православната църква винаги са били много тясно свързани. Църквата се ползва и с много привилегии – тя не плаща почти никакви данъци, а заплатите на свещениците се изплащат от държавния бюджет. Раздяла с държавната хранилка Премиерът Ципрас иска обаче всичко това да се промени и  говори за \"развод\" . Моментът е подходящ, тъй като неговото правителство вече не е така силно зависимо от международните кредитори и спасителните заеми. Ципрас иска да получи дял от огромните богатства на църквата, но без да води война с нея. Затова търси взаимноприемливо решение. За целта е замислил план с 15 точки, който да улесни една раздяла по взаимно съгласие. Планът предвижда наличните 9 хил. свещеници в страната да бъдат съкратени, а държавата повече да не изплаща техните заплати, нито пък пълния размер на полагащите им се социални облаги и бъдещи пенсии. Тези пари в бъдеще ще трябва да осигурява заможната Гръцка православна църква. Ципрас иска и друго: църквата да отслаби хватката, с която държи обществения живот в страната, за да може Гърция да започне да се смята за \"религиозно неутрална\" страна. В замяна на това държавата ще се откаже от всичките си претенции към многобройни сгради и парцели, за които църквата отдавна претендира. Държавата би желала да създаде проект за стопанисването на земите, в който църквата и държавата да си поделят печалбите поравно. Ожесточена съпротива Всичко това явно е прозвучало доста примамливо и за архиепископа на Атина и цяла Гърция Йеронимус Втори, който се съгласи на сделката с Ципрас след един твърде кратък разговор с премиера. Двамата дори я обявиха за \"крайъгълен камък\". Тяхното споразумение обаче предизвика яростни реакции на архиепископи и свещеници, които осъдиха сделката като предателство. Оттогава насам в Гърция настана истински ад, а разводът по взаимно съгласие се изроди в кална бракоразводна война. На извънредно заседание по-миналата седмица 72 от всичките 82-ма водещи архиепископи в страната застанаха на страната на клира. Всички те категорично отказват да бъдат извадени от списъците на държавните служители. Правителството незабавно отвърна със заплаха: \"Нека да сме наясно. Правителството е в правото си да взима решения, засягащи държавния бюджет. А ако църквата не е съгласна с нашето предложение, правителството ще решава само\", закани се правителственият говорител Димитрис Цанакополус. Някои наблюдатели твърдят, че с твърдия си курс правителството си прави тънки сметки. Но спорът с най-могъщата институция в страната може да се окаже и автогол за Ципрас, който определя себе си като атеист. \"Всеки опит на държавата да се опълчи срещу църквата в Гърция неизменно е завършвал с провал\", казва журналистът Никос Диму в разговор с ДВ. При това планираният развод на пръв поглед предлага възможност да се разчупи сегашното статукво. Много гърци се надяват страната им най-сетне да стане светска държава. Тогава счетоводните книги на църквата ще станат достъпни и за държавните одитори. Състоянието на църквата се изчислява на над 700 милиарда евро. А когато държавата спре да изплаща заплатите на свещениците, ще разполага с пари за крайно необходимите нови работни места в публичния сектор. Огромно влияние Разкъсването на дългогодишната връзка между държава и църква е сложна и предизвикателна задача, включително и в политическо отношение. Над 90% от гърците свързват своята национална идентичност с православната си религия. Освен това много от гръцките граждани загубиха доверието си към Алексис Ципрас. \"Той не изпълни почти никое от своите изборни обещания\", казва София Георгиафенди. \"Кой може да каже, че неговите уверения утре ще имат някаква стойност? Какво ще стане с клира? Какво ще стане с нашата вяра\", пита се тя. След като бе избран за премиер през 2015 година, Ципрас обеща да разкъса връзките между държава и църква. Но по време на тежката криза църквата стана опора за хилядите закъсали гърци. Премиерът тогава набързо се отказа от намеренията си. През 2019 година обаче отново предстоят избори, а рейтингът на Ципрас пада. Клирът и някои критици на Ципрас го обвиняват, че използва църквата, за да трупа политически капитал. Гръцката православна църква е с близо 1500 години по-стара от гръцката държава. Всички досегашни опити тя да бъде отделена от тази държава се провалиха поради съпротивата на гърците. Те не желаят да обърнат гръб на църквата, която беше основна опора за съхраняването на православната вяра и гръцкия език по времето на 400-годишното османско владичество. Някои медии съобщиха междувременно, че съветниците на Ципрас го притискат да прекрати конфронтацията с църквата. Според последните анкети 70% от гръцките граждани смятат, че Ципрас ще загуби предстоящите избори. Тогава на власт вероятно ще дойде консервативната опозиция, а консерваторите по традиция подкрепят влиятелния клир.", "date": "2018.11.27", "title": "\"Разводът\" между държавата и църквата разбуни духовете в Гърция"}
{"url": "https://www.dnevnik.bg/bulgaria/2018/11/27/3352751_zaharieva_ne_izkljuchi_vutreshnopoliticheska_prichina/", "text": "Министърът на външните работи и вицепремиер Екатерина Захариева не изключи вътрешнополитическа причина да стои зад конфликта между Русия и Украйна. До него се стигна, след като в неделя Керченският пролив, който е единственият вход към Азовско море, е  блокиран след инцидент  между украински военни кораби и руска брегова охрана. Заради инцидента от утре няколко региона в Украйна ще са във  военно положение.  Русия предупреди, че решението на парламента да утвърди военното положение снощи може да усложни и без това напрегнатата ситуация. Българското външно министерство пък призова българите да ограничат пътуванията си до страната. Екатерина Захариева припомни, че в Украйна предстоят президентски избори и случващото може да се използва от държавния глава Петро Порошенко за по-висок рейтинг. Популярността на руския президент Владимир Путин пък намалява. \"Обсъжда се обща позиция на Европейския съюз, в която да се призове за деескалация на напрежението и спазване на международните договори. Има договор от 2003 г. за свободен достъп до Азовско море. Откакто се построи моста (бел. ред. Кримския мост над Керченския проток, открит наскоро от Путин) има данни, че се бави пропускането на кораби от руска страна\", заяви Захариева.", "date": "2018.11.27", "title": "Захариева не изключи вътрешнополитическа причина да стои зад конфликта между Русия и Украйна"}
{"url": "https://www.dnevnik.bg/photos/2018/11/27/3352483_snimka_na_denia_princut_i_cirkut/", "text": "Британският принц Хари посети представление на \"Цирк Замбия\", който предоставя възможности за обучение и професионална реализация на млади хора. Принц Хари пристигна на двудневно посещение в Замбия, по време на което ще присъства на честване на местни военни ветерани и ще се срещне с официални лица, социални работници и предприемачи.", "date": "2018.11.27", "title": "Снимка на деня: Принцът и циркът"}
{"url": "https://www.dnevnik.bg/bulgaria/2018/11/27/3352083_v_7_oblasti_se_ochakvat_obilni_valeji/", "text": "Жълт код за обилни валежи е обявен в 7 области на страната за 27 ноември, сочи справка на сайта на Националния институт по метеорология и хидрология. Кодът е в сила за областите: Благоевград, Смолян, Кърджали, Хасково, Ямбол, Сливен и Бургас. В тези райони на страната до вечерта валежите от дъжд ще се активизират и ще има значителни количества - 20-35 л/кв.м. През нощта срещу сряда валежите ще продължат. При тази степен на опасност метеоролозите предупреждават за възможност от локални наводнения. Възможно е да се наложи прекъсване на дейности на открито. Водачите трябва да бъдат внимателни, тъй като може да има затруднения при шофиране заради намалена видимост и аквапланинг.", "date": "2018.11.27", "title": "В 7 области се очакват обилни валежи"}
{"url": "https://www.dnevnik.bg/evropa/2018/11/27/3351830_protestut_na_malkiia_chovek_kakvo_stoi_zad_jultite/", "text": "Протестите срещу цените на горивата във Франция отразяват растящата липса на връзка между градските и селските региони, която може да де окаже катастрофална за центристкото управление на президента Еманюел Макрон, пише в свой анализ Кристофър Дембик, ръководител на макро анализите в Saxo Bank. Преди време френските власти съобщиха, че от 1 януари 2019 година цената на бензина ще се повиши с 3 евроцента, а на дизеловото гориво - с 6.5 евроцента. Един от компонентите на по-високите цени е въвежданият от правителството екологичен данък за отделяните газове с парников ефект. Протестът на \"жълтите жилетки\" през уикенда  доведе до масови безредици в Париж , а миналата събота началото на демонстрациите във Франция срещу високите цени на горивата бе белязано от трагичен инцидент, след като участничка в един от протестите  беше блъсната от кола  и почина. Броят на пострадалите при протестните акции тази събота достигна около 30 души, а над 100 души бяха задържани по подозрения в участие в безредици. Според данни на полицията в демонстрациите в събота са участвали 8 хил. души, от които 5 хил. - на \"Шан-з-елизе\". Наречени така заради жълтите жилетки, които френските шофьори трябва да носят за случаите на опасни ситуации, техните протести представляват спонтанно и неорганизирано движение, което няма много ясни искания, но разполага със силна подкрепа в селските райони, отбелязва Кристофър Дембик като припомня, че всичко започна, когато цените на бензина се увеличиха заради по-високите цени на петрола и зелените данъци. Във Франция данъците представляват приблизително 60% от цената на бензина. Когато клиентите купуват един литър бензин, 60 цента представляват цената на петрола, като 10 до 20 цента са за транспорт от рафинерията до бензиностанцията, около 1 евро е за данък върху вътрешното потребление на енергийни продукти и накрая има 20% данък добавена стойност. Протестиращите изразяват силно недоволството от зелените данъци на правителството на Макрон, защото те директно ограничават тяхната покупателна способност. Всъщност във Франция индексът за потребителския стрес е на повишено ниво за пръв път от септември 2014 г. и това се дължи основно на данъчните увеличения, наложени през януари. Те са оказали много негативен ефект върху потреблението през първото тримесечие на 2018 г. и ако правителството не отложи вдигането на зеления данък, което се очаква през първото тримесечие на 2019 г., същият ефект може да се усети на фона на още по-неблагоприятна обстановка, дължаща се на по-бавен ръст и по-високи цени на петрола. Ако обаче наречем движението антиданъчно, това би замъглило по-голямата картина, отбелязва Дембик. Според него истинският въпрос, който движи \"жълтите жилетки\", е растящата несвързаност между градските и селските райони. През последните 40 години френските държавни политики бяха фокусирани основно върху пет или шест оживени средища и напълно изоставиха селските региони. Техните жители губят обществени услуги, страдат от растяща безработица и все по-често им липсват дори транспортни връзки с търговските центрове в страната. Автомобилите придобиха основно значение за хората в провинцията, защото няма алтернатива. В най-бедните домакинства по-високите цени на бензина могат да имат огромни негативни последици за покупателната способност. Дембик отбелязва, че липсата на свързаност между глобализираните жители на градовете и изоставените обитатели на селските региони е един от основните стимули за популизма. Според него протестиращите не са срещу зелените данъци, те подкрепят екологичния преход, но не могат да се справят с увеличаващите се зелени данъци, когато в края на месеца вече нямат пари. Все още не е ясно дали крайнодесните и крайнолевите ще бъдат основните печеливши от \"жълтите жилетки\", но едно нещо е сигурно – това е повратен момент за президентството на Макрон, допълва Дембик. Кои са \"жълтите жилетки\"? В анализа за  \"Дойче веле\"  Рахел Клайн коментира, че тъй като зад движението не стоят профсъюзите или партии, протестите представляват сериозно предизвикателство за властите, защото това прави протестиращите непредвидими. Едно от най-известните лица на протестите е Жаклин Муро. На 18 октомври 51-годишната Муро публикува видео във Фейсбук, в което говори за \"кампания срещу шофьорите\" и критикува остро планираното повишаване на екоданъка върху горивата. Тя обвинява президента Еманюел Макрон, че иска да превърна шофьорите на дизелови автомобили в \"дойна крава\". И всичко това, за да може да се купят нови прибори за Елисейския дворец, или да бъде изграден скъп басейн за президента. Над 6 милиона французи са гледали видеото и оттогава Муро е начело на протестното движение. Ако се вярва на френските медии, зад протестите стои \"малкият човек\" - хората от селските райони на страната, които се чувстват изоставени, казва Айлин Келер от Германско-френския институт. Според нея това са хората, които живеят малко над екзистенц-минимума, и които са твърде богати, за да получават държавна помощ, но същевременно и твърде бедни, за да имат усещането, че живеят добре. Експертът за Франция обаче смята движението за много по-пъстро, което личи от масовите демонстрации в столицата Париж. \"Мисля, че то представлява широк напречен разрез на френското общество\", казва Келер. Актуални анкети сочат, че три четвърти от французите смятат сегашните протести за легитимни. Защо не протестират германците? Цените на бензина и дизела  са високи и в Германия , но никой не протестира. Според Дитер Рухт, изследовател на културата на протеста, това се дължи, от една страна, на управлението. \"Във Франция управлява едно икономически либерално правителство, и гражданите сами трябва да се погрижат за вкарването в дневния ред на социалните теми. В Германия това е грижа на социалдемократите, които участват в коалиционното правителство. \"Много французи смятат, че тяхното положение ще се влошава - това е основната нагласа във Франция, където недоволството е много по-силно, отколкото в Германия\", казва Рухт. От друга страна, експертът вижда различна аргументация в протестите във Франция и в Германия: \"Докато хората в Германия излизат на улицата, за да протестират преди всичко за правата не жените или срещу ядрената енергия, акцентите във Франция са свързани най-често с трудовия живот\", казва той. Отделно от това имаме и две различни политически системи. Тази във Франция е по-неподатлива на импулси, тръгващи отдолу, а разлика от Германия, където съществуват различни установени канали за артикулиране на интересите. Във Франция недоволството обикновено се трупа дълго, докато не се стигне до експлозия. И това се случва именно на улицата, посочва германският експерт. Политическите реакции Вчера  Макрон предупреди  министрите, че \"бойните сцени\" с участието на протестиращи във Франция срещу вдигането на екологичните данъци върху горивата може да се отразят на инвеститорските настроения и че правителството трябва да реагира. Междувременно протестиращите излъчиха своя група официални представители, съставена от осем души, като целта й е да поддържа необходимия контакт с представителите на държавата, както и да посредничи в комуникацията между редовите участници в протестите и координаторите им. Преди това \"жълтите жилетки\" призоваваха да се премине към трето действие от техните протести с демонстрации на 1 декември в Париж на \"Шан-з-елизе\". Министърът на транспорта Елизабет Борн съобщи вчера, че кабинетът се отказва от плановете, които биха облекчили въвеждането на такси за влизане в определени части на града с автомобил. Целта на плана бе да се намалят задръстваната и замърсяването.", "date": "2018.11.27", "title": "Протестът на \"малкия човек\": какво стои зад \"жълтите жилетки\" във Франция"}
{"url": "https://www.dnevnik.bg/sport/2018/11/27/3351853_roma_i_real_madrid_se_izpraviat_v_direkten_spor_za/", "text": "С равен брой точки по девет, \"Рома\" и \"Реал\" (Мадрид) се изправят един срещу друг в директен спор за първото място в група G на Шампионската лига. Дотук двата тима са с по три победи и една загуба и сходна голова разлика – 10:4 за \"вълците\", които са домакин и 10:2 за европейския шампион. Който спечели на \"Олимпико\" почти сигурно си гарантира и първото място в крайното класиране. \"Рома\" ще преследва четвърта поредна победа в турнира, което до момента италианският клуб не е правил. Първият двубой между двата тима, игран в Мадрид завърши с  категорична победа 3:0 на европейския шампион . От тогава обаче съставът се представя колебливо и това доведе до смяната на Хулен Лопетеги със Сантяго Солари. Ефектът, който новият треньор имаше стабилизира тима, но през уикенда  \"Реал\" записа тежка загуба 0:3 от \"Ейбар\" , като по-притеснителното беше играта. \"Срещу \"Ейбар\" не играхме добре, но знаем какво трябва да подобрим и върху кои неща трябва да работим по-здраво\", каза Солари преди срещата. За гостуването си в Рим европейският шампион няма да може да разчита на контузените Кейлор Навас, Каземиро и Алваро Одриосола. От своя страна \"Рома\" е убедителен на своя \"Олимпико\" от началото на сезона и загуби само веднъж като домакин във всички турнири. Това се случи срещу \"Спал\" 0:2, а в осем мача \"вълците\" имат пет победи, две равенства и една загуба, като средно вкарват по три гола на двубой. \"Рома\" също влиза в срещата след загуба, като отстъпи с 0:1 на \"Удинезе\" като гост в мач от калчото. В другият мач в групата в Москва се изправят ЦСКА и \"Виктория\" (Пилзен). Руският тим заема третата позиция с четири точки и дори точка ще му бъде достатъчна, за да си я гарантира, с което да участва в Лига Европа напролет. ЦСКА е в серия от две поредни загуби, а чешкият тим е с три поредни поражения. Единствената точка, която \"Виктория\" взе в Шампионската лига беше в първия мач с руснаците в Пилзен (2:2). \"Сити\" среща единствения тим, който го победи В група F има не по-малко интересен мач, в който \"Лион\" приема \"Манчестър сити\". Той се явява и директна битка за първата позиция, която се заема от \"гражданите\" с девет точки, а французите са с шест. \"Лион\" обаче е единственият тим, който победи съставът на Пеп Гуардиола от началото на сезона, като това се случи на \"Етихад\". Дотук във всички турнри \"Сити\" изигра 20 мача, в които записа 17 победи, два пъти завърши наравно равенства и загуби веднъж. Мениджърът на \"гражданите\" обясни, че е убеден в своята философия и не вярва, че дефанзивният подход ще му помогне да спечели Шампионската лига. \"Аз вярвам в моите разбирания за играта, те са такива както за Висшата лига, така и за Шампионската лига. Затова няма да карам отбора ми да играе по-дефанзивно, аз не вярвам в това. Работата ми е да накарам и играчите да повярват\", каза Гуардиола. Успехът над \"Сити\" през септември е и единствената победа на \"Лион\" в турнира. След това футболистите на Бруно Женесио записаха три поредни равенства. В другият мач от групата се изправят \"Хофенхайм\" и \"Шахтьор\" (Донецк). \"Юнайтед\" и \"Ювентус\" са пред продължаване напред Фаворитите в група Н \"Ювентус\" и \"Манчестър юнайтед\" също очакват да се класират за фазата на директните елиминации кръг преди края. Италианският шампион посреща в Торино \"Валенсия\" и се нуждае само от точка, за да продължи напред. В последния си домакински мач в Шампионската лига \"бианконерите\" загубиха от \"Юнайтед\", но това е единствената загуба на тима на Масимилиано Алегри през сезона (15 победи и едно равенство). \"Валенсия\" е сред отборите, които се представят добре като гост. В предходните си визити в Шампионската лига \"прилепите\" завършиха 0:0 с \"Юнайтед\" и 1:1 с \"Йънг бойс\". Освен това съставът, водени от Марселино Гарсия записа три поредни победи за пръв път от април. В другия мач \"Юнайтед\" е домакин на \"Йънг бойс\" и при победа също ще продължи напред. По отношение на традицията \"Юнайтед\" е спечелил последните си четири домакинства в европейските турнири срещу отбори, които са на последното място.", "date": "2018.11.27", "title": "\"Рома\" и \"Реал\" (Мадрид) се изправят в директен спор за първото място в група G"}
{"url": "https://www.dnevnik.bg/zdrave/2018/11/27/3352078_deputatite_reshavat_okonchatelno_dnes_za_serioznoto/", "text": "Днес депутатите ще имат последна възможност да ревизират някои от идеите за сериозни промени в здравния сектор, които здравните власти предвиждат да започнат да действат от януари догодина. Народното събрание ще обсъжда на второ четене  законопроекта за бюджета на Националната здравноосигурителна каса /НЗОК/ за 2019 г . С проекта освен парите за здраве обаче, са планирани съществени изменения във всички закони, уреждащи предоставянето на медицински услуги, лечение, отпускане на лекарства, медицински изделия и др. Измененията, прокарвани през задната врата без сериозно обшествено обсъждане, вече срещнаха остро неодобрение от множество организации в сектора. Между първо и второ четене на промените  управляващите обещаха и внесоха някои изменения , с които се опитват да тушират поне част от забележките. В същото време остават много изменения, които пряко ще повлияят както на функционирането на болниците, контрола върху медицинските дейности, така и на лечението на хората. След измененията националният съвет по реимбурсиране самостоятелно ще може да направи нови фармако-терапевтични ръководства, тоест начинът за лечение на болести, включващи критерии за оценка на резултата от прилаганата терапия и алгоритми за лечение с лекарствени продукти. Досега тези ръководства се правеха след консултация със съответните национални консултанти, медицински научни дружества и експертни съвети, но след измененията правото ще е еднолично на съвета. Лекарите в болниците, изписващи лекарства за домашно лечение или онкомедикаменти, трябва да съобразяват с новите фармако-терапевтични ръководства лекарствата, които предписват. В същото време управляващите не се отказват от идеята касата да плаща само за най-разходно ефективните лекарства. Засега здравните власти обещават, че това ще важи само за лекарствата, изписвани от болниците за домашно лечение и ще е само за пациенти, които започват за първи път лечението си с биологични продукти. Все пак законът залага принципът на разходна ефективност, а допълнителните уточнения за кои лекарства ще се прилага той и как точно ще се прилага могат да стават с наредба. Управляващите не отстъпват от идеята да бъде закрит фонда за лечение на деца и комисията за лечение в чужбина, като дейността им ще се поеме от касата. Неколкократно здравните власти декларираха, че всичко, което до момента е било покривано от тези звена, ще продължи да се плаща от касата. А как точно ще става това, ще се уточнява впоследствие с наредби, които трябва да се направят до четири месеца. Дотогава ще важат старите процедури. Пациенти и организации обаче се опасяват дали в преходния период няма да има сътресения и дали и след това действително няма да има проблеми при финансирането на лечението в чужбина. Запазва се и идеята агенцията за медицински одит и агенцията по трансплантации да се слеят в едно звено – агенция \"Медицински надзор\" и тя да е мегаорган, който да контролира болничната дейност. Остава мораториумът нови болници да не могат да сключват договори със здравната каса. В началото на следващата година се предвижда да бъдат разработени и приети правила за добра медицинска практика и нови медицински стандарти, на които болниците трябва да отговарят. Първоначалните идеи предвиждаха всички болници да преминат през процедура по прелицензиране пред новосъздаващата се агенция за медицински надзор. Впоследствие от ГЕРБ ревизираха частично намерението, като последните редакции предвиждат болниците да трябва до половин година да приведат дейността си в съответствие с новите изисквания. Но след това няма сами да подават документи и да искат пререгирстрация, а новата агенция \"Медицински надзор\" ще прави проверки и ще следи дали са изпълнени изискванията. Остава възможността болниците, които не съответстват на правилата, да бъдат затваряни. Не парламентът, а кабинетът ще разрешава откриването на нови болници, предвиждат новите текстове. Преценката има ли нужда от нова болница ще се взема на база потребностите на населението според здравната ни карта, която в момента не работи. Анализът пък ще прави новата агенция \"Медицински надзор\". Новите дейности пък няма да се разрешават от кабинета, както предлагаше здравното министерство, а от ресорния министър, както е и в момента. Шест месеца ще бъде срокът за подготвяне на правилата за добра медицинска практика от съсловните организации вместо досегашните три, които им даваше здравното министерство. Няма да има трансформация и окрупняване на центровете по трансфузионна хематология, след като специалистите от сектора обясниха колко ще се затрудни процеса по кръводаряване и кръвопреливане с предвижданата промяна. Планираните за догодина средства за касата са 4.350 млрд. лв., което е увеличение спрямо бюджета за тази година с 490 млн. лв. Това се дължи основно на много повечето задължения и плащания, които ще трябва да прави касата след промените. Парите за болнична помощ се увеличават с около 200 млн. лв. и през следващата година ще надхвърлят 2 млрд. лв. Плащанията за лекарства ще нараснат със 117 млн. лв. и ще бъдат 1.117 млрд. лв. Нарастват средствата и за извънболнична помощ и специализирани прегледи. Неправителствени организации и представители на съсловието обаче възразиха, че планираното увеличение ще отиде основно за покриване на стари задължения на касата към болници в чужбина и няма да се отрази съществено на дейностите в България.", "date": "2018.11.27", "title": "Депутатите ще решават окончателно днес как да пренаредят здравния сектор"}
{"url": "https://www.dnevnik.bg/sviat/2018/11/27/3352066_s_nova_komisiia_za_choveshki_prava_egipet_se_pazi_ot/", "text": "Египет е създал нова агенция за правата на човека с големи пълномощия, но нейната основна мисия не е да защитава египтяните от нарушения. Напротив - органът преди всичко цели да предпазва правителството от твърдения за нарушаване на права и да го брани на международната сцена. Новият орган е отражение на подхода на държавата при управлението на Абдел Фатах ас Сиси, която възприема критиките за състоянието на човешките права като стремеж да се подкопае правителството и да се създаде нестабилност във време, когато страната е изправена пред военни заплахи и се опитва да възстанови разклатената си икономика. Официални представители са започнали кампания срещу \"неверните слухове\" и \"фалшивите новини\" и вече има няколко случая на задържани хора заради публични изказвания. Същевременно правителството се старае да предефинира или да разшири понятието права на човека, като обявява нови \"права\" за борба с тероризма и защита на държавата. Критици казват, че това е опит за легитимиране и за отвличане на вниманието на международната общност от предполагаеми нарушения на силите за сигурност. \"Човешките права не може да бъдат разграничавани, нито да се дава приоритет на едни пред други\", казва Насър Амин, изтъкнат правозащитен адвокат. В състава на Висшата постоянна комисия за правата на човека няма нито един активист правозащитник. Нейните основни членове са представители на външното министерство, военните, разузнавателните агенции, както и на вътрешното министерство, под чийто контрол е полицията. Тя е обвинявана в изтезание и изчезвания на хора - твърдения, категорично отричани от правителството. Задачата на новия орган, според изявлението на правителството, е \"да отговаря на твърденията\" за състоянието на човешките права в Египет и да формира \"единна представа за Египет\" пред регионални и международни форуми. Една от ключовите му роли ще е работата със Съвета на ООН по правата на човека, който в края на 2019 г. ще оценява положението в Египет. \"Това е орган, която ще се стреми да подобри облика на страната, а не състоянието на човешките права\", казва видният правозащитен адвокат Гамал Ейд. \"Вместо борба с коренните причини за нарушенията на човешките права в Египет е прието да се създават комисии, които да замазват нещата. Египетската дипломация е много ефективна в отвличане на вниманието от нарушенията\", добавя той. Състоянието на правата на човека в Египет се следи по-внимателно, откогато и да било последните десетилетия главно заради мащабните гонения в страната, след като през 2013 г. военните (командвани тогава от Сиси) свалиха президента ислямист, чийто едногодишен престой на поста предизвика разделение в страната. Властите вкараха в затвора хиляди ислямисти, както и светски активисти, запушиха устата на критиците в медиите и наложиха на десетки активисти забрана да пътуват. През септември \"Хюман райтс уоч\" обяви, че кампанията в Египет срещу свободата на изразяване е достигнала нови тревожни нива. В доклад от миналата седмица групата каза, че най-малко 40 правозащитни адвокати и политически активисти са били арестувани от октомври насам. Правителството отхвърля такива съобщения, като казва, че те са основават на невярна информация. Ейд и други правозащитници казват, че новият орган е възраждане на един почти идентичен орган, отговорен за въпросите с човешките права от 80-те години до 2004 г., когато е бил разформирован. През 2004 г. властите създават Национален съвет по правата на човека (НСПЧ), който разполага с известна свобода на действие и отправя някои критики към чиновници и полицаи. Същата години правителството започва да въвежда редица умерени реформи, които позволяват известна откритост на опозиционните сили. Мнозина смятат, че тези реформи са проправили пътя на продемократичното въстание от 2011 г., което свали автократа Хосни Мубарак. \"Струва ми се, че сред управляващите има фракция, която иска да върне страната в периода преди 2004-а\", казва Амин. Новата комисия показва \"недоволството (на фракцията) от неспособността на правителството да установи пълен контрол върху НСПЧ\", добавя той. Сиси, който е на власт от 2014 г., твърди, че приоритетите му са сигурността и възстановяването на икономиката с акцент върху борбата с въоръжените групи и въвеждането на амбициозни икономически реформи. Той изразява публично презрението си към политиката и неодобрението си към въстанието от 2011 г., като се самоизтъква като спасител или патриот, като богобоязлив водач, решен да направи страната стабилна и благоденстваща. Според него правото на здравеопазване, на подходящо жилище и правата на жените са също толкова важни, колкото свободата на словото и други права. Той често посочва хаоса в Сирия, Йемен и Либия като поучителни истории срещу резките промени. В Египет вече има най-малко пет други държавни или парламентарни институции, които се занимават с правата на човека. Очаква се те да бъдат запазени, а новата комисия ще се заеме със задачата да отговаря на обвиненията към Египет за спазването на правата на човека. Бахиеддин Хасан, изтъкнат правозащитник, който живее в изгнание в Париж, е уверен, че създаването на нов орган за противодействие на международните критики е свързано с опасението, че Конгресът във Вашингтон може да ореже военната помощ на САЩ за Египет, достигаща до 1,3 милиарда долара годишно, или че ЕС може да съкрати помощта и инвестициите. През 2017 г. Вашингтон замрази 197 млн. долара от военната си помощ за Египет заради състоянието на човешките права, но през юли парите бяха деблокирани. Хасан изтъква, че обявеното наскоро решение на Сиси да ревизира законодателството, което налага драконови ограничения върху гражданските сдружения, е според него ход, предприет под натиска на Конгреса на САЩ и на Германия - един от най-големите европейски партньори на Египет. /БТА (с минимални съкращения)", "date": "2018.11.27", "title": "С нова комисия за човешки права Египет се пази от обвинения, че ги нарушава"}
{"url": "https://www.dnevnik.bg/evropa/2018/11/27/3352068_sudut_na_es_reshava_moje_li_london_da_se_otkaje_ot/", "text": "Съдът на ЕС ще проведе спешно заседание днес по въпроса може ли Великобритания едностранно да се откаже от Брекзит, пише агенция \"Ройтерс\". Съдът в Люксембург ще трябва да прецени дали механизмът за излизане от Европейския съюз – чл. 50 от Лисабонския договор – може да бъде върнат обратно. Лондон активира чл. 50 с писмо към Брюксел на 29 март 2017 г. Въпросът е може ли да го \"деактивира\"? Великобритания трябва да напусне ЕС на 29 март догодина и в инфарктни преговори в последната минута Лондон и Брюксел постигнаха съгласие за условията; споразумението обаче трябва да бъде гласувано в 27-те държави и в британския парламент, където премиерът Тереза Мей е изправена пред остра опозиция, която може и да не одобри текста. Ако съдът реши, че Великобритания може едностранно да се откаже от Брекзит, това е още една опция пред британските депутати, които засега трябва да избират между извоюваното от Мей и Брекзит без сделка, който предвещава хаос. Британското правителство намира въпросите пред съда за нерелевантни; Мей непрекъснато повтаря, че втори референдум няма да има. Шотландският върховен съд обаче отправи запитването си към Люксембург и разглеждането му бе ускорено заради особените обстоятелства. \"Ако хората си мислят по някакъв начин, че ще има още едни преговори, това не е така\", каза Тереза Мей, след като по-рано  Европейският съвет одобри  сделката за раздялата с Обединеното кралство. \"Това е споразумението; то е резултат от тежки и трудни преговори през значителен период от време. И както беше казано, това е сделката, която е на масата. Това е възможно най-добрата сделка. Това е единствената възможна сделка\", подчерта Мей. Британският премиер отказа да коментира какво ще се случи, ако парламентът в Лондон отхвърли споразумението. Джон Кер, британският дипломат, който е написал проекта на тази клауза, неведнъж е заявявал, че тя може да бъде отменена едностранно. \"Зарът не е хвърлен безвъзвратно, все още има време и, докато Великобритания не напусне ЕС, писмото за чл. 50 може да бъде оттеглено\", написа той в публикация неотдавна. Други правни експерти не са убедени. Те посочват, че други страни от ЕС вече са били принудени да правят разходи за преговорите за напускане и че фокусът на клаузата върху защитата на интересите на оставащите членове означава, че Великобритания не може да се откаже с едностранно решение. Не е ясно кога Европейският съд ще се произнесе, но Чери изразява оптимизъм, че това ще стане преди британските депутати да гласуват за споразумението. Постигнатото след дълги и мъчителни преговори споразумение трябва да бъде предложено за гласуване на британския парламент преди края на сесията му, вероятно около 10 декември. Освен опозиционната Лейбъристка партия начело с Джереми Корбин привържениците на безусловния и безкомпромисен Брекзит от Консервативната партия на премиера Мей и неуморните и малобройни съюзници от Демократичната юнионистка партия също заявиха, че ще гласуват против споразумението, като по този начин ще лишат премиера от крехкото мнозинство от десетина места, с които разполага в парламента.", "date": "2018.11.27", "title": "Съдът на ЕС решава може ли Лондон да се откаже от Брекзит"}
{"url": "https://www.dnevnik.bg/sport/2018/11/27/3351889_vijda_li_se_kraiat_na_dominaciiata_na_mercedes_i/", "text": "Сезон 2018 във Формула 1 вече е в историята, а с това измина още една година от турбохибридната ера в спорта. Епоха, която започна през 2014 г. и до момента се доминира от един отбор и един пилот - \"Мерцедес\" и  Люис Хамилтън . Пета поредна година и пета поредна титла както при полотите, така и при конструкторите, доказа превъзходството на отбора. Надмощието на \"Сребърните стрели\" през сезона беше голямо. В крайното класиране при пилототите Хамилтън завърши с рекордните 408 точки, на 80 пред най-близкия си преследвач Себастиан Фетел. При конструкторите \"Мерцедес\" завърши с 655 и 84 повече от \"Ферари\". Никоя доминация, особено в спорта, не продължава вечно. Има ли шансове след пет години на върха през 2019 г. да има смяна на караула? Какво прави \"Мерцедес\" доминираща сила От 2014 г. до този момент са се провели точно 100 състезания във Формула 1, от които 74 са спечелени от \"Мерцедес\". А от тези 74 старта, точно 51 са победи на Хамилтън, което го затвърждава като №1 на своето време. Вече петкратният световен шампион изобщо не мисли да спира дотук, а вече обяви, че има сериозни планове за новия сезон. Без съмнение голямото предимство на отбора се дължи на двигателя, който от 2014 г. е №1 сред задвижващите системи. Предимството на мотора на \"Мерцедес\" през настоящия сезон обаче намаля, като тогава на преден план излязоха пилотските качества. Твърденията, че през втората половина на сезона предимството в мощността на \"Мерцедес\" спрямо другите задвижващи системи може да се разгледа от проекцията на резултатите на Хамилтън и съотборника му Валтери Ботас. След лятната пауза британецът взе шест победи и беше на подиума в осем от деветте старта. В същия период Ботас записа едва три подиума срещу пет преди това. \"Това е годината, в която имах най-трудни отношения с болида ми, но това го прави много специален. Мисля, че научих много неща в течение на сезона\", каза Хамилтън в Абу Даби, признавайки, че не е имал най-добрият болид в голяма част от годината. Това се доказва и от първата година, в която съотборник на световния шампион не успява да вземе нито една победа. С изключение на старта в Русия, когато Хамилтън  спечели след заповед от бокса , в друг момент Ботас беше оставен при равни условия със световния шампион. В края на сезона грешките на финландеца зачестиха, а и с представянето си той беше далеч от изходните позиции да спори за победите. \"Титла №5 доказа какъв пилот е Люис. Дори и на моменти да не разполагаше с най-добрия болид, той успя да извлече повече от максимума от пакета, спечелвайки състезания, които не се развиваха в негова полза\", смята експертът на Sky Sports Мартин Брандъл. Според директора на \"Мерцедес\" Тото Волф всяка доминация малко или много отблъсква феновете. \"Виждали сме го преди с \"Ферари\", а след това и с \"Ред бул\". \"Мога да заявя най-отговорно, че хората в \"Мерцедес\" не губят мотивация с всяка изминала титла, дори напротив – всички се стараят да бъдат дори по-добри. Летвата е вдигната много високо, затова се опитваме всяка година да се надскачаме\", смята австриецът. В исторически план \"Мерцедес\" доминира повече от всеки друг отбор, който е печелил поредни титли. В последните 35 години случаите са четири - \"Макларън\", който взима седем титли при пилотите между 1984 и 1991 г., \"Ферари\" (пет титли между 2000 и 2004 г. с Михаел Шумахер), \"Ред бул\" с четири титли в ерата \"Фетел\" и сега \"Мерцедес\". По отношение на брой стартове и победи обаче \"Сребърните стрели са далеч пред всички останали. (виж таблицата). По отношение на трофеите \"Ферари\" е равен с \"Мерцедес\" - пет дубъла титла при конструкторите и пилотите (2000-04), но \"Сребърните стрели\" вече мислят за шестатата поредна догодина. Какво да очакваме през 2019 г. Настоящите правила във Формула 1 и задвижващите системи, които се използват остават до края на сезон 2020, т.е. още две години. Дотогава е много малко вероятно да има и сериозно разместване на пластовете, като това през 2014 г., когато приключи ерата на \"Ред бул\". В последните години обаче се наблюдава сериозно скъсяване на разликата между \"Мерцедес\" и останалите (виж таблица 1). В първите три сезона от турбохибридната ера \"Сребърните стрели\" печелеха между 85 и 90% от състезанията, за последните два сезона са съответно 60 и 52%. На подиума в Абу Даби Хамилтън изуми всички, като се съблече, но това изглеждаше като хвърляне на ръкавицата към неговите съперници. Британският пилот неслучайно показа татуировката на гърба си Still I Rise (Продължавам да се издигам - от англ.), сякаш за да им каже, че не мисли да спира дотук. \"Исках да завърша годината силно, точно както планирам да започна и следващия сезон. Мисля, че това е много важно в днешно време, защото психологията играе голяма роля във Формула 1\", каза Хамилтън след последния старт. След като промяна в правилата няма да има, очакванията са именно \"Мерцедес\", \"Ферари\" и \"Ред бул\" да имат водеща роля. Тимът на \"биковете\" обаче ще бъде с нова задвижваща система, след като преминава на \"Хонда\" след 12 години с двигатели на \"Рено\". \"Мисля, че и през 2019 г. моят най-голям съперник ще бъде Себастиан (Фетел). За \"Ред бул\" не съм убеден, те имат добра кола, но все пак ще са с нов двигател, а това изисква време\", добави световният шампион. Голяма мотивация за него е и  преследването на рекордите . Хамилтън е по петите на върховите постижения на Михаел Шумахер, като обеща  поне да опита  да се доближи до тях.", "date": "2018.11.27", "title": "Вижда ли се краят на доминацията на \"Мерцедес\" и Хамилтън във Формула 1"}
{"url": "https://www.dnevnik.bg/evropa/2018/11/27/3352180_mei_ima_dve_sedmici_da_specheli_podkrepata_na/", "text": "Британският парламент ще гласува за сключеното с Брюксел споразумение за изтегляне от ЕС на 11 декември, заяви пред депутатите премиерът Тереза Мей, цитирана от \"Франс прес\". Камарата на общините ще трябва да реши дали иска да се подчиним на гласа на британския народ, който избра Брекзит, каза Мей в дебат в парламента. Тя се опитва да убеди депутатите да подкрепят  нейното споразумение , което  беше посрещнато с голям скептицизъм . \"Камарата трябва да направи избор - можем да подкрепим тази сделка, или камарата да реши да отхвърли сделката и да се върнем на изходна позиция\", подчерта Мей. \"Тъй като никой не знае какво ще се случи, ако тази сделка не бъде одобрена, това ще отвори вратата за още разделение и още несигурност, с всички рискове, които крие това\", допълни тя. Преди гласуването на 11 декември депутатите ще обсъждат споразумението в продължение на пет дни, съобщи канцеларията на Мей, цитирана от \"Ройтерс\". Планът на премиера среща съпротива както от средите на евроскептиците, така и на привържениците на ЕС сред 314-те депутати от Консервативната партия и 313-те депутати от опозиционни партии. През уикенда 10-те депутати на северноирландската Демократична юнионистка партия, която подкрепя правителството на малцинството на Мей, заявиха, че ще гласуват против споразумението. За да бъде прието, то трябва да получи подкрепата на просто мнозинство от депутатите, или около 320 гласа, ако всички активни се появят и гласуват. Бивши високопоставени членове на парламентарни групи обаче казват, че премиерът може да се нуждае от само 305 гласа, като се отчетат болестите и отсъствията, отбелязва \"Ройтерс\". Обиколка из страната Мей ще посети днес Северна Ирландия и Уелс, за да получи подкрепа за сделката. Тя ще се срещне с политически лидери от всички партии в Северна Ирландия, която ще е единствената британска провинция със сухопътна граница с ЕС и чийто статут беше един от основните проблеми по време на преговорите. \"Въпреки че ЕС ни каза, че трябва да разделим Обединеното кралство на две, ние напускаме като единно кралство\", заяви тя по повод визитата и добави: \"В моята сделка има по нещо за всяко кътче на Обединеното кралство и аз ще работя здраво, за да укрепя връзките, които ни обединяват, когато погледнем към бъдещето си извън ЕС\". Обиколката е част от усилията на екипа на премиера за събиране на подкрепа преди вота в парламента. Някои министри публично хвалят сделката и тихомълком ухажват опозиционните депутати. По време посещението си в Северна Ирландия Мей възнамерява да се срещне с индустриалци, студенти, преподаватели и религиозни лидери. В Уелс тя ще се срещне с политически лидери и фермери. /БТА", "date": "2018.11.27", "title": "Мей има две седмици да спечели подкрепата на парламента за сделката за Брекзит"}
{"url": "https://www.dnevnik.bg/bulgaria/2018/11/27/3352179_kupuvachite_shte_mogat_da_proveriavat_onlain_dali/", "text": "При покупка на кола гражданите ще могат да проверяват онлайн дали предишният й собственик има тежки нарушения, които правят застраховката й \"Гражданска отговорност\" по-скъпа. Това е един от вариантите за решаване на едно от най-спорните положения в проектонаредбата за въвеждане на системата \"бонус - малус\", съобщи зам.-председателят на Комисията за финансов надзор (КФН) Владимир Савов пред Би Ти Ви. Вчера комисията представи подробно идеите си за въвеждане на системата, чиято цел е да се насърчат дисциплинираните шофьори и да се накажат предприемащите риск. Подробностите четете  тук. Савов каза, че сега проверка е възможна в гаранционния фонд на застрахователите по регистрационния номер, а вбъдеще ще е по номера на рамата на колата, който би трябвало да е известен на кандидат-купувача. \"Когато има възможност да се прехвърли лесно колата на свързано лице, ако това води до изчистване на малуса, а той (предишният собственик) продължава да кара безразсъдно, системата няма смисъл\", поясни Савов идеята застраховката да се обвърже не само с шофьора, но и с колата. \"Отговорността е на шофьора, а собственикът да мисли на кого я предоставя, защото всеки може да даде законно ключовете и документите на всеки\", добави той. Друг възможен вариант е при продажба на колата малусът да се \"откупува\" от продавача, \"изчиства по някакъв начин\", каза Савов. Помолен да коментира друго спорно положение - че системата \"бонус - малус\" няма да важи за държавните и общинските автомобили, представителят на КФН поясни, че това ще се отнася само за администрацията, но не и за държавните и общинските дружества.", "date": "2018.11.27", "title": "Купувачите ще могат да проверяват онлайн дали колата е с предишни нарушения"}
{"url": "https://www.dnevnik.bg/na_put/2018/11/27/3348432_otkus_ot_valter_bonati_bratut_kogoto_ne_poznavah_ot/", "text": "\"Валтер Бонати – братът, когото не познавах\" разглежда успоредно впечатляващите им постижения като алпинисти и необикновените им преживявания като личности. Роден в Южен Тирол през 1944 г.,   е определян като един от най-великите алпинисти на всички времена. В своите 3500 изкачвания той прокарва над сто нови маршрута и става първият човек, стъпил на всички четиринайсет осемхилядника в света. Уповава се единствено на собствените си възможности и се съобразява с предизвикателствата на природата, без да използва техническите нововъведения в алпинизма. Автор е на над шейсет книги, сред които \"Свободата да бъда там, където искам\" и \"Експедиция до крайната точка\".  е роден в Милано през 1951 г. Завършва философия. Журналист по професия, повече от трийсет години работи за \"Газета дело спорт\". Участва в съставянето на \"Голяма енциклопедия на олимпиадите\", както и на раздел \"Алпинизъм\" за енциклопедия \"Трекани\". През 2012 г. е член на журито на \"Златен пикел\". Автор и режисьор на филми за знаменити алпинисти, сред които Рикардо Касин, Валтер Бонати, Райнхолд Меснер, Симоне Моро и Марио Курнис. Над К2 се спуска нощта. Двамата мъже на края на силите си почти са престанали да се придвижват. Правят крачка и спират, облягат глави на пикелите и остават така дълги секунди, задъхани, смазани от тежестта, която прерязва раменете им, спира дишането им. Разреденият въздух на височина 8000 метра ги измъчва. Още крачка и отново отчаяно вдишване. Мъчителното придвижване приключва, но не им носи мечтаната почивка. Намират се в несигурно равновесие, спрели върху заледения склон, от който ти се завива свят. Мястото е точно колкото да забият котките и с помощта на пикелите да се \"закачат\" за планината. Ненадеждна, почти несъществуваща сигурност. От минути, а може би от час, крещят, когато успеят да си поемат дъх между пристъпите на кашлица – последни спазми на отчаяние и гняв. Крещят в пустотата, главите им са обърнати нагоре, където си представят спасението, но където сега, в сгъстяващите се сенки, виждат смъртоносната опасност от безкрайния серак, надвиснал над тях. Впечатляваща маса, която ги смазва само с факта, че е там, заплашителна, скърцаща. Издути от дебелите пухени дрехи, които са единствената им защита от студа и вятъра, двамата имат със себе си само кислородните бутилки. По двадесет килограма на човек, които са огромна тежест за тази височина. Те обаче не могат да използват бутилките. Три са – една върху друга, наредени хоризонтално. Синьо и червено. Нищо друго. Нямат раница с храна. Нито дори най-малкото газово котлонче, с което да се залъжат, че ще стопят шепа сняг, за да поуспокоят изгарящата жажда, мъчеща ги от часове. Още по-малко – някаква палатка, в която да се скрият от вятъра и да усетят поне лека топлина в крайниците си. В която за кратко да се отърват от тежките обувки. Да помасажират краката си и да усетят облекчение на болката. Нямат дори светлина – фенерът не работи, заради студа батериите са изтощени. Всяко вдишване е като инквизиция за гърлата им, разранени от разредения вледеняващ въздух. Въпреки всичко двамата продължават да крещят, макар че паузите стават все по-дълги. Така държат жива надеждата, че ще получат отговор. Те знаят, сигурни са, че трябва да получат такъв. Но им отговарят само воят на вятъра и заледеният сняг, който сякаш ги обстрелва от високото. – Акиле, Лино! Къде сте? Чувате ли ни, по дяволите?! Така би започнал филмът, който бих направил за Валтер Бонати. Защото през тази нощ на 30 срещу 31 юли 1954 г. е поставено началото на история, продължила петдесет години, която ще предопредели живота му – живот, изключително богат на завладяващи и неочаквани епизоди. ", "date": "2018.11.27", "title": "Откъс от \"Валтер Бонати – братът, когото не познавах\" от Райнхолд Меснер и Сандро Филипини"}
{"url": "https://www.dnevnik.bg/evropa/2018/11/27/3352190_lipsata_na_kvalificirani_kadri_v_naukata_i/", "text": "Липсата на квалифицирани работници в научния и технологичния сектор в Германия достигна ново рекордно високо ниво, се посочва в публикувано вчера проучване на Института за икономически изследвания в Кьолн, цитирано от ДПА. Специализираните компании не са могли да запълнят 337 900 свободни работни места през октомври, основно в сектора на математиката, изчисленията, науката и технологията, според доклада. Данните са нов рекорд, съобщава институтът, според който те са се увеличили с 6% на годишна основа от октомври 2017 година. Федерацията на германските работодатели (BDA) призова за бързо прилагане на плановете на правителството да популяризира дигиталната икономика в училищата. \"Можем единствено да се възползваме от предоставените от дигитализацията възможности, ако нашата образователна система също подготви младите хора за света на Работа 4.0\" (work 4.0 - концептуален чадър, под който се обсъжда бъдещето на трудовата заетост в Германия и в някаква степен в ЕС и който описва как тя може да се промени до 2030 година заради развитието на Индустрия 4.0 и на дигитализацията - бел.ред.), се посочва в комюнике на германската федерация. Експертът от института в Кьолн Аксел Плуенеке изтъква, че опитите да се запълнят празнините с по-стари квалифицирани работници или  имигранти  няма да са достатъчни. \"И за в бъдеще дигитализацията, изследванията и демографията означават нови предизвикателства за осигуряване на квалифицирана работна ръка\", предупреждава той. /БТА", "date": "2018.11.27", "title": "Липсата на квалифицирани кадри в науката и технологиите в Германия е рекордно висока"}
{"url": "https://www.dnevnik.bg/photos/snimka_na_denia/2018/11/27/3352193_snimka_na_denia_populizum_sreshtu_mafiiata/", "text": "Италианският вътрешен министър Матео Салвини започна лично разрушаването на незаконно построена луксозна вила на известна мафиотска фамилия в Рим, предаде \"Ройтерс\". С бяла каска на главата, водачът на крайнодясната партия \"Лига\" се качи в един багер и откърти парче от покрива на вилата, преди италианските военни да се заемат и довършат разрушаването.", "date": "2018.11.27", "title": "Снимка на деня: Популизъм срещу мафията"}
{"url": "https://www.dnevnik.bg/sport/2018/11/27/3352209_prezidentut_na_arjentina_poiska_zatiagane_na_merkite/", "text": "Президентът на Аржентина Маурисио Макри поиска конгресът да предприеме мерки за справяне с футболното хулиганство. Той настоява за закон, който да осигури много по-строги наказания при прояви на насилие. Искането му идва два дни след грозните сцени, довели до  отлагането на реванша от финала в Копа Либертадорес между \"Бока хуниорс\" и \"Ривър плейт\" . В събота малко преди двубоя фенове на  \"милионерите\" нападнаха с камъни и сълзотворен газ автобуса на \"Бока\" . Срамното петно върху Аржентина идва в навечерието на срещата на страните от Г20 в петък. Макри, който беше президент на \"Бока хуниорс\", заяви: \"Отхвърляме мафията, която често стои зад подобно насилие. Надявам се, че след този срам можем да създадем закон, който да осигури допълнителни наказания\". Развоят на събитията доведе до оставката на министъра по сигурността в Буенос Айрес Мартин Окампо. Кметът на аржентинската столица Орасио Родригес Ларета заподозря, че в основата на атаката са крайни фенове на \"Ривър плейт\", които нарече \"мафия\". Според него нападението е в отговор на това, че в деня преди мача полицията е влязла в къщата на шефа на крайната фенска фракция и са били конфискувани 10 млн. песос (226 хил. евро) и 300 билета за мача. Очаква се днес в парагвайската столица Асунсион да бъде взето решение къде ще се играе мачът.", "date": "2018.11.27", "title": "Президентът на Аржентина поиска строги наказания за футболните хулигани"}
{"url": "https://www.dnevnik.bg/evropa/2018/11/27/3350957_polovinata_bulgari_ne_mogat_da_se_spraviat_s/", "text": "Малко над 53 на сто от българите не са могли да се справят с неочаквани финансови разходи през миналата година, показват данни от  анализ на Евростат  за дела на хората в ЕС, които са били изправени пред неочаквани финансови проблеми през 2017 г. Средният показател в ЕС за хората, които не са могли да реагират адекватно пред неочаквани парични предизвикателства през миналата година е бил 34 процента, сочи европейската статистика. Все пак Евростат отчита, че делът на българите, които са имали подобни проблеми през миналата година, е намалял с един процент в сравнение с предходната 2016 г., когато 54 на сто от не са успели да реагират на финансови предизвикателства. Като цяло в ЕС делът на хората с подобни проблеми е намалял с 2.5 процента - от 36.5 на сто през 2016 г. - до 34 на сто през миналата година, отчита Евростат. Европейската статистика дава данни и за това колко процента от европейците въобще не могат да си позволят покупката на кола (нова или на старо) - за ЕС този показател е 7 процента. За България - 20 процента, а за Румъния - 30 процента. Според данни от българската статистика около 46 на сто от хората са били настроени негативно около ситуацията със спестяванията си, тоест нямали са възможност да заделят пари. Други 70 процента от не биха могли да изразходват голяма сума за ремонт на дома си. Около 80 на сто от българите пък не биха могли да си купят ново жилище в рамките на една календарна година. Само 30 процента (или всеки трети българин) би имал възможност да задели пари за покупка на предмет с дълготрайна употреба, сочат актуални данни на българската статистика. Най-малко хора с финансови проблеми в Малта Най-нисък дял на жители от европейска страна, които не биха могли да се справят с финансови проблеми, е регистриран през миналата година в Малта - едва 15 процента, сочат данните на Евростат. Други страни с добро финансово самочувствие за неочакваните разходи са Австрия, Холандия и Люксембург - там едва 20 процента от жителите им нямат възможност да се справят с неочаквани финансови предизвикателства. Най-висок дял на хора с проблеми с финансови разходи е регистриран в Латвия - 60 процента, Хърватия - 56 процента, България - 53 процента, Румъния - 52 процента, Литва и Кипър - с по 50 процента. В страни с развити икономики като Италия, Испания, Великобритания и Франция, делът на хората, които не биха се справили с неочаквани финансови проблеми варира от 38 на сто за Италия - до 35 на сто във Великобритания. Всеки четвърти жител в Румъния и всеки пети в България и Унгария не биха могли да си позволят купуването без проблеми на кола, отчита също Евростат. Обратно, в другия край на скалата са страни като Малта и Кипър, където едва 2 процента от хората не биха могли да си позволят покупка на кола, следвани от Люксембург, Италия и Франция - с по 2.5 на сто от жителите, които биха изпитали финансови трудности при покупката на кола и др. Като цяло най-висок е делът на хората в ЕС с финансови проблеми, които не биха могли да реагират при неочаквани парични предизвикателства сред следните категории европейци: самотните родители с деца - 60 процента и при възрастните двойки над 65 години - 25 процента, отчита още Евростат. /БТА", "date": "2018.11.27", "title": "Половината българи не могат да се справят с неочаквани финансови разходи"}
{"url": "https://www.dnevnik.bg/sviat/2018/11/27/3352230_nujna_e_nova_globalna_televiziia_za_da_pokaje_kolko/", "text": "Президентът Доналд Тръмп спомена възможността да се създаде нова глобална американска телевизия, която да контрира международните новини на Си Ен Ен, предаде \"Асошиейтед прес\". Тръмп заяви в \"Туитър\", че Си Ен Ен \"има влиятелен глас, който обрисува САЩ несправедливо и невярно. Трябва да се направи нещо.\" Засега не е ясно какво конкретно има предвид Тръмп. Правителството на САЩ вече ръководи \"Гласът на Америка\", чиито новини по телевизията, радиото и онлайн са достигнали около 275 милиона души през 2017 г. Тръмп редовно критикува Си Ен Ен и репортерите ѝ. Неотдавна администрацията му се отказа от опита си да забрани достъп до Белия дом за журналиста от тази телевизия Джим Акоста. Си Ен Ен е най-разпространената новинарска телевизия в света, следвана от Би Би Си. Тръмп заяви, че иска нова глобална телевизия, \"за да покажем на света какви сме наистина. ВЕЛИКИ!\" Любимата телевизия на президента на САЩ, \"Фокс нюз\", е достъпна в около 100 страни, но не е толкова разпространена колкото Си Ен Ен. Тръмп се е оплаквал, че се е случвало да е по хотели в чужбина и да няма друг избор за американска новинарска телевизия освен Си Ен Ен. /БТА", "date": "2018.11.27", "title": "Нужна е нова глобална телевизия, за да \"покаже колко велики\" са САЩ, обяви Тръмп"}
{"url": "https://www.dnevnik.bg/sviat/2018/11/27/3352242_zashto_socialnite_mreji_navlizat_v_onlain_turgoviiata/", "text": "Социалните мрежи се променят, навлизайки в онлайн търговията, съобщи германското списание \"Шпигел\". Мрежи като \"Фейсбук\" (Facebook), \"Инстаграм\" (Instagram) и \"Снапчат\" (Snapchat) отдавна се финансират чрез реклама, но напоследък проявяват все по-голям интерес и към платформите за онлайн търговия. Потребителите вече могат от собствените си страници да поръчват стоки чрез линкове, които ги препращат към сайта на съответния онлайн магазин, за да купят продукта. През последните месеци редица социални мрежи създадоха или разшириха предпоставките за тази функция. От пролетта например \"Инстаграм\" и \"Пинтерест\" (Pinterest) в Германия дават възможност за преки покупки през платформите им. Потребителите могат да пазаруват и през мобилното приложение \"Снапчат\", а във \"Фейсбук\" тази опция вече отдавна е налична. Според електронното издание \"Дъ върдж\" \"Инстаграм\" дори планира да разработи отделно приложение за пазаруване. Дали социалните мрежи стават конкуренти на онлайн търговците като \"Амазон\" (Amazon)? Все повече търговци откриват потенциала на така нареченото инстантно пазаруване, при което потребителят купува, без да е търсил конкретно някоя стока. Честите посещения и предлагането на точния тип продукти като източник на вдъхновение и информация правят социалните медии основен канал за \"инстантно пазаруване\", посочва Германската търговската асоциация (HDE). Търговията в социалните мрежи от една година уточнява Ане Лиза Вайнанд, експерт по социалните медии в кьолнския институт за изследвания в областта на търговията И Еф Ха (IFH). По думите ѝ социалните медии се утвърждават все повече като важен канал за търговия, предвид че 90 процента от пазаруващите онлайн са активни и в социалните мрежи. Само в сектора на модата социалните медии вече оказват влияние върху търговия на стойност 3.4 млрд. евро. Въпреки това наблюдаваме едва началото на дълъг възход на социалните медии, отбелязва Вайнанд. Все повече компании търсят нови начини да достигнат до клиентите. Решаващ фактор в този процес са т. нар. инфлуенсъри според Вайнанд. Марките са силно мотивирани да работят заедно с хората, чието мнение оказва силно влияние върху множество потребители. Инфлуенсърите успяват да направят редица продукти търговски хит, като по този начин да повлияят и върху процеса на пазаруване. Само чрез една публикация те създават у клиентите нужда, каквато не е имало преди това, уточнява Вайнанд. За онлайн търговците тази тенденция създава възможност за нови партньорства. Самата \"Амазон\" изглежда залага на сътрудничеството. В \"Инстаграм\" тя пусна канала \"Амазон фешън\" (Amazon Fashion), като работи и с отделни инфлуенсъри. Според сайта \"Теккрънч\" освен това \"Снап\" (Snap) разработва онлайн търсачка за стоки, която да отвежда потребителите право на платформата на \"Амазон\". Социалните мрежи очевидно ще играят все по-голяма роля в процеса на пазаруване. Утвърдените търговци в близко бъдеще обаче изглежда по-скоро ще спечелят от това, отколкото да бъдат изместени от социалните медии. /БТА", "date": "2018.11.27", "title": "Защо социалните мрежи навлизат в онлайн търговията"}
{"url": "https://www.dnevnik.bg/ot_vas/novini_ot_vas/2018/11/27/3352183_konaka_na_kniaginia_ljubica/", "text": "Една от най-предствителните градски къщи в Белград от началото на XIX век е жилището на княгиня Любица и двамата и сина, построено от съпруга и княз Милош Обренович. За неголям период от време сградата е била училище - Първата белградска гимназия.", "date": "2018.11.27", "title": "Koнакът на княгиня Любица"}
{"url": "https://www.dnevnik.bg/sviat/2018/11/27/3352247_trump_smiata_otnovo_da_povishi_riazko_mitata_za_stoki/", "text": "Президентът на САЩ Доналд Тръмп заяви за в. \"Уолстрийт джърнал\", че най-вероятно ще повиши митата върху китайски стоки за 200 милиарда долара от сегашните 10 процента на 25 процента, предадоха \"Ройтерс\" и ДПА. Изключително слабо вероятно е да приема молбата на Китай да отложа предвиденото за 1 януари влизане в сила на повишението на тези мита, заяви Тръмп. \"Единствената сделка би била Китай да се отвори за конкуренцията от САЩ. Колкото до другите страни, това си е тяхно решение\", каза той. Тръмп ще се срещне с китайския президент Си Цзинпин на срещата на върха на Г-20 в Буенос Айрес тази седмица. Той заяви, че ако преговорите са неуспешни, той е готов да наложи мита и на всички останали китайски стоки, които в момента не се обмитяват. \"Ако не се договорим, ще включа и останалите стоки за 267 млрд. долара\", които ще бъдат обмитени с 10 или 25 процента, каза Тръмп. /БТА", "date": "2018.11.27", "title": "Тръмп смята отново да повиши рязко митата за стоки от Китай"}
{"url": "https://www.dnevnik.bg/biznes/2018/11/27/3352249_potrebiteli_sa_poharchili_v_cherniia_petuk_nad_37_mln/", "text": "В рамките на така наречения Черен петък електронният магазин eMAG е регистрирал поръчки на стойност 37.23 млн. лв., което надвишава миналогодишните резултати с почти 15%, съобщава компанията. Сайтът е бил посетен над 2 милиона пъти - с над 28% повече в сравнение с 2017 г. като близо 70% от посещенията са през мобилното приложение. По време на търговската кампания потребителите са поръчали 264 779 продукта, от които 26.7% са на търговци от Marketplace платформата на сайта. Това е платформата на магазина, през която други търговци предлагат свои стоки. Най-голяма стойност, регистрирана в една поръчка, е 8629 лв., и е направена от Карлово. През тази година поръчките през маркетплейс са с 33% повече от Черния петък на 2017 г. Най-популярни категории по брой поръчки са \"Дом и градина\", \"Декорация\" и \"Направи си сам\" – 40 072 бр. поръчки, следвани от \"Играчки и продукти за деца\" – 34 185 бр., \"Лична грижа и красота\" – 28 379 бр., \"Малки електроуреди\" –26 799 бр. и \"Телевизори\" – 14 863 бр. eMAG е част от Naspers group и един от най-големите онлайн търговци на дребно в Централна и Източна Европа. Компанията е основана преди 17 години и има дейност в 4 държави (България, Унгария, Полша и Румъния). eMAG предлага в България близо 300 хил. свои продукти, а в Marketplace платформата си още над 500 хил. Собственик на магазина е \"Данте Интернешънъл\" СА. В портфолиото му е и сайтът за мода fashiondays.", "date": "2018.11.27", "title": "Потребители са похарчили в Черния петък над 37 млн. лв. само в eMag"}
{"url": "https://www.dnevnik.bg/sport/2018/11/27/3352270_video_hardun_se_razvihri_s_54_tochki_no_hjustun/", "text": "Джеймс Хардън изигра много силен мач, но не успя да помогне на \"Хюстън рокетс\" да спре серията си от загуби. Той записа 54 точки при поражението със 131:135 срещу \"Вашингтон уизардс\". Мачът завърши 125:125 в редовното време, а в продължението домакините стигнаха до успеха. Към актива си Хардън добави 13 асистенции и осем борби. Ерик Гордън добави 36 точки за \"Рокетс\". Това беше първият случай в историята на \"Хюстън\", в който двама играчи правят 90 точки. За \"Уизардс\" Джон Уол беше най-резултатен с 36 точки, 11 асистенции и три борби. \"Хюстън\" започна силно и още в първата част поведе със 17 точки. В края на втората част домакините направиха обрат. До края още няколко пъти имаше смяна на водачеството, като от началото на продължението \"Уизардс\" излезе напред и не изпусна водачеството си. \"Уизардс\" е девети в Източната конференция, а \"Хюстън\" е 13-и на запад. \"Голдън стейт уориърс\" се наложи със 116:110 срещу \"Орландо меджик\" за третата си поредна победа.", "date": "2018.11.27", "title": "Видео: Хардън се развихри с 54 точки, но \"Хюстън\" продължи със загубите"}
{"url": "https://www.dnevnik.bg/bulgaria/2018/11/27/3352274_kratki_novini_lekar_osudi_prokuraturata_za_40_hil_lv/", "text": "Лекар осъди прокуратурата за 40 хил. лв. по казуса \"бебе във фризера\" Началникът на родилното отделение в Горна Оряховица д-р Махаил Милатович осъди на втора инстанция прокуратурата за 40 хил. лева неимуществени вреди за накърненото му име отпреди 8 години по случая \"Бебето във фризера\", съобщава БНР. Прокуратурата е осъдена заради непремерени изказвания на прокурори, огласили информация по случая с недоносен според лекарите плод, прибран при биологичните отпадъци и съмнения, че е родено живо бебе. Три години по-късно разследването срещу четирима медици за умишлено умъртвяване на новородено е прекратено. Съдебното решение може да бъде обжалвано пред Върховния касационен съд. Мъж и жена опитали да пренесат в колата си 133 кг метамфетамин Гранични полицаи във Видин задържаха мъж и жена, опитали да внесат в страната 133 кг метамфетамин, съобщи МВР. Общо 29 пакета с таблетки са открити в спортни сакове и на мястото на резервната гума в багажника на колата. Прокуратурата е започнала разследване срещу двойката български граждани. ", "date": "2018.11.27", "title": "Кратки новини: Лекар осъди прокуратурата за 40 хил. лв."}
{"url": "https://www.dnevnik.bg/sviat/2018/11/27/3352155_insait_kacna_na_mars/", "text": "След близо седем месеца космическият апарат \"ИнСайт\" на НАСА кацна на повърхността на Марс след рисковано прекосяване на атмосферата на червената планета, съобщи НАСА от контролния си център в Пасадина, щата Калифорния, предадоха Франс прес и ДПА, цитирани от БТА. Няколко минути след кацането сондата изпрати първата си снимка от повърхността на Марс, с мъглив образ, вероятно заради облака прах от кацането, но на която се вижда хоризонтът на планетата. НАСА не е спускала апарат на Марс от шест години. Предишният апарат, който кацна на Червената планета, е роувърът \"Кюриосити\" - през 2012 г. За него беше използвана различна технология за спускане. Мястото за кацане на \"ИнСайт\" е близо до \"Кюриосити\" - в равнината Елизиум планициа. Една от задачите на апарата е да премести двата основни инструмента на повърхността. Досега това не е правено. Единият инструмент ще се опита да проникне на дълбочина 5 м, за да измери вътрешната температура на планетата. Досега измервания са правени най-много на дълбочина 2.5 м, но на Луната от мисията \"Аполо\". \"ИнСайт\" пренася и сеизмометър, за да провери за първи път дали на Марс има трусове. Друг инструмент ще проследи въртенето на планетата спрямо оста и изместването й, за да бъде разбрано какви са размерът и съставът на ядрото й. Преди научните инструменти да бъдат инсталирани, ще минат поне 10 седмици. Топлинната сонда ще заработи след още няколко седмици. Продължителността на мисията \"ИнСайт\" е предвидена за една марсианска година, която е равна на две земни. Космическият апарат \"ИнСайт\" тежи 385 кг. Мисията е с бюджет 1 млрд. долара. В нея участват също учени от Франция, Германия и други европейски държави.", "date": "2018.11.27", "title": "\"ИнСайт\" кацна на Марс"}
{"url": "https://www.dnevnik.bg/sviat/2018/11/27/3352272_nai-bogatiiat_chovek_v_kitai_se_okaza_chlen_na/", "text": "Най-богатият човек в Китай, основателят на гиганта в онлайн търговията \"Алибаба\" (Alibaba) Джак Ма, се оказа член на Китайската комунистическа партия (ККП), съобщават китайски официални медии, цитирани от \"Франс прес\". Членството на Джак Ма в комунистическата партия беше обявено от в. \"Женмин жибао\", орган на управляващата ККП, в статия, възхваляваща участниците в развитието на Китай. Навремето бизнесменът беше дал да се разбере, че предпочита да не се меси в политиката. Сега обаче името му е споменато наред с други изключително богати членове на комунистическата партия, сред които милиардерът Сюй Цзяин - предприемач в сферата на недвижимите имоти и основател на групата \"Евъргранд\" (Evergrande). \"Женмин жибао\" посочва, че Джак Ма е изиграл важна роля в подкрепа на новите \"Пътища на коприната\" - гигантска китайска инвестиционна програма в Азия и в Европа, лансирана през 2013 година от президента Си Цзинпин. Публикацията го възхвалява като един от \"изключителните строители на социализма с китайски облик в провинция Чжъцзян\", където се намира централата на \"Алибаба\". И тъй като много икономически сектори в Китай са доминирани от държавни предприятия, едно членство в комунистическата партия може да улесни дейността на частните предприемачи в сложния законов и икономически контекст. Президентът Си иска да разпространи влиянието на Партията в частния сектор. Всяко предприятие, в което работят повече от трима партийни членове, трябва да учреди партиен комитет, а ако няма достатъчно членове, за да се сформира такова ядро. Три четвърти от частните компании вече съблюдават това изискване. Според последните правила за партийните организации в предприятията, които бяха публикувани в неделя от агенция \"Синхуа\", комитетите на ККП трябва да \"направляват и контролират предприятието, така че то да съблюдава стриктно националните закони и регламенти\". Джак Ма не беше обявил членството си в комунистическата партия при листването на \"Алибаба\" на Нюйоркската фондова борса през 2014 година. Официалните медии не уточняват дали по онова време е бил партиен член или не. Говорител на \"Алибаба\" отказа да коментира. Навремето Джак Ма демонстрираше известна дистанция с властите: \"моята философия е да обичам правителството, но никога да не се женя за него\", заяви той през 2007 година на Световния икономически форум в Давос. Кандидат-членовете на ККП трябва да положат клетва при приемането им: \"Да бъда предан на Партията, да работя активно, да се боря за комунизма през целия си живот, да бъда винаги готов всичко да пожертвам за Партията и народа и никога да не предам Партията.\"/БТА", "date": "2018.11.27", "title": "Най-богатият човек в Китай се оказа член на комунистическата партия"}
{"url": "https://www.dnevnik.bg/biznes/2018/11/27/3352275_turgovcite_sa_prilagali_novi_zabludi_v_denia_na/", "text": "Около 40 жалби са постъпили в Комисията за защита на потребителите след пазаруването от Черния петък, съобщи председателят Димитър Маргаритов, цитиран от пресцентъра си. Той уточни, че повечето оплаквания са свързани с онлайн покупки и допусна, че в следващите дни вероятно ще има още – и по повод така наречения Киберпонеделник (Cyber Monday), и заради забавени доставки или неточно изпълнени поръчки. Според Маргаритов обаче не може да се говори за ръст на нелоялните търговски практики на фона на изхарчените съгласно някои данни 400-500 млн. лв. от българските граждани по време на кампанията и сравнително малкия брой констатирани нарушения по време на извършените по инициатива на контролния орган около 250 проверки в деня на Черния петък. \"За разлика от миналата година, когато за първи път имахме опити за масовизиране на практиката с рязкото вдигане на цените ден-два преди кампанията и впоследствие тяхното връщане на нормалните им нива с анонс, че това представлява някакъв голям процент намаление, сега като че ли се стига малко по-далеч. Дори в самия Черен петък изведнъж се обявява една висока цена, на която тази стока абсолютно никога не е била продавана и се твърди с анонс за висок процент отстъпка, че сега вече можете да си я купите на някаква друга цена, която обаче е по-скоро клоняща към реалната, дори понякога и по-висока от нея\", обясни той. Даде пример с детска играчка – кукла, която преди кампанията е струвала 60 лв., а в деня на Черния петък е била обявена на няколкостотин лева и с \"намаление\" се е продавала за 300 лв. Някои от потребителите са сигнализирали и за липса на наличности в първите минути на кампанията, независимо от нейното продължително и шумно рекламиране. Той разказа, че част от жалбоподателите дори посочват, че не са успели да се сдобият с желания и обявен, че ще се продава с намаление артикул, независимо от това, че са спазили класическата препоръка да го запазят в кошницата си и да го поръчат в момента на започването на кампанията. \"Това означава, че той никога не е бил в наличност. А когато не намирате това, което сте си избрали, ще си купите нещо друго подобно, обаче то няма да е на тази цена\", коментира Маргаритов. По думите му оплаквания е имало и във връзка с необосновано повишаване на цените. \"Без това да е законово подсигурено, без да има никаква логика – само с идеята да бъдат заблудени потребителите, че анонсираните проценти намаление са истински\", добави той. \"Наблюдаваме, че хората от година на година стават все по-подозрителни към подобен тип анонси – не следят толкова процентите, колкото самите цени. Българинът се оказва доста рационален и прагматичен в това отношение, защото улавя опитите да бъде манипулиран\", смята той. Маргаритов подчерта, че всеки отделен случай е достатъчно сериозен, за да бъде извършена проверка. Той припомни, че за нелоялна практика санкцията е до 30 хил. лв., а ако търговецът извърши същото нарушение в период от една година, тя може да достигне до 50 хил. лв.", "date": "2018.11.27", "title": "Търговци са прилагали нови заблуди в деня на Черния петък, установи комисия"}
{"url": "https://www.dnevnik.bg/photos/2018/11/27/3352178_fotogaleriia_kolednata_ukrasa_na_melaniia_trump/", "text": "Първата дама на САЩ Мелания Тръмп представи коледна украса на Белия дом, като тя е вдъхновена от темата \"Съкровищата на Америка\", предаде \"Асошиейтед прес\".", "date": "2018.11.27", "title": "Фотогалерия: Как Мелания Тръмп украси Белия дом за Коледа"}
{"url": "https://www.dnevnik.bg/evropa/2018/11/27/3352307_britanski_deputati_shteli_da_podkrepiat_sdelkata_za/", "text": "Някои британски депутати биха подкрепили сделката на Тереза Мей за Брекзит, ако тя каже кога ще се оттегли от премиерския пост, пише вестник \"Таймс\", цитиран от \"Ройтерс\". Става дума за съпартийци на Мей от Консервативната партия, посочва изданието. Четири месеца преди Брекзит, предвиден за 29 март догодина,  съдбата на споразумението на Мей  за излизане от Европейския съюз е неясна на фона на значителния брой противници на сделката в британския парламент. Мей разполага с 314 депутати от Консервативната партия от общо 650 места в Камарата на общините и ще се нуждае от близо 320 гласа, за да бъде одобрена сделката за Брекзит. Според вестник \"Таймс\", който излезе със заглавие \"Привържениците на Брекзит ще подкрепят Мей, ако тя каже кога ще подаде оставка\", част от консерваторите настояват Мей да каже кога ще се оттегли от министърпредседателския пост. Гласуването на сделката за Брекзит в британския парламент ще е на 11 декември. /БТА", "date": "2018.11.27", "title": "Британски депутати щели да подкрепят сделката за Брекзит, ако Мей каже кога ще подаде оставка"}
{"url": "https://www.dnevnik.bg/evropa/evropeiski_parlament/2018/11/29/3347105_svetoslav_malinov_za_mandata_na_evroparlamenta/", "text": "- През новия политически сезон безспорно предизвикателство беше гласуването за  авторското право в интернет . От друга страна, независимо от шума, който се вдигна в България,  гласуването по доклада за Унгария  беше съвсем спокойно и премина с огромно мнозинство. В хронологичен ред за мандата се откроиха три големи кризи - гръцката, Брекзит и мигрантската. - Очаквам ¾ силно проевропейско мнозинство, което ще приема много по-смели реформи. Нека си припомним, че с Брекзит голяма част от антиевропейските сили в Европарламента ще намалеят. С принципната си и безкомпромисна позиция срещу антиевропейската политика на Орбан и корупцията в Унгария, както и санкционирането на Полша заради  посегателството върху съдебната система , ЕНП, убеден съм, ще спечели изборите. Очаквам по-смела комисия и очаквам следващият ѝ председател да бъде християндемократ. - През този мандат приехме отпадането на таксите за роуминг в Европейския съюз и българите вече могат да говорят и използват интернет свободно, когато пътуват. Засилихме охраната по границите. Постигнахме споразумение с Турция и на практика натискът по българската сухопътна граница спря. Списъкът е дълъг, но като член на комисията по култура и образование искам да припомня, че все по-често \"Еразъм\" се спряга като една от най-успешните европейски програми. Предложението на комисията за удвояване на бюджета ѝ ще даде шанс на повече европейци да се включат. Бих се радвал да чуваме все повече успешни \"Еразъм\" истории от България.", "date": "2018.11.27", "title": "Светослав Малинов за мандата на Европарламента: Предизвикателство бе гласуването за авторското право"}
{"url": "https://www.dnevnik.bg/skorost/2018/11/27/3352309_putnata_policiia_otchita_s_40_po-malko_zaginali_po/", "text": "Загиналите в катастрофи от началото на годината до края на октомври са 504 души, което е с 40 (7.4%) по-малко от същия период на 2017 г. Това съобщи на конференция за пътната безопасност инспектор Мария Ботева от \"Пътна полиция\". Ранените са 7198, което е с 45 по-малко от десетмесечието на миналата година. Мария Ботева уточни, че данните за жертвите и пострадалите не са окончателни. Според \"Пътна полиция\" 266 от загиналите за пътя в първите десет месеца на годината са водачи, 136 са пътници, а 101 са пешеходци. Има и един загинал работник на пътя. Станалите тежки катастрофи за периода са 5669 (-84), а общо регистрираните пътни инциденти от полицията са 32 095. Според данните на \"Пътна полиция\" несъобразената и превишената скорост остават основна причина за тежките катастрофи, като всяка осма жертва на пътя е заради нея. Става въпрос за 162 загинали за първите 10 месеца на годината. 157 от жертвите са при неправилни маневри, а 48 заради отнемане на предимство. Инспектор Ботева уточни, че това е статистиката на база протоколите, които пътните полицаи правят на мястото на инцидента, като в хода на разследванията на всяка катастрофа може да има промени.", "date": "2018.11.27", "title": "Пътната полиция отчете с 40 по-малко загинали по пътищата за десетмесечието"}
{"url": "https://www.dnevnik.bg/sviat/2018/11/27/3352344_losh_navik_no_ne_edinstven_i_drugi_ruski_komentari_za/", "text": "Най-големият военен инцидент в отношенията между Русия и Украйна от четири години помага на Киев да прикрива вътрешните си проблеми, а същевременно заплашва Москва с нов етап в санкционната война със Запада и отслабване на рублата на фона на поевтиняващия петрол, пише руският в. \"Газета\". Руските издания анализират ситуацията край анексирания от Москва полуостров Крим, където Русия задържа в неделя три украински военни кораба и екипажите им с обвинение, че са навлезли неправомерно в руски териториални води. Това \"не е първият опит на киевските власти да провокират Русия - напоследък Украйна активно засилва присъствието си в региона\", заявява \"Известия\". Руският Черноморски флот днес е внушителна сила. Ако подобно събитие се бе случило край бреговете на Израел или на САЩ, от нарушителите на границата нямаше нищо да остане. Русия обаче смята да решава проблема само по дипломатически път. \"Защото е важно целият свят нагледно да види не \"агресия\" от страна на Москва, а грубо скалъпена провокация, застрашила и сигурността на търговския стокообмен в региона, и спокойствието на жителите на Крим\", добавя всекидневникът. Украинските кораби \"съзнателно са пренебрегнали всички радиоповиквания на руските граничари\", които са ги уведомили, че нарушават границата. На борда им са се намирали служители от щата на украинското военно контраразузнаване, получавали директни указания от Киев, пише \"Росийская газета\", като се позовава на руската Федерална служба за сигурност (ФСС). Московският официоз помества на сайта си видеозаписи от разпити на задържани украински моряци, разпространени от ФСС. \"Като командир на отряда кораби осъзнавах провокационния характер на действията ни\", признал според \"Росийская газета\" капитан трети ранг Володимир Лесовой. \"Рационален изход няма\" От своя страна \"Украйна публикува преговорите между руските моряци\", които разпалено крещят: \"Смажи го, смажи го!\", описва опозиционният \"Новая газета\" действията на руски кораб, врязал се в един от украинските. Защо украинските катери не са отвърнали на огъня от руска страна, пита вестникът. И ако \"преходът на украински плавателни съдове по украинско море от едно украинско пристанище към друго украинско пристанище\" е престъпление от гледище на Русия, защо руските граничари са пропуснали преди два месеца украински кораби по същия маршрут? \"Русия разполагаше с цял куп варианти да спре украинците, без да докара нещата до безизходица.\" Вместо това обаче \"Русия обстреля украински кораби (сиреч всъщност започна война), плени ги и нещо повече - дори не обяви екипажите за военнопленници. Тя обяви моряците за престъпници\", се казва в статията. \"Сега и двете страни са поставени в положение, от което рационален изход няма\", заключава изданието. Евентуално разрастване на черноморския конфликт би могло да донесе изгоди на някои политически сили, но е в разрез с дългосрочните политически интереси както на Русия, така и на Украйна, отбелязва руското издание на сп. \"Форбс\". То прогнозира взаимни отстъпки и стабилизиране на ситуацията, но при запазване на войнствената риторика и от двете страни. \"Цирк на пропагандна война\" \"Ще гледаме цирк на пропагандна война между тези, които чакаха и мечтаеха да повоюват с Москва с чужди ръце, и тези, които ще обвиняват (украинския президент Петро) Порошенко, че иска да стане диктатор. Реална война обаче няма да има, няма причини за такава\", коментира за онлайн изданието \"Правда\" украинският политолог Михайло Погребински. Но според \"Независимая газета\" пенсионерите в Украйна от вчера \"се запасяват със сол, кибрит и други \"военновременни\" стоки\". Откакто през 2014 г. Москва включи Крим в състава на федерацията, военни от Русия и от Украйна за пръв път влязоха в пряк сблъсък заради различно тълкуване на въпроса къде минава морската граница между двете държави, отбелязва \"Ведомости\". Двете страни и без това де факто са в необявен конфликт. И тази допълнителна \"малка победоносна война\" е опасна за тях - ако събитията се развият по най-лошия сценарий, тя за никого няма да е нито малка, нито триумфална, предупреждава вестникът, цитиран от Би Би Си. \"Лош навик\" Въведеното от Порошенко 30-дневно военно положение в граничните райони е безпрецедентно решение, пише \"Ведомости\" и обяснява: такава мярка не бе предприета нито след присъединяването на Крим от Русия, нито дори в острите фази на сепаратисткия конфликт в Донбас. Украинският президент впрочем уточни, че и сега военното положение не означава буквално война и някакви нападателни действия. \"Днешният морски casus belli е само поредният епизод от конфликта, започнал през март 2014 г., и е чудно как той не се случи по-рано\", добавя всекидневникът. Според него превземането на кораби без човешки жертви засега не изглежда явен повод за истинска война, включително защото в очите на Порошенко тя може да е прекомерна цена за преизбирането му на президентския пост догодина. Ако украинските моряци и кораби се върнат скоро в родината си, случаят може да приключи с това, но ще остане възможността за нови подобни сблъсъци. Сред най-очевидните правни последици за Русия експерти посочват скорошното въвеждане на нови санкции, но по думите на руския външен министър Сергей Лавров тази перспектива \"отдавна вече не го вълнува\". \"Това е лош навик, но не и единствен: откритата употреба на сила от легални руски военни срещу Украйна укрепва вярата на мнозина хора в Русия, че войната срещу съседната страна не е нещо страшно\", допълва \"Ведомости\". \"По-опасно за Москва\" \"Комерсант\" разглежда икономическата съставка на морския конфликт, спрял почти за денонощие корабоплаването в Керченския проток. \"Независимо от политическата страна на въпроса за Москва това е по-опасно, отколкото за Киев - през протока се изнася към 40 на сто от родното зърно и само 2 процента от украинското\", посочва вестникът. Но според цитирани в него браншовици и експерти движението в протока за момента е застрашено повече от лошото време, отколкото от военните кораби. Текущият руско-украински конфликт също не буди засега сериозна тревога у бизнеса, уточнява \"Комерсант\". /БТА", "date": "2018.11.27", "title": "\"Лош навик, но не единствен\" и други руски коментари за сблъсъка с Украйна"}
{"url": "https://www.dnevnik.bg/photos/2018/11/27/3352310_fotogaleriia_kosmicheskiiat_aparat_insait_kacna_na/", "text": "След близо седем месеца космическият апарат \"ИнСайт\" на НАСА кацна на повърхността на Марс след рисковано прекосяване на атмосферата на червената планета, съобщи НАСА от контролния си център в Пасадина, щата Калифорния, предадоха \"Франс прес\" и ДПА, цитирани от БТА.", "date": "2018.11.27", "title": "Фотогалерия: Кацане на Марс и радост на земята"}
{"url": "https://www.dnevnik.bg/biznes/2018/11/27/3352346_vse_po-chesto_se_tursi_100_finansirane_za_pokupka_na/", "text": "Основните характеристики, определящи пазара на недвижими имоти през третото тримесечие на 2018 г., се изразяват във все по-често търсене на 100% финансиране при покупка на жилище и нарастване на броя сделки с жилища в строеж, известни като сделки на зелено. Това показват данните на консултанта в тази област Arco Real Estate. Обичайно банките кредитират до 80% от стойността на имота, като конкретният процент зависи от вида строителство и други характеристики на имота. Наблюденията на компанията сочат, че все повече хора осъзнават преимуществата на покупката на ново строителство: очакваната по-ниска цена, гъвкавата схема на плащане и други. Освен това при покупката на ново строителство на по-ранен етап купувачите имат и шанса да избират етажа, изложението, т.е. да купят именно жилище с такова разпределение, за което са си мечтали. Повечето млади семейства в София например нямат достатъчно спестени пари за покупка на жилище, от една страна, а от друга – нямат имущество, което могат да заложат като обезпечение за ипотечен кредит, и затова за тях покупката на зелено е много добра възможност да се сдобият със собствен дом, сочат анализите на компанията. В Пловдив пък резултатите сочат, че търсенията за покупка на апартаменти в строеж формират около 1/3 от общите търсения в агенцията. Бюджетът на клиентите в най-честия случай е до 50 хил. евро, като банковото финансиране е основният източник на средства. Банките предлагат еднакви условия по жилищните кредити по отношение на лихвените равнища - както за покупка на изградено жилище, така и за покупка чрез кредитиране на зелено. За финансовите институции не е пречка да финансират имот, който няма Aкт 16. Това, което е важно потребителите да имат, е добра кредитна история, строителната компания също да е с добро име и да е надеждна и не на последно място - сградата да е получила Акт 14. Когато се финансира покупката на имот с Акт 14, усвояването на кредита става на части. В повечето случаи схемата е индивидуална, договорена с банката и строителя. Финансиране може да се получи до 80-85% от стойността на имота в завършен вид. Покупката на зелено чрез кредит е все по-често търсена възможност за покупка на жилище, смятат експертите на компанията.", "date": "2018.11.27", "title": "Все по-често се търси 100% финансиране за покупка на жилище, смятат експерти"}
{"url": "https://www.dnevnik.bg/sviat/2018/11/27/3352388_ukrainski_kontrarazuznavach_e_tejko_ranen_v/", "text": "Офицер от украинското контраразузнаване е сериозно пострадал след стрелба на руски боен самолет по плавателни съдове, преминаващи през Керченския проток. Потвърждението дойде от ръководителя на Службата за сигурност на Украйна (СБУ) Владимир Хрицак в изявление, публикувано тази сутрин и цитирано от руски медии и \"Ройтерс\". От утре няколко региона в Украйна  ще са във военно положение заради инцидента , изострил напрежението между Москва и Киев. Русия предупреди, че решението на парламента да утвърди военното положение снощи може да усложни и без това напрегнатата ситуация. Руски издания писаха вчера, че след пострадалите при атаката (обяснявана от Москва с нарушаване на териториалните води на страната) има представители на службите. Официално Русия дори потвърди, че сред задържавите (определяни от Украйна като заложници) са още представители на СБУ. Информацията бе потвърдена от Хрицак, според когото екипът на контраразузнаването е бил там в \"подкрепа\" на въоръжените сили. \"Истинската изненада е фактът, че срещу лодките руснаците използваха шест плавателни съда на ФСБ (Федералната служба за сигурност - бел. ред.) и четири на военноморските сили, както и бойни хеликоптери и самолети на Военновъздушните сили на Руската федерация\", казва още Хрицак. Репортер на \"Ройтерс\" в кримския град Керч казва, че според доктор в местна болница трима военнослужещи се лекуват в нея. Журналистът обаче не е бил допуснат до сградата. ФСБ междувременно разпространи кадри с някои от пленените моряци, \"признаващи си\", че са участвали в провокация. Поне един от изглежда, сякаш чете предварително написан текст, и може да се смята, че са били заставени да направят изявлението, твърдят украински представители. Вчера ФСБ обяви, че има безспорни доказателства, че инцидентът е бил замислен от украинската държава, по чиито инструкции са действали екипажите на корабите. Кремъл твърди, че преминаването на украинските съдове през протока е \"провокация\", а руският отговор е справяне с \"нарушители на граница\".", "date": "2018.11.27", "title": "Украински контраразузнавачи са сред задържаните от Русия, един е тежко ранен"}
{"url": "https://www.dnevnik.bg/biznes/2018/11/27/3352408_blizo_31_ot_it_specialistite_raboteshti_v_chujbina/", "text": "Близо 31% от българите, които живеят и работят в чужбина, биха се върнали, други 21% се колебаят. Това показва анкета, проведена от Българската асоциация на софтуерните компании сред повече от 4 хил. души, работещи в над 70 държави. Една трета от анкетираните споделят, че основната им мотивация да се завърнат е възможността за развитие.  \"Тези резултати са изключително обнадеждаващи. Ние ще стартираме кампания \"ЗАвръщането\", за да привлечем тези хора в софтуерната индустрия, където изпитваме остър недостиг на кадри, а възможностите за развитие са много\", смята Доброслав Димитров, председател на организацията, цитиран в съобщение до медиите.  Проучването на асоциацията показва, че две трети от всички анкетирани, които биха се завърнали, са с висше образование. А най-голям брой желаещи да се завърнат в момента работят в Англия, Германия и САЩ. През последните пет години българската софтуерна индустрия се развива с изключително бързи темпове. През 2017 г. ръстът на бранша е почти 20%. Оперативните приходи са на стойност 2.54 млрд. лв., което е двойно увеличение спрямо 2012 г. Това сочи Барометърът за състоянието на софтуерната индустрия, който асоциацията изготвя всяка година. Докладът е разработен въз основа на данни от допитване до членуващите компании, както и анализ на софтуерната индустрия в България, изготвен от независимата консултантска компания CBN - Pannoff, Stoytcheff & Co., по поръчка на асоциацията. Към момента в бранша са заети над 27 хил. души, като през 2017 г. броят на новонаетите в индустрията се е увеличил с 15% спрямо предходната година. В тези данни не са включени специалистите, които работят в другите отрасли като банковия сектор, телекомуникации и т.н. Същевременно всяка втора софтуерна компания планира 25-50% ръст на наетите през следващата година, но прогнозата за цялата индустрия е само 10% ръст поради липса на достатъчно кадри.  На фона на тези възможности близо 60% от анкетираните заявяват, че биха работили в българската ИТ индустрия, но само 20% имат необходимата квалификация. Според Барометъра всеки пети зает в индустрията не е ИТ специалист.", "date": "2018.11.27", "title": "Близо 31% от ИТ специалистите, работещи в чужбина, били готови да се върнат"}
{"url": "https://www.dnevnik.bg/sport/2018/11/27/3352342_fifa_pod_natisk_da_prinudi_iran_da_dopusne_jeni_na/", "text": "ФИФА е под натиск да постави краен срок, в който Иран да промени политиката си по отношение на присъствието на жени на футболни мачове. Панелът за човешките права към организацията настоява за ултиматум към азиатската страна, неизпълнението на който да доведе до санкции. В доклад панелът заключи, че забраната за посещение на футболни срещи в Иран от жени е в разрез с етичния кодекс на ФИФА, който \"забранява дискриминацията, включително на основа на пола\". \"ФИФА трябва да е категорична относно времева рамка, в която Иран да покрие очакванията на ФИФА за защита на човешките права\", се казва в доклада. В Иран съществува забрана за  жените да присъстват на спортни събития , в които участват мъже. В миналото нарушаването на правилата можеше да доведе до глоби и дори затвор. От тази година страната смекчи политиката си, като  з а пръв път от близо 40 години жени присъстваха на футболен мач в Иран . Това се случи през октомври по време на приятелската среща на националния отбор срещу Боливия. Според информация на Би Би Си тогава са били допуснати \"определен брой жени\", сред които са били семействата на играчите. Преди това  жени бяха допуснати да гледат на голям екран в Техеран  част от мачовете на тима от световното първенство по футбол в Русия. ", "date": "2018.11.27", "title": "ФИФА е под натиск да принуди Иран да допусне жени на стадионите"}
{"url": "https://www.dnevnik.bg/bulgaria/2018/11/27/3352417_demokratichna_bulgariia_poiska_iasna_poziciia_na/", "text": "Демократична България\" е обезпокоена от  ескалацията на напрежението  между Русия и Украйна през последните дни в Черно море и липсата на ясна и категорична позиция на българското правителство по кризата, предизвикана от агресивните действия на Русия, които заплашват сигурността на целия черноморски регион. Това се казва в позиция на извънпарламентарното обединение, изпратена и до медиите. Всичко за решението на Украйна да въведе военно положение и мерките, следващи от него, четете  тук . Мярката последва напрежението в Керченския проток, след като руските власти  откриха огън по три украински кораба, преминаващи през него .", "date": "2018.11.27", "title": "\"Демократична България\" поиска кабинетът да заяви позиция за кризата в Керченския пролив"}
{"url": "https://www.dnevnik.bg/sport/2018/11/27/3352407_shefut_na_latviiskata_atletika_e_ulichena_v_upotreba/", "text": "Председателят на латвийската федерация по лека атлетика Инета Радевича е уличена в употреба на допинг. Повторното изследване на проби от Лондон 2012 е показало наличие на стероида оксандролон. Бившата състезателка в скока на дължина прекрати кариерата си след олимпийските игри преди шест години. Положителната проба обаче може да я принуди да слезе от настоящия си пост. В Лондон Радевича стана четвърта, като остана на сантиметър от медалите. Латвийката е сребърна медалистка от световното през 2011 г. Тя е петата жена с положителна проба от игрите в Лондон. По време на игрите имаше един положителен резултат, а след това латвийката и други четири състезателки бяха уличени в употреба на забранени вещества при повторното изследване на пробите.", "date": "2018.11.27", "title": "Шефът на латвийската атлетика е с положителна проба от Лондон 2012"}
{"url": "https://www.dnevnik.bg/photos/2018/11/27/3352418_fotogaleriia_chetiri_deca_shte_putuvat_do_svoia/", "text": "Авиокомпанията \"Търкиш еърлайнс\" (Turkish Airlines) сбъдва мечтите на четири деца със   \"Градът, за който мечтая с Turkish Airlines\". В него се включиха деца от 5 до 12 години, а за победителите авиокомпанията е подготвила специална награда – 3 двупосочни билета до нарисуваната дестинация (за детето и двама родители).", "date": "2018.11.27", "title": "Фотогалерия: Четири деца ще пътуват до своя мечтан град с \"Търкиш еърлайнс\""}
{"url": "https://www.dnevnik.bg/sport/2018/11/27/3352434_video_8_godini_ot_istoricheskite_pet_gola_na_berbatov/", "text": "На този ден преди осем години  Димитър Бербатов влезе в историята на английския футбол . Българският нападател отбеляза пет гола в един мач и донесе разгромна победа на \"Манчестър юнайтед\" със 7:1 срещу \"Блекбърн\". Бербатов изравни рекорда за най-много попадения в двубой от Висшата лига. Преди него това бяха правили само Анди Коул за победата на \"Юнайтед\" срещу \"Ипсуич\" с 9:0 през март 1995 г., Алън Шиърър за победата на \"Нюкасъл\" срещу \"Шефилд уензди\" с 8:0 през септември 1999 г. и Джърмейн Дефоу за победата на \"Тотнъм\" срещу \"Уигън\" с 9:1 през ноември 2009 г. Бербатов стана първият чужденец, отбелязал пет гола в един мач във Висшата лига. Постижението му беше изравнено от Серхио Агуеро при успеха на \"Манчестър сити\" срещу \"Нюкасъл\" с 6:1 през октомври 2015 г. Аржентинецът е и последният играч с пет попадения в една среща в елита на английския футбол. Срещу \"Блекбърн\" Бербатов се разписа във 2-ата, 27-ата, 47-ата, 62-ата и 70-ата минута, за да сложи край на голова суша от 538 минути. С успеха тогава \"Юнайтед\" излезе начело в класирането, а в края на сезона спечели титлата с девет точки аванс пред \"Челси\" и \"Манчестър сити\".  Бербатов имаше основна заслуга за триумфа на \"червените дяволи\", като завърши шампионата с 20 попадения. Той раздели голмайсторския приз с бившия си съотборник на \"Олд трафорд\" Карлос Тевес, който тогава играеше за градския съперник \"Сити\". За осемте си сезона във Висшата лига, в които защитаваше цветовете на \"Юнайтед\", \"Тотнъм\" и \"Фулъм\", българският нападател записа пет мача с три и повече попадения. Това му отрежда девето място във вечната ранглиста. С повече хеттрикове от него са Луис Суарес (6), Уейн Рууни (7), Майкъл Оуен (8), Хари Кейн (8), Тиери Анри (8), Роби Фаулър (9), Агуеро (9) и Шиърър (11). Бербатов, който през уикенда заяви, че  краят на състезателната му кариера е съвсем близо , има общо 94 гола в 229 мача във Висшата лига. ", "date": "2018.11.27", "title": "Видео: 8 години от историческите пет гола на Бербатов срещу \"Блекбърн\""}
{"url": "https://www.dnevnik.bg/razvlechenie/2018/11/27/3352433_da_si_sgotvim_vecheria_s_brashneni_chervei_predlaga/", "text": "Какво ще вечеряте? Какво ще кажете за паста с брашнени червеи? Звучи леко... отблъскващо, но това съвсем скоро може да е съвсем реална оферта за вечеря, ако 28-годишната Катарина Юнгър от Хонконг успее да прокара идеята си, разказва \"Ройтерс\". Тя е собственик Living Farms - стартъп, който произвежда инкубатори за насекоми от 2016 г. насам. В момента работи над компактен модел, който култивира брашнени червеи за употреба в кухнята или в часовете по биология. \"През 2050 г. на планетата ще има девет милиарда души, така че трябва да открием нови решения, за да се изхранваме, както и да изхраним следващите поколения\", казва Юнгър. \"Насекомите предлагат наистина страхотна алтернатива на сегашното производство на месо, тъй като могат да се отглеждат върху хранителни отпадъци, с много малко пространство, с малко вода и имат чудесен вкус\", допълва още тя. И докато мнозина може и да се отвратят от перспективата да ядат насекоми, този тип храна е съвсем типична в страни като Тайланд и Китай. \"Съдържат много протеини и малко холестерол\", коментира Ли Чанг, собственик на ресторант в Хонконг. Според него добре изпържените скакалци, насекомите от разред Пръчици и копринените буби са много полезни за здравето. Базираният в Хонконг специалист по хранене Майлс Прайс пък коментира, че отглеждането на алтернативни протеини като насекоми например продължава да е предимно нерегулирано, което може да има големи последици върху безопасността на храните и приема на потребителите. Според него трябва да се приложи по-строг подход към производството, което ще даде и повече увереност в потребителите, че това е безопасен източник на протеини. Компанията Livin Farms смята, че тяхната система осигурява решение от типа \"направи си сам\", тъй като брашнените червеи се хранят с остатъци от храна и могат да бъдат събирани на седмична база, да се замразяват и след това да се готвят по различни начини. Разнообразното приложение на дългите около 2,5 см. ларви на бръмбара, който е широко разпространен в света, е друго допълнително предимство. За разлика от месата те могат да се приготвят по два различни начини - пикантни и сладки, разказва един от разработчиците на метода Клейтън Уонг, докато демонстрира как готви брашнени червеи с чушки, домати и лук за паста сос с маскарпоне. \"Мисля, че е много динамично и мога да се заиграя доста\", допълва той пред агенцията.", "date": "2018.11.27", "title": "Да си сготвим вечеря с брашнени червеи, предлага хонконгски стартъп"}
{"url": "https://www.dnevnik.bg/sviat/2018/11/27/3352453_vunshnoto_ministerstvo_suvetva_da_se_ogranichat/", "text": "Министерството на външните работи съветва българите да ограничат пътуванията си до  Украйна  заради въведеното там военно положение, което ще продължи до 28 декември. МВнР съветва българските граждани, пребиваващи на  територията на Украйна  или пътуващи за страната, да предприемат следните мерки: - да се регистрират на сайта на МВнР или в българските дипломатически представителства, като посочат периода и мястото на пребиваване и оставят актуален телефон за връзка; - да избягват райони, в които се провеждат  демонстрации и протестни действия , както и участие в такива; - да следят за актуална информация в медиите; - да следват инструкциите на местните власти, в това число полиция и военни патрули, като проявяват спокойствие и търпение. За военното положение То обхваща  следните области : Виницка, Луганска, Николаевска, Сумска, Одеска, Харковска, Черниговска, Херсонска, Донецка и Запорожка. Правомощията на военното командване в условията на военно положение включват: - организиране на блок-постове и контрол на автомобилния транспорт по всички пътища на територията; - засилен контрол по всички гранични контролно-пропускателни пунктове; - евакуация на населението и предприятията от опасни райони; - въвеждане на комендантски час; - въвеждане на контрол върху средства за масова информация; - възможно е изземване за временно ползване имущество на физически и юридически лица за нуждата на армията; - използване на помещения и оборудвания на заводи, офиси и др. за целите на отбраната.", "date": "2018.11.27", "title": "Външното министерство съветва да се ограничат пътуванията до Украйна"}
{"url": "https://www.dnevnik.bg/sport/2018/11/27/3352444_fifa_dade_bfs_za_primer_zaradi_bazata_v_boiana/", "text": "Директорът на ФИФА за Европа Бьорн Васало даде Българския футболен съюз (БФС) за пример. Той изтъкна важността националните федерации да се възползват от международна подкрепа за осъществяване на различни проекти. \"Надявам се все повече държави да последват примера на България и да използват подкрепата на международните федерации за реализацията на мащабни проекти като тази прекрасна база в Бояна\", каза Васало, цитиран от сайта на БФС. Думите му дойдоха при откриването на семинара FIFA Forward 2.0 в Бояна.  \"Изпитвам огромна гордост от факта, че за домакин на това събитие бе избрана България и по-конкретно тази база, построена с подкрепата и на световната футболна централа. Този семинар е поредното доказателство за отношението на ФИФА към развитието на всяка конкретна федерация и към прогреса на играта като цяло. Лично аз, от позицията си на член на Комисията за развитие на футбола към ФИФА, съм убеден, че това събитие ще бъде изключително ползотворно за всички участници\", заяви президентът на БФС Борислав Михайлов. В събитието участват представители на 17 национални федерации. Експертите на ФИФА ще ги запознаят с нововъведенията в начините на финансиране, практиките и регулациите на програмата FIFA Forward.", "date": "2018.11.27", "title": "ФИФА даде БФС за пример заради базата в Бояна"}
{"url": "https://www.dnevnik.bg/sviat/2018/11/27/3352457_sauditskiiat_prestolonaslednik_e_poiskal_sreshta_s/", "text": "Саудитският престолонаследник принц Мохамед бин Салман е поискал да разговаря с турския президент Реджеп Тайип Ердоган на срещата на върха на страните от Г-20 в Аржентина тази седмица. Това казва турският външен министър Мевлют Чавушоглу в  интервю за германския вестник  \"Зюддойче цайтунг\". Въпросът е бил зададен по телефона няколко дни преди да започне срещата в Буенос Айрес в края на седмицата. \"Ще видим\", е казал Ердоган според Чавушоглу. Попитан дали самият той очаква повече яснота за убийството на саудитския журналист Джамал Хашокжи, ако се проведе такава среща, турският първи дипломат казва: \"Надявам се, но не съм сигурен.\" Въпроси Убиийството в саудитското консулство в Истанбул обтегна отношенията между управляващите в Анкара и Рияд. Турция настоява, че Саудитска Арабия не е отговорила на основни въпроси - например кой е поръчал да бъде ликвидиран Хашокжи или къде е тялото му - а само се занимава с организаторите или физическите извършители. Същевременно Ердоган намеква, а турски медии  открито допускат , че самият принц Мохамед бин Салман може да стои зад убийството. Президентът каза в началото на месеца, че  смъртта на Хашокжи е поръчана  на най-високо ниво във властта. Според Чавушоглу Рияд е обещал да изпрати и фоторобот на турски граждани, помагали на саудитските извършители. \"Защо фоторобот? Имат истинските имена\", пита той. \"Това е предумишлено убийство... може да се чуе как експертите по съдебна медицина инструктират другите: трябва да слушат музика, докато режат тялото. Един обръща внимание, че му харесва.\"", "date": "2018.11.27", "title": "Саудитският престолонаследник е поискал среща с Ердоган тази седмица"}
{"url": "https://www.dnevnik.bg/biznes/2018/11/27/3352450_stolichnata_obshtinata_planira_remonti_na_vik_mrejata/", "text": "До края на тази година Столичният общински съвет ще избере квартали и населени места около София, в които да бъдат подменени или да се изградят водопроводи и канализация, като общата сума за проектите ще е 500 млн. лева. За целта общината ще кандидатства за 400 млн. лева по Оперативна програмата \"Околна среда\" 2014-2020 г., а останалите 100 млн. лева ще отпусне от бюджета си. Проектът беше представен в общинската комисия по инженерна структура днес и е част от  план на общината от миналата година  за изграждане и рехабилитация на водопреносната мрежа. Срокът за изпълнение е до 2025 г. а общата стойност на всички проекти е 2 млрд. лева.  Представеното днес предложение предвижда реконструирането на двете пречиствателни станции за питейни води \"Бистрица\" и \"Панчарево\", както и да се увеличи капацитетът инсталацията за третиране на утайките от пречиствателната станция за отпадъчни води \"Кубратово\". Обектите са от съществено значение за пречистването на питейната вода в София. Ремонти на ВиК мрежата и изграждането до 2020 г. може да очакват и в населените места селата \"Герман\", \"Лозен\", \"Панчарево\",\"Бистрица\",\"Кокаляне\", \"Кривина\", \"Казичене\", \"Чепинци\", \"Негован\", \"Световрачене\", \"Кубратово\", \"Абдовица\", \"Бусманци\", \"Иваняне\", \"Волуяк\",\"Долни Богров\", \"Горни Богров\", \"Яна\".", "date": "2018.11.27", "title": "Столичната община планира ремонти на ВиК мрежата с 400 млн. лева от европрограма"}
{"url": "https://www.dnevnik.bg/evropa/2018/11/27/3352464_migrantskiiat_potok_ot_otpravnata_tochka_na_trafika_v/", "text": "Отплаванията на лодки с мигранти за Италия от Сабрата - навремето най-големия в Либия отправен пункт за трафик на хора - са силно намалели вследствие на мерките за сигурност, предприети под европейски натиск. Но местният клон на либийската брегова охрана се чувства пренебрегнат. Оттам се оплакват, че все още изпитват недостиг на ресурс, не могат да патрулират с единствената повредена лодка, единствения автомобил и при липса на униформи. Сабрата, на 75 км западно от Триполи, е мястото, което на фона на бандитското беззаконие трафикантите години наред използваха за стартова площадка на мигранти от средиземноморското крайбрежие на Либия към Италия. Пикът на мигрантския поток бе през 2016 и началото на 2017 г. Броят на отплаванията спадна рязко през юли 2017 г., след като най-големият трафикант в града Ахмед ад Даббаши, известен и като Ал Аму (Чичото), сключи с либийските власти под италиански натиск сделка да се оттегли от трафика на мигранти. Два месеца по-късно конкурентна милиция изтласка в сражения Ал Аму и последователите му и оттогава укрепва позициите си, а в началото на този месец предотврати негов опит да се завърне. С подкрепата на Европейския съюз и Италия бреговата охрана на Либия зачести прехващанията на мигранти в зона от 155 км навътре в морето, а спасителните кораби на благотворителни организации, които навремето насочваха голяма част от мигрантите към Италия, се оттеглиха. Отплаването на мигранти от 120-хилядния град Сабрата сега почти е замряло, докато преди оттам тръгваха хиляди на седмица. През октомври т.г. в къщи в града са били задържани 35 мигранти, преди да потеглят, съобщиха служители. \"Ние вече нямаме трафиканти на хора. Милициите си отидоха\", казва генерал Омар Алмабрук Абдулджалил, ръководител на оперативния център в Сабрата на армията и силите за сигурност. Но местната брегова охрана казва, че не се е възползвала от помощта от ЕС, която се разпределя през Триполи - там подразделенията на министерствата на отбраната и на вътрешните работи са получили девет патрулни лодки. Бреговата охрана в Сабрата има 150 човека персонал, но разполага само с един автомобил и една повредена надуваема лодка, използвана преди това от трафиканти. Без униформи \"Ние дори нямаме униформи\", казва Айман ад Даббаши, флотски офицер в цивилни дрехи. Той бил прехвърлен от Триполи, след като част от служителите на бреговата охрана в Сабрата били отстранени заради сътрудничество с трафикантите. \"Не можем да патрулираме. Не можем да поправим мотора на лодката. Радарът е повреден\", казва той. Като оправдание Даббаши казва, че координацията между Триполи и по-малките крайбрежни градове все още е слаба. В службите за сигурност в Сабрата има ветерани от въстанието, свалило Муамар Кадафи през 2011 г., а също салафити - крайноконсервативна мюсюлманска група, разпростряла влиянието си в обширната северноафриканска страна. \"Те подкрепят армията като доброволци в тези необикновени времена, през които преминава Либия\", казва Абдулджали, координаторът по сигурността в града. От януари досега в Италия са пристигнали по море 22 541 мигранти, доста по-малко от 119 369-те за цялата 2017 г., обяви Международната организация по миграцията (МОМ). Все още много мигранти загиват, когато претоварени и несигурни надуваеми лодки потъват на път към Европа. През тази година са регистрирани 1277 удавени по централния средиземноморски път, докато за същия период през миналата година те са били 2786, сочат данни на МОМ. Властите казват, че отплаванията с лодки от Сабрата са прекратени, но понякога биват задържани мигранти при опит да достигнат други крайбрежни градове като Зуара до тунизийската граница. \"Има нова тенденция либийски семейства да прекарват мигранти от Триполи до Зуара срещу 500 динара (129 долара)\", казва Басим Башир, който ръководи службата за борба с нелегалната миграция в Сабрата. \"Така че сега на контролните пунктове претърсваме и семействата\", добавя той. /БТА", "date": "2018.11.27", "title": "Мигрантският поток от отправната точка на трафика в Либия е намалял значително"}
{"url": "https://www.dnevnik.bg/bulgaria/2018/11/27/3352486_ombudsmanut_predupredi_che_parite_za_lichna_pomosht/", "text": "Парламентарната комисия по труда и социалната политика прие на второ четене Закона за личната помощ. Според омбудсмана Мая Манолова обаче с гласуваните текстове хората ще останат без личен асистент от 1 септември 2019 г. и това е в \"резултат на работата на екипа на финансовото министерство с любезното съдействие на социалния министър\", предаде БТА. С приетите на второ четене промени е предвидено размерът на средствата за лична помощ всяка година да се определят в закона за бюджета на социалното министерство. Манолова заяви, че този ограничителен текст е и мотив да напише конституционна жалба, защото няма друга помощ по друг закон, която да е лимитирана от финансовото министерство и да не се дава според нуждите на хората. \"Отсега се знае, че тъй като ще продължат да действат програмите на социалното министерство, до 1 септември парите ще свършат\", каза Манолова. Майки на деца с увреждания, които присъстваха на заседанието, посочиха, че ще търсят отговорност от премиера и ще продължат с протестите.", "date": "2018.11.27", "title": "Омбудсманът предупреди, че парите за лична помощ ще свършат на 1 септември"}
{"url": "https://www.dnevnik.bg/sport/2018/11/27/3352461_mirela_demireva_beshe_izbrana_ubeditelno_za_nai-dobur/", "text": "Състезателката в скока на височина Мирела Демирева беше избрана за най-добър атлет на България за годината. Тя спечели отличието за втори път след 2016 г. Демирева събра 276 точки в анкетата на списание \"Атлетика\". Второто място зае  световната шампионка на троен скок за девойки Александра Начева  (243 точки), а трета е спринтьорката Ивет Лалова (224 точки). Сред първите пет има още една жена - Габриела Петрова със 166 точки. Петото място е за Валентин Андреев (хвърляне на чук, 164 точки). Демирева имаше успешна година, като стана шеста на световното в зала, което беше и най-доброто класиране за български атлет в турнира. През лятото  тя за първи път в кариерата си преодоля 200 см в \"Диамантената лига\" . Най-силното ѝ състезание беше във финала  на европейското в Берлин, където се пребори за сребърния медал след преодоляване на 200 см .", "date": "2018.11.27", "title": "Мирела Демирева беше избрана убедително за най-добър атлет на България"}
{"url": "https://www.dnevnik.bg/bulgaria/2018/11/27/3352496_demokratichnata_obshtnost_poiska_vuvejdane_na_mashinno/", "text": "Представителите от всички партии в българската Демократична общност се обединиха около искането за реално  въвеждане на машинно и дистанционно електронно гласуване  и премахване на изборните манипулации. Това стана по време на дискусия по темата, организирана от \"Движение България на гражданите\", става известно от съобщение до медиите. Под него са се подписали \"Движение България на гражданите\"; \"Демократична България\"; Съюз на демократичните сили; Българска нова демокрация; Обединени земеделци; Български демократически форум и Български земеделски народен съюз. \"Считаме, че правителството и Народното събрание са  длъжни да спазят  закона , съдебното решение и волята на българските граждани, недвусмислено изразена на  провелия се на 25 октомври  2015 г. референдум, и незабавно трябва да предприемат всички необходими действия за изпълнение на конституционните си задължения.\", пише в текста на позицията. Тя гласи, че ще се работи за създаване и приемане на справедливи правила, \"които да премахнат извършваните досега изборни манипулации и така да възстановят доверието на българските граждани в честността на вота.\" Някои от мерките, по които ще се работи, е да се предвидят средства в държавния бюджет, които са необходими за закупуването на сигурни технологии, както и да започне издаването на електронни идентификационни документи. Подкрепилите позицията заявяват, че остро се противопоставят на законопроекта за изменение и допълнение на Изборния кодекс, внесен от ГЕРБ и \"Обединени патриоти\", \"с който на практика се отменя дистанционното електронно гласуване и се ограничава значително машинното гласуване\". \"Отстояваме въвеждането в най-кратки срокове на нормативни правила, които да гарантират въвеждането на сигурни системи за машинно и дистанционно електронно гласуване; настояваме за създаване на коректни избирателни списъци и регистри, в които не присъстват сега съществуващите \"мъртви души\"; ще предложим въвеждане на възможността за дистанционно гласуване по пощата\", се казва още в текста.", "date": "2018.11.27", "title": "Извънпарламентарни партии настояха за машинно и електронно гласуване"}
{"url": "https://www.dnevnik.bg/zelen/2018/11/27/3352529_ekokoaliciiata_glavniiat_prokuror_triabva_da_spre/", "text": "За природозащитниците предложението на главния прокурор към  на закона и екоминистърът също ще наруши закона, ако го последва. Това се казва в позиция на коалицията от неправителствени организации и граждански групи \"За да остане природа в България\", разпространена до медиите. Миналата седмица в интервю за Би Ти Ви главният прокурор  Сотир Цацаров каза , че заради извършените нарушения концесията за ски зона Банско в Национален парк Пирин трябва или да се промени, или в противен случай на правителството ще му бъде потърсена наказателна отговорност. Природозащитниците отхвърлят идеята за промяна в концесията. Според тях след като прокуратурата е открила нарушения на концесионера на ски зоната в Банско \"Юлен\" АД, то трябва д . Преподписване на концесионния договор с нова, по-голяма площ, и по-голямо концесионно възнаграждение, не е правомерно действие, според тях. Те твърдят, че \"  да следи за законността в държавата. Недопустимо е този орган и да се заканва, че ще търси наказателна отговорност, ако не се наруши законът, от което реална облага ще получи именно концесионерът на ски зона Банско и от това ще настъпят значителни последици, като се узаконят вредите, нанесени на Национален парк Пирин,\" продължава позицията. Природозащитниците отново призовават екоминистъра Нено Димов да обяви името на реалния собственик на концесията. По силата на Закона за мерките срещу изпирането на пари в екоминистерството трябва да има такава информация, припомнят те. В отговор на твърдението на министър Нено Димов, който обяви в петък, че  договорът за концесията трябва да се промени, защото площта й е спорна , екокоалицията напомня, че всяко строителство в България се извършва на основата на подробен устройствен план (ПУП), технически проекти и разрешение за строителство. В тези документи са посочени площите и разположението на строежа. Те се издават на името на собственика - в случая на Министерство на околната среда и водите (МОСВ). Ако някой от обектите в ски-зоната няма тези документи, значи е незаконен и подлежи на премахване, заявяват природозащитниците. Те напомнят, че екоминистърът е част от екипа, разработил тези документи за ски-зона Банско. Той е бил заместник-министър по времето, когато е одобрена Оценката за въздействие върху околната среда (ОВОС) на ски зоната в националния парк, подготвен е договорът за концесия и е обявена процедурата.", "date": "2018.11.27", "title": "Екокоалицията: Главният прокурор трябва да спре концесията, а не да лобира за разширяването й"}
{"url": "https://www.dnevnik.bg/bulgaria/2018/11/27/3352520_prezidentite_na_bulgariia_i_polsha_prizovaha_rusiia/", "text": "Президентите на България и Полша призоваха Русия незабавно да освободи украинските кораби и екипажите им и да направи крачка към деескалация на напрежението между двете държави чрез диалог. Това казаха на пресконференция в София Румен Радев и колегата му Анджей Дуда по повод  инцидентът в Керченския проток , съобщи агенция \"Фокус\". По време на разговорите двамата са се обявили и за гарантиране на свободата на гражданското корабоплаване. Анджей Дуда обяви, че ако има международни инициативи за по-нататъшни санкции на Русия, Полша ще участва в тях. \"Няма съмнение, че Русия е агресор и за пореден път се случва нарушаване на споразуменията, сключени между Русия и Украйна. И това не може да се приеме\", допълни той. Според Дуда страната му е готова да се включи във всички действия, които ще доведат до решение на конфликта между Русия и Украйна. \"Защото там, където загиват хора и където има опасност за живота, там трябва да се вземат важни решения\", заяви полският президент. По-късно през деня темата за напрежението между Русия и Украйна беше сред основните и на разговорите на Анджей Дуда с премиера Бойко Борисов. Двамата са изразили тревогата си от ситуацията в Азовско море. \"В интерес на всички е напрежението да бъде преодоляно с диалог\", подчерта Борисов, съобщи правителствената информационна служба. Той посочил и че Полша е важен фактор за сигурността в Европа и близък съюзник в рамките на НАТО. Радев призова за сътрудничество с Полша в борбата с корупцията Полша е държава, която се пребори с корупцията и изгради свой модел за икономически растеж, и за нас е важно да си сътрудничим в тези модели, каза още Румен Радев. Той допълни, че България и Полша си сътрудничат все повече и в науката, образованието, културата и туризма. Двамата президенти са обсъдили и бъдещите европейски избори. Според българския държавен глава на тях шанс трябва да имат тези партии, които гарантират устойчиво развитие на Европа. Радев посочи, че с госта му са се обединили около идеята, че без да се преодолеят икономическите неравенства в Европа, винаги ще има напрежение. \"ЕС трябва така да се реформира, че да има бързи решения. А механизмът за вземане на решения в момента е бавен и тромав и това отдръпва гражданите от европейските институции\", каза още българският президент. За президента Брекзит е лоша новина за ЕС Според Румен Радев Брекзит е лоша новина за ЕС, но трябва да уважаваме суверенния избор на гражданите на Великобритания. \"Там работят и учат много българи и още повече поляци. И за нас е от особена важност правата на гражданите на ЕС да се запазят. А също и много британски граждани живеят в страни от ЕС\", заяви Радев. Радев посочи, че България и Полша споделят сходни позиции и по отношение на общата кохезионна и селскостопанска политика от ЕС. \"Защото това е инвестиция в единството на Европа. Разбираме и нуждата да се инвестира повече в отбрана и сигурност. Обсъдихме и проблемите по сигурността – Полша се превръща все повече във фактор за сигурността на Европа с всички модернизационни програми за повишаване на отбранителните способности на своите военни сили. А всяка държава трябва да допринася за укрепването на алианса и с политическа мъдрост, и с бойни способности\", заяви той.", "date": "2018.11.27", "title": "Президентите на България и Полша призоваха Русия незабавно да освободи украинските кораби"}
{"url": "https://www.dnevnik.bg/evropa/2018/11/27/3352497_v_otgovor_na_protestite_makron_kaza_che_danucite_vurhu/", "text": "В опит да разсее протестите срещу високите данъци върху горивата президентът на Франция Еманюел Макрон предложи на всеки три месеца да се прави преглед на данъка за дизела и бензина, за да се вземат предвид движенията в световните цени, предаде \"Ройтерс\". Преди време френските власти съобщиха, че от 1 януари 2019 г. цената на бензина ще се повиши с 3 евроцента, а на дизеловото гориво - с 6.5 евроцента на литър. Един от компонентите на по-високите цени е въвежданият от правителството екологичен данък за отделяните газове с парников ефект.  Безредиците през уикенда  дойдоха на фона на  резкия спад в популярността  на Макрон и предизвикаха критики срещу него, че му липсва контакт с избирателите. В продължила един час реч за енергийната политика, в която говори и за протеста на  \"жълтите жилетки\" , Макрон настоя, че няма да бъде накаран да промени курса в стремежа си към преход към по-чиста енергия, нито пък ще измени политиката заради улично насилие. \"Няма да бъркам гражданите и техните искания с гангстери. Няма да отстъпя на тези, които искат да рушат и да създават хаос\", подчерта президентът, който  вчера предупреди , че \"бойните сцени\" може да се отразят на инвеститорските настроения. В израз на необичайно смирение и опитвайки да прояви разбиране към гнева на хората, живеещи извън големите градове във Франция, президентът каза, че администрацията му трябва да действа по-умно, за да избегне създаването на \"Франция на две скорости\". \"Не трябва да променяме курса, защото политическата посока е правилна и необходима\", заяви Макрон. \"Трябва да променим обаче начина, по който работим, защото някои наши граждани чувстват, че този политически курс им е наложен отгоре\", допълни той. По думите му французите не могат да искат по добри обществени услуги и да очакват по-ниски данъци. Той обаче призна, че увеличението на данъка за дизела е причинило повече болка от очакваното. \"Нуждаем се от начин на работа, който да направи този данък по-интелигентен\", подчерта Макрон, предлагайки идеята за преглед на всеки три месеца, без обаче да изясни как той ще се извършва и прилага. Наред с това президентът представи насоките на енергийната политика на Франция за следващите 10 години, съобщи \"Франс прес\", цитирана от БТА. Основните точки от закона за енергийния преход бяха приети през 2015 г. и очертават климатичните амбиции на екологичния преход до 2030 и 2050 г. Подробностите бяха изложени днес в енергийната пътна карта на Франция: Цели - Намаляване на крайното енергийно потребление с 50% през 2050 г. (спрямо 2012 г.). - Намаляване на потреблението на изкопаеми горива с 30% до 2030 г. спрямо 2012 г. (сега правителството е повишило тази цел до 40 на сто). - Делът на възобновяемите енергии в крайното брутно енергийно потребление да достигне 32% до 2030 г. (през 2017 г. беше 13.7 на сто, от които 68% от дърва и електричество, произведено от ВЕЦ). - Делът на атомната енергетика в производството на електричество да достигне 50% до 2025 г. спрямо 72% днес. Този краен срок беше отложен от правителството за 2035 г. - Увеличаване на въглеродните такси чрез съответната енергийна климатична вноска от 22 евро на тон СО2 през 2016 година до 100 евро през 2030 г., с междинна цел 56 евро през 2022 г. - Намаляване на парниковите газове с 40% през 2030 г. (спрямо 1990 г.). Проектозаконът предвижда също така \"въглеродни бюджети\", съставени за три 5-годишни периода, определящи горен праг на емисиите, който не бива да се надвишава. Атомна енергетика - Ограничаване на капацитета на ядрения парк до 63.2 гигавата - колкото е мощността в момента. - Засилване на контрола на съоръженията от Службата за ядрена безопасност (ASN). Възобновяеми енергии - Минимално разстояние от 500 метра между вятърните централи и жилищните райони с възможност местните власти да решават то да бъде увеличено. - Отпускат се 400 милиона евро, за да бъдат удвоени фондовете, подкрепящи производството на енергия от възобновяеми източници. - 100 милиона евро за финансиране на 1500 проекта за метанизация. - Развитие на нови вятърни офшорни зони. Жилища - През 2050 г. жилищният парк ще бъде изцяло обновен според нормите за \"сграда с ниско енергийно потребление\". - При ремонт на фасада, покрив или надстройки е задължително да се извършат и дейности за енергийна ефективност на сградите. - Въвеждане на \"енергийни чекове\" за най-бедните домакинства, за да плащат на доставчиците на енергия или да събират средства за енергийно обновяване на домовете. - Задължават се доставчиците на електричество и газ да предоставят на клиентите данните от измервателните уреди и да създадат системи за предупреждение в случай на свръхпотребление. - Инсталиране на \"интелигентни\" електромери. Транспорт - Инсталиране на 7 милиона колонки за зареждане на електрически автомобили до 2030 г. - Премия за закупуване на електромобил и предаване за скрап на дизелов автомобил. Заедно с бонуса и при налични средства сумата може да достигне 10 хил. евро. - При обновяването на автомобилния парк на държавните и обществени институции половината автомобили трябва да бъдат с \"ниски емисии\". При такситата, колите под наем и наетите автомобили с шофьор този дял трябва да бъде 10% още преди 2020 г. - При обновяването на автопарка в обществения транспорт от 2020 г. половината от автобусите трябва да са на чиста енергия, а от 2025 г. - всичките автобуси. - За финансиране на чист обществен транспорт местните власти могат да кандидатстват за заеми от 5 милиарда евро. - Въвежда се намаление при абонаментите за движение по автомагистрали на автомобили с ниски емисии и съвместно използване на автомобили.", "date": "2018.11.27", "title": "Макрон каза, че данъците върху горивата трябва да са по-справедливи, но отказа да отстъпи пред \"гангстери\""}
{"url": "https://www.dnevnik.bg/bulgaria/2018/11/27/3352515_aleksei_trifonov_e_noviiat_predsedatel_na_sofiiskiia/", "text": "Съдийската колегия на Висшия съдебен съвет игнорира мнението на съдиите от Софийския градски съд, които със значително мнозинство издигнаха за председател съдията от същия съд Евгени Георгиев, и избра с 9 гласа съдията от Апелативния съд Алексей Трифонов за председател на най-важния окръжен съд в страната - Софийския градски съд (СГС). За Евгени Георгиев гласуваха 4-ма членове на колегията. Най-големият окръжен съд СГС, който преживя скандалното управление на Владимира Янева, за което ВСС така и не потърси отговорност, стои без титулярен ръководител втора година, след като подаде оставка Калоян Топалов. Изборът се състоя след като членове на колегията предимно от парламентарната квота - представляващият ВСС Боян Багдалинчев, както и Вероника Имова, зададоха тона в подкрепа на Алексей Трифонов. В подкрепа на Георгиев се изказаха членове избрани от съдийската общност - Цветинка Пашкунова, Олга Керелска, Красимир Шекерджиев. Техни са 4-те гласа за него, заедно с гласа на Лозан Панов. Представянето на двамата кандидати бе оценено от всички изказали се като равностойно. Алексей Трифонов е съдия по наказателни дела, с над 20 години стаж. Завършил е Юридическия факултет на СУ \"Св. Климент Охридски\". Започнал е кариерата си като следовател, а от 1999 г. е съдия – първо в Софийския районен съд, след това в Софийски градски и по-късно - от 2009 г., в Софийския апелативен съд, където правораздава до момента. От март до май 2017 г. е зам.-министър в служебното правителство на Огнян Герджиков, а преди години е бил член на Централната избирателна комисия от квотата на ДПС. Личната си мотивация да се кандидатира Трифонов обясни с общественото недоверие в системата и проблемите й, които се проявявали най-силно в СГС и трябва да бъдат решени, и с убедеността си, че той има волята и знанията да ги реши: \"Натрупаният обществен негативизъм, хроничните проблеми на системата, които в най-голяма степен се наблюдават в работата на СГС, очакванията за справедлива правораздавателната система, които еманират особено много в образа на този съд, убедеността ми, че притежавам необходимите опит и визия за превръщането на този съд в символ на истинско правосъдие, образец на баланс между качество и бързина, са основните мотиви да кандидатствам за ръководител на СГС\", заяви пред кадровиците Алексей Трифонов. Евгени Георгиев, който участва и в новата процедура за избор на председател, бе кандидатът на мнозинството съдии от СГС, които на общото събрание са го подкрепили с 56 гласа срещу 28 за Трифонов. В представянето си Георгиев показа детайлно познаване на проблемите в съда, където е съдия по граждански дела и знае спецификата им, а в СГС се гледат най-значимите граждански и търговски дела. Георгиев е заложил на диалога, разговарял е с всеки съдия и с администрацията, стана известно от неговото изложение и от изказванията на членовете на колегията, които го подкрепиха. Първа в в негова подкрепа се изказа Цветинка Пашкунова. В дебата след изслушването кадровиците не очертаха ясни разлики в качествата на двамата претенденти, които да мотивират избора им. Пръв Боян Магдалинчев подкрепи Трифонов с аргумента, че \"независимо че от 9 години се е откъснал от СГС, познава задълбочено проблемите\". Добави, че е впечатлен от неговия \"балансиран подход\", но не посочи конкретни примери. Вероника Имова видя преимуществото така: \"За разлика от Евгени Георгиев, Трифонов е отдавал своите сили за българското правосъдие\", но не поясни на кое правосъдие е отдавал силите си Георгиев. Георгиев е имал специализации в чужбина. В началото на заседанието Евгени Георгиев помоли члена на колегията Боян Новански (от парламентарната квота) да си направи отвод, тъй като преди време - при първото кандидатстване за председателския пост, е изнесъл неверни обстоятелства за Георгиев - че не е декларирал някога притежаването на акции. Но преди 10 години това обстоятелство не е подлежало на деклариране, когато не е получена печалба от акциите, каза днес Георгиев. Новански отвърна, че не вижда основание за отвод. Севдалин Мавров мотивира подкрепата си за Трифонов с това, че \"не бива да се фаворизира съдийското самоуправление\" и че тъй като и двамата кандидати са се представили достойно и равностойно, \"защо те да не работят заедно\". В дебата се открои въпрос от Севдалин Мавров и по повод това, че Трифонов е бил член на ЦИК от квотата на ДПС. Но пак Мавров каза, че това по никакъв начин не означава партийна обвързаност. Магистрати припомнят също, че по време на процеса срещу депутата от ДПС Митхат Табаков в Апелативния съд прокуратурата поиска отвод на съдията Алексей Трифонов и той го даде. Два акцента се очертаха в изказването на Олга Керелска. Тя обърна внимание на публичното признание на Трифонов днес, че наистина негов колега му е казал преди време да се кандидатира за председател на СГС, но \"тогава този колега не е бил член на ВСС\". Тоест сега е член, така се разбра от обяснението на Трифонов, но той не го назова. По този повод Олга Керелска направи изложение на тема публичност и прозрачност и посочи че двете понятия не са идентични. \"По отношение на публичността се направи много, но не и в постигане на прозрачност в изборите на административни ръководители. Години наред - продължи Керелска - има съдилища в страната, в които въобще няма кандидати за ръководители, или се явява само един. Защото сред редовите съдии е вкоренено убеждението, че изборът е предопределен.\" По думите й с този избор трябва да се отговори на два въпроса: защо считаме че трябва да бъде избран външен кандидат, ако бъде избран такъв; и как осигуряваме прозрачност, като помислим за \"този нюанс\" - че кандидатът е разговарял за кандидатирането си с колега, който сега е член на съдийската колегия. А по повод аргумента в подкрепа на Алексей Трифонов, че е показал желание за диалог, Лозан Панов каза, че ако той е показал такова желание, Георгиев вече го е реализирал, тъй като, за да се кандидатира, е разговарял с всички съдии и с администрацията. Днешната процедура е втора. През март избор не беше направен, защото кадровиците не можаха да изберат председател на СГС между Евгени Георгиев и Светлин Михайлов. По-късно в състезанието влезе Алексей Трифонов, посъветван - както той каза, от свой неназован приятел.", "date": "2018.11.27", "title": "Алексей Трифонов е новият председател на Софийския градски съд (допълнена)"}
{"url": "https://www.dnevnik.bg/politika/2018/11/27/3352292_idvaneto_na_rabota_e_moralen_dulg_i_oshte_citati_ot/", "text": "Председателят на Народното събрание  Цвета Караянчева , която според конституцията заема най-високия управленски пост в държавата, даде в понеделник вечер интервю за \"Шоуто на Слави\". \"Дневник\" подбра цитати от отговорите на парламентарния шеф за управлението на страната, прилагането на законите и работата на депутатите. На въпрос има ли разделение на властите в България, след като премиерът Бойко Борисов лично я е посочил за председател на парламента на мястото на оттеглилия се Димитър Главчев. Рокадата беше направена  в рамките на един час , а в телевизионно интервю тогава Караянчева обясни, че  н е е била питана, а й било казано \"хайде\" . На въпрос дали отсъствията на Бойко Борисов от парламента в ситуации, когато се очаква да бъде там, не са в разрез с разбиранията за парламентарна република и изискванията към отделните власти в нея. За година и половина от началото на това Народно събрание Борисов пропусна дебатите и гласуванията и по трите вота на недоверие към правителството му, а  в парламентарния контрол е участвал три пъти  с отговор на по един въпрос. Попитана дали е редно министър-председателят да не е в парламента, когато се обсъждат промени в кабинета му, както беше с  освобождаването на Валери Симеонов от вицепремиерския пост  и замяната му с Марияна Николова миналата седмица. Писано законово задължение наистина не съществува, но Борисов е първият премиер след 1989 г., който отсъства от зала при гласуването на промяна в правителството. Той пропусна и  смяната на тримата министри , които задължи да напуснат постовете си, за да поемат отговорността за катастрофата край Своге. На въпрос защо няма да се спазят изискванията за въвеждане на машинно и електронно гласуване, съответно от 2017 г и от 2019 г,  записани в Изборния кодекс още в началото на 2016 г. , а ГЕРБ по спешност - с  внесени миналата седмица законови промени , ги отлага. На въпрос защо депутатът от ДПС Делян Пеевски има само едно присъствие от началото на 44-ия парламент, но получава заплатата си. Пеевски трупа отсъствия по неуважителни причини само в комисиите, в които членува - по икономическа политика и туризъм и по земеделие и храни, т.е. не получава допълнителното възнаграждения за тях. Отсъствията му от пленарната зала се водят по уважителни причини, което е преценка на шефа на парламентарната група, и тогава той има право на възнаграждение. На въпроси за политиката на управляващите и протестите из страната в последните седмици.", "date": "2018.11.27", "title": "\"Идването на работа е морален дълг\" и още мисли на първия човек в републиката"}
{"url": "https://www.dnevnik.bg/gradska_sreda/2018/11/27/3352509_nova_45-metrova_sgrada_do_hotel_rila_shte_e_vredna_za/", "text": "Ако бъде построена, 42-метровата сграда до столичния хотел \"Рила\" ще окаже негативно влияние върху трафика и архитектурния облик на центъра, качеството на въздуха, като строежът ще застраши археологическите останки и ще обезсмисли планираните пешеходни зони. Това се разбира от становище на кмета на район \"Средец\" Мария Ачкова на разрешения от главния архитект на столицата Здравко Здравков устройствен план за парцела, които допуска високоетажното застрояване.  Дружеството - собственик на хотела - \"Рила Център\",  иска да може да построи нова жилищна сграда , със стъпаловидна етажност на 2, 4, 6, 8 и 10 етажа. Най-високата й част от 42 метра - колкото е висока и съществуващата част от хотела, ще е откъм ул. \"Леге\". Ачкова  посочва , че преди 10 години кметът на район \"Средец\" е отхвърлил намерение за строеж на 22-етажна сграда в имота, като тогава аргументите за отказа му са същите като днес. Настоящият кмет района посочва, че на земята под имота и около него не са правени проучвания за археологически останки и бъдещо строителство би ги унищожило. Също така строежът може да \"наруши целостта\" на близките сгради, които са недвижима културна ценност. Ачкова посочва, че районът, в който попада хотел \"Рила\" има статут на групова недвижима културна ценност, а новата 42-метрова сграда ще наруши неговия облик. Бъдещата сграда пък ще доведе допълнително автомобили в центъра, където трафикът е сериозно натоварен. Това би било в разрез с твърденията на общината и Здравко Здравков, че искат да превърнат \"София в град на хората\" и да освободят центъра от колите. Освен това ще обезсмисли, както обещава Здравков, превръщане на ул. \"Съборна\" в пешеходна зона\". Не на последно място новите автомобили, които ще се движат в центъра, ще допринесат за допълнителното замърсяване на въздуха в столицата. \"Рила център\" е собственост на \"Пропъртис груп България\" АД и се управлява от модната дизайнерка Яна Хадам. Тя е единственият видим от документите в Търговския регистър акционер в \"Пропъртис груп България\" с дял от 15%, като е и единственият присъствал на събранията на акционерите. В управлението на \"Пропъртис груп България\" влизат още 28-годишният Иво Андонов и 31-годишната Диана Руменова, като и двамата нямат други видими участия в дружества. \"Рила Център\" и \"Пропъртис груп България\" нямат сайтове и не са посочили телефони за контакт.", "date": "2018.11.27", "title": "Нова 45-метрова сграда до хотел \"Рила\" ще е вредна, смята районният кмет"}
{"url": "https://www.dnevnik.bg/politika/2018/11/27/3352404_ima_li_smisul_ot_agenciiata_za_bulgarite_v_chujbina/", "text": "Държавната агенция за българите в чужбина (ДАБЧ) е координиращ орган на правителството за осъществяване на държавната политика спрямо сънародниците по света. Това е определение за дейността на агенцията според официалния ѝ сайт. Според информацията там функциите на органа са ориентирани към съхраняването на българското етнокултурно пространство извън територията на страната и единението на всички българи, а освен това се поддържат контакти с български организации зад граница \"дружества, землячества, клубове, асоциации, с църковни общини, библиотеки, училища, подпомагаме тяхното формиране и утвърждаване\". \"Изучаваме миналото и днешното състояние на нашите общности зад граница и изготвяме програми за работа с тях\", пише още на сайта на агенцията. Реалността е, че всички тези функции се изпълняват и от други държавни институции като Министерството на външните работи и министерството на образованието. Единствената \"уникална\" функция на агенцията е да дава удостоверения за български произход, които са част от процеса по взимане на българско гражданство на чужденци с българско самосъзнание или при кандидатстване за разрешителни за постоянно пребиваване. Същинските решения за даване на гражданство се правят в Министерството на правосъдието въз основа на тези удостоверения и след решение на съвета по гражданство, в който участват представители на няколко институции. Според закона за българите в чужбина документи за произход се издават от \"български или чужд държавен орган\", \"организация на българи, живеещи извън Република България, призната от компетентния български държавен орган\", или Българската православна църква. Работата на агенцията е да провери дали тези документи не са фалшиви. Освен в този закон дейността на агенцията е регламентирана в стратегия за българите в чужбина, приета по време на правителството на Орешарски. Най-сериозният случай на корупция  Точно тази функция на агенцията – даването на удостоверения, се оказа в дъното на скандал, който не стихва почти месец. В началото на ноември  при операция в ДАБЧ бяха арестувани 20 души , но в крайна сметка обвинения получиха едва четирима. Обвинението на председателя на агенцията Петър Харалампиев, който е от квотата на \"патриотите\", е за ръководене на престъпна група и взет подкуп от 5 хил. евро, както и за пет вторични престъпления за взети по 350 евро. Главният секретар Красимир Томов е обвинен за взети подкупи от 800 евро и 1500 евро. Обвинени са и двама посредници, които не са служители на агенцията. Акцията в Държавната агенция за българите в чужбина бе определена от зам. главния прокурор Иван Гешев като \"най-сериозния случай на корупция по високите етажи на властта\", \"без аналог в новата история\". Правителството мисли за закриване На последното заседание на кабината миналата седмица премиерът  Бойко Борисов е възложил  на част от министрите си да мислят как да бъде закрита Държавната агенция за българите в чужбина. Борисов намеква, че задачите на агенцията могат да се разхвърлят на министерствата на вътрешните работи, на правосъдието, на културата, на образованието, президентството и други. Това са и институциите, от които Борисов очаква предложения за евентуалното закриване на агенцията. Ден по-рано главният прокурор Сотир Цацаров изрази личното си мнение, че Държавната агенция за българите в чужбина е генератор на корупционни практики и  не трябва да участва в процеса  по кандидатстване за българско гражданство. Българите в чужбина: Съществуването е безсмислено Открито писмо с искане за закриване на Държавната агенция за българите в чужбина изпратиха до премиера от \"Временни обществени съвети на българите в чужбина\". Съветите са създадени по закона за българите в чужбина. \"Повече от 20 години българското общество, съзнателно или не, е заблуждавано за ролята и функциите на тази агенция като институция, поддържаща връзките на българските граждани и общности в чужбина с националния живот. Фактите, които за съжаление не са широко известни на обществеността, са други. ДАБЧ няма пряко отношение към над милион български граждани, живеещи извън страната!\", се казва в писмото. В него се описват и дублираните функции на агенцията, което прави съществуването и безсмислено: Основната функция на ДАБЧ, която мобилизира двадесетина държавни служители, включително скъпо платени председатели, зам.-председател, главен секретар, юрисконсулт, е да издава удостоверения за български произход, пише още в писмото. В него се казва, че значителен брой от ръководствата на агенцията през годините са бивши агенти на Държавна сигурност, за които \"невъзвръщенската\" реторика показва неразбирането на проблемите на българите в чужбина за тяхното приобщаване към националния живот. Представителите на българите, живеещи зад граница, смятат, че една от основните причини за липсата на ефективна държавна политика към българите в чужбина е ДАБЧ. Те напомнят, че през 2014 г. правителството прие \"Национална стратегия за българските граждани и историческите български общности по света\", но ДАБЧ не прави нищо по нейното изпълнение. Бившият председател: Може да се закрие, ако прерасне в министерство Изненадан бях, каза пред \"Дневник\" предишният председател на агенцията Борис Вангелов за нареждането на Борисов. В момента той е депутат от \"Обединени патриоти\" (ВМРО). Вангелов разказа, че като кандидат за поста е писал концепция, в която е било предвидено да се укрепи административният капацитет на агенцията, като се създаде трета дирекция, която само да удостоверява български произход. А другата агенция да развива връзката с организациите на българи в чужбина, които са над 900. Хубаво е агенцията да прерасне в министерство на българите в чужбина, каза Вангелов, като се позова на международния опит. В Унгария подобната структура има бюджет от 300 млн. евро, а в Румъния бюджетът е 2-3 млн. евро. По негово време (2015 - 2017 г.) в агенцията са работили 25 души, а бюджетът е бил 940 000 лв. годишно. Много държави имат такива структури, което е доказателство, че те не си дублират функциите с Външно министерство, аргументира се Вангелов. Българите зад граница според него са 3-4 млн., включвайки и българите от историческите общности в Молдова, Македония и т.н. Ако в агенцията по храните бъде установено нарушение, означава ли, че трябва да бъде закрита, попита риторично Вангелов. Дори и да бъде закрита, някой трябва да издава удостоверенията за български произход, каза Вангелов в коментар на думите на Цацаров, че агенцията е източни на корупционни практики. Не казвам, че непременно агенцията трябва да удостоверява произхода, да прехвърлят удостоверителната дейност на друг, защо трябва да се закрива като институция, попита Вангелов. Според Вангелов хората, работещи в агенцията, са почтени. \"Те са най-обикновени, в хубавия смисъл на думата\", охарактеризира бившите си подчинени Вангелов. Ако закриване означава да прерасне в министерство, аз съм за това, заключи бившият председател на агенцията Вангелов, като подчерта, че това лично негово мнение и не ангажира ВМРО или \"Обединени патриоти\".", "date": "2018.11.27", "title": "Има ли смисъл от агенцията за българите в чужбина, чиито функции са дублирани"}
{"url": "https://www.dnevnik.bg/sport/2018/11/27/3352627_arsenal_shte_zahranva_stadion_emirats_chrez/", "text": "Арсенал\" обяви, че ще използва революционна система за собствено захранване на стадиона си \"Емиратс\" чрез батерия за възобновяема енергия. Технологията е разработена от компанията Pivot Power и може да захранва целия стадион в продължение на 90 минути. Това е еквивалент на мощността, която консумират 2700 домакинства в рамките на два часа. \"Това е голяма крачка напред за клуба, който отдавна се стреми да използва възможно най-ефективно енергията. Използваме зелена енергия от 2017 г. благодарение на Octopus Energy и те ще продължават да ни помагат. Батерията пък е още едно голямо начинание\", каза директорът на \"артилеристите\" Винай Венкетешам. Лондонският клуб от години подкрепя инициативи за зелена енергия. \"Арсенал\" рециклира 80% от отпадъците, които се събират след мачове на стадион \"Емиратс\". Остатъците от храна пък се доставят в специални ферми за биохимическо разлагане, където също се превръщат в енергия. Откакто си партнира с Octopus Energy, \"Арсенал\" използва и нови LED осветителни тела, които намаляват разхода на енергия с 30%. Това пък намалява близо четири пъти въглеродните емисии, които се отделят.", "date": "2018.11.27", "title": "\"Арсенал\" ще захранва стадион \"Емиратс\" чрез възобновяема енергия"}
{"url": "https://www.dnevnik.bg/sport/2018/11/27/3352641_sinut_na_shumaher_shte_kara_vuv_formula_2_ot_2019_g/", "text": "Завръщането на фамилия Шумахер във Формула 1 вече е с една крачка по-близо, след като синът на седемкратния световен шампион Михаел Шумахер,  Мик , ще кара в съпътстващия шампионат Формула 2 от 2019 г. Младият пилот, който спечели  титлата в европейската Формула 3 , ще продължи да бъде пилот на \"Према рейсинг\". \"Щастлив съм да съобщя, че продължавам моето партньорство с \"Према\" и през 2019 г. правя логичната стъпка в развитието на моята кариера към Формула 2. Искам да продължа да развивам моите качества на пилот и разбиранията ми за техниката\", каза Шумахер-младши в официално обръщение. Той ще се качи за пръв път в болид от Формула 2 по време на тестовете на пистата \"Яс Марина\" в Абу Даби. Шумахер, който е роден през 1999 г., записа много силен сезон във Формула 3. Той взе осем победи, 14 пъти се качи на подиума и грабна титлата с 57 точки повече от Дан Тиктъм. Германецът е част от \"Према\" още от 2016 г., когато караше във Формула 4. Италианският отбор има голям опит в промотиране на пилоти към Формула 1. Именно с този тим настоящите пилоти във Формула 1 Естебан Окон и Ланс Строл станаха шампиони във Формула 3, съответно през 2014 и 2016 г. През 2017 г. с \"Према\" Шарл Леклер стана шампион във Формула 2, след което подписа със \"Заубер\" във Формула 1, а от следващия сезон ще кара за \"Ферари\". Формула 2 е най-близкият шампионат до Формула 1 и състезанията се провеждат точно преди стартовете от основния клас. През 2018 г. сезонът във Формула 2 включваше 12 уикенда, във всеки от които има по два старта – нормално състезание и спринтово състезание. Болидите във Формула 2 са с тегло 720 кг заедно с пилота. Те са с едни и същи шасита, произведени от \"Далара\", а двигателите са 3.4-литрови с мощност около 620 к.с. През сезон 2019 във Формула 1 ще участват първите трима от крайното класиране във Формула 2 от настоящата година. Шампионът  Джордж Ръсел ще кара за \"Уилямс\" ,  Ландо Норис за \"Макларън\" , а тайландецът  Александър Албън за \"Торо росо\" .", "date": "2018.11.27", "title": "Синът на Шумахер ще кара във Формула 2 от 2019 г."}
{"url": "https://www.dnevnik.bg/politika/2018/11/27/3352671_gerb_shte_predlojat_globa_ot_750_lv_za_otsustvie_na/", "text": "Всяко неизвинено отсъствие на депутат от парламентарно заседание да се наказва с глоба от 750 лв. Това предложение за промяна в парламентарния правилник ще бъде поставено за обсъждане от ГЕРБ още на следващото заседание на правната комисия, съобщи председателят ѝ Данаил Кирилов (ГЕРБ). Тогава ще се разгледат промените в правилника, предложени от лидера на БСП Корнелия Нинова. Кирилов обяви предложението след поименна проверка, която установи 134 депутати в пленарната зала и последваща размяна на реплики между управляващите и БСП. Поименната проверка беше направен по настояване на ГЕРБ, което е практика от две седмици. С поименната проверка от партията си гарантират, че не може да бъде поискана втора такава от опозицията при по-малко от необходимите 121 народни представители в зала, което би провалило заседанието, а освен това липсващите в зала депутати не могат да си възстановят разходи и транспорт и командировки. Потърпевши от тази \"кворумна игра\" са опозиционните партии - ДПС и най-вече БСП. Депутатите на Корнелия Нинова заявиха, че ще осигуряват кворум, само когато се обсъждат техни предложения. В момента, ако депутат отсъства неоправдано три поредни дни или пет в месеца, се наказва с глоба в размер на 1/3 от заплатата му. С поименната проверка се избягва и \"хакването\" на системата за гласуване, която, ако депутат гласува поне веднъж на заседание, въпреки че не е бил при първоначалното регистриране, не отчита отсъствие. Днес на второ и окончателно, гласуване се гледат бюджетите на Здравната каса и на държавното обществено осигуряване за следващата година. \"Поименната проверка установява 134 депутати в зала, а гласуват 99. Около 38 души попадат в пространството. За пореден път се създава впечатление, че кворумът се наглася\", протестира Таско Ерменков от БСП. Депутатът от ГЕРБ Димитър Лазаров му отговори: \"Едни хора, които ги няма на поименната проверка, идват и се изказват. То бива, бива призраци, но чак толкова. Това е признак за хората с раздвоено съзнание, които не искат да работят\", каза той.", "date": "2018.11.27", "title": "ГЕРБ ще предложи глоба от 750 лева за отсъствие на депутат"}
{"url": "https://www.dnevnik.bg/sport/2018/11/27/3352644_atentatorut_sreshtu_avtobusa_na_borusiia_dortmund/", "text": "Мъжът, който през април 2017 г.  атакува автобуса на \"Борусия\" (Дортмунд) , получи 14 години затвори. Роденият в Русия Сергей Венерголд, който има руски и германски паспорт, беше осъден по 28 обвинения в опит за убийство. Прокуратурата в Германия искаше  доживотен затвор за атентатора . Инцидентът се случи на 11 април 2017 г. край Хьохстен , покрайнините на Дортмунд, преди двубоя на \"Борусия\" срещу \"Монако\" в Шампионската лига. Тогава в близост до автобуса на жълто-черните имаше три експлозии, като най-сериозно пострада защитникът Марк Бартра. Първоначално се смяташе, че зад атаката стоят ислямисти. Десет дни по-късно полицията задържа Венерголд, който се призна за виновен. Той обяви, че атаката му била изцяло по финансови причини. Целта му била атентатът да доведе до сериозно спадане на цената на акциите на \"Борусия\". \"Борусия\" е единственият германски клуб, чиито акции се предлагат на борсата.  Защитата на Венерголд твърдеше, че 29-годишният руснак, който живее в Германия от 13-годишен, е проектирал взривните устройства по такъв начин, че \"никой да не бъде наранен\". Прокуратурата настояваше за доживотен затвор с тезата, че целта Венерголд е била да нарани и убие възможно най-много хора, с което да предизвика срив в акциите на \"Борусия\".  Освен на 14 години затвор атентаторът беше осъден да плати и 15 хиляди евро обезщетение на Бартра.", "date": "2018.11.27", "title": "Атентаторът срещу автобуса на \"Борусия\" (Дортмунд) получи 14 години затвор"}
{"url": "https://www.dnevnik.bg/kultura/2018/11/27/3352646_baletnata_premiera_don_kihot_otkriva_festivala_na/", "text": "Краят на ноември и началото на декември – времето, в което старозагорци, и не само, очакват ФОБИ – Фестивала на оперното и балетното изкуство. Тази вечер, 27 ноември, се отваря завесата на 49-ото му издание. Домакините Държавна опера - Стара Загора, са се подготвили, както винаги, сериозно – ще открият и ще закрият с премиера в двете изкуства, при това в различни формати, макар че, ако съдим по рамката, акцент е балетът. Довечера публиката ще гледа най-новия им спектакъл - \"Дон Кихот\", а на 8 декември от 19 ч. Софийската опера и балет ще закрие с \"Лешникотрошачката\". Последният ден обаче ще има две постановки. От 16 ч. ще ни представят премиерно камерна опера – \"Процесът Мерилин Монро\" на един от големите живи австрийски композитори Роланд Баумгартнер. Публиката от миналата година вероятно го помни с откриващата премиера на друга негова мюзикъл-опера в последна редакция на композитора - \"Сиси – душата на императрицата\". Неслучайно фестивалът се открива с балетната трупа. Тя вече се превърна в еталон за професионален модел как се създава самостоятелен балетен състав със собствена физиономия. За две години Силвия Томова, директор и главен художествен ръководител на балета на Старозагорската опера, успя да изгради почти от нулата нова трупа с характерен облик. Тя е международна, защото 52-мата балетисти в нея са от над 12 страни от цял свят. А с последователност бе изграден такъв репертоар, че да ѝ предаде друг облик – на балетна компания, която може да изпълнява своята функция - да покрива танцувално сложни спектакли. Пред очите ни е ярката танцова драма \"Нестинарка\" на Марин Големинов от миналия сезон, но \"Дон Кихот\" от Минкус е също един от тях. Считат го за заглавие-образец. Специална е и поканата на Томова към Аршак Голумян (Arshak Ghalumyan) за хореографията и режисурата на голямото класическо произведение, защото тя неведнъж специално го е гледала в Германия. Асистент-хореограф е неговата съпруга Красина Павлова. А двамата са солисти на Държавния балет в Берлин. Всъщност Красина е ученичка на Силвия Томова от Балетното училище в София, която след това завършва в Щутгарт и прави блестяща кариера.  На въпроса кое го кара да направи стъпка и към хореографията, въпреки че е премиер солист в такъв голям театър, Голумян отговаря: \"Работил съм с много и различни хореографи и съм се учил от всеки от тях. Но чувствам, че имам какво да кажа на другата, следващата генерация. Това е моят първи класически балет. Преди това съм поставял модерен.\" Той смята, че с него успява да изкаже свободно мислите си. \"В класиката всичко е готово: има история, музика - всичко. Мъничко може да се промени, както го виждам, в зависимост от стила ми. А при модерния всичко е както аз искам\", допълва той. Голумян осъзнава, че кариерата на хората, които се занимават с балет, е кратка. \"Ако искам да остана в нашия свят (а аз искам да остана, защото се чувствам задължен към новата генерация), искам да предам това, което зная, което съм учил. Ако ние не го предадем, то ще свърши с нас... Тази връзка ме заставя да помисля за бъдещето.\" За съвместната им работа с асистент-хореографа Красина Павлова, която е примабалерина и негова колежка в театъра, но и негова съпруга, както и ученичка на Силвия Томова, той казва: \"Тя не ми помага само тук, а навсякъде. Не мога през цялото време да следя за всичко. Танцувала е целия класически репертоар, знае и вариациите. Г-жа Томова ѝ е показала всичко, което трябва да прави. Сега Красина ми го показва на мен.\" Според хореографа е важно класическите балети да се поставят по съвременен начин.  Например, преди класическият балет е продължавал 4 часа. Хората нямали какво да правят и за тях било добре да стоят в театъра да си гледат балет. Сега обаче времената са други – хората работят, имат своите проблеми и търсят по-кратки форми. Моите са двучасови, но държа да има всички картини вътре. Мисля още, че трябва да има хумор. За да може и младите, и децата да дойдат в театъра. В балета трябва да има всичко. Имам късмета да работя в Берлин, където репертоарът е разнообразен, публиките са различни: и млади, и възрастни, и такава за класически, и за модерен репертоар – виждам всичко това и се старая да го комбинирам\", допълва той.  Спектакълът се е превърнал в едно много динамично и раздвижено представление с красиви костюми и декори, дело на Салваторе Русо, един от най-известните италиански сценографи и костюмографи, работил в оперните театри на Европа и Америка. Балетът е изпълнен с интересни образи, чудесни изпълнения - въобще спектакъл, който се гледа с лекота.  В ролята на Китри е примабалерината на Старозагорската опера Анелия Димитрова, която съвсем скоро стана носител на наградата \"Кристална лира\" в категорията \"Млад изпълнител\" (за ролята на Демна в \"Нестинарка\") на Съюза на българските музикални и танцови дейци. А за \"Дон Кихот\" самата Силвия Томова казва: \"Това е голям, много рисков спектакъл. Силната му страна е, че изглежда нов. Спектакъл от ХХI век. Мисля, че ще се получи прекрасен образец, който трупата може да танцува навсякъде и дълго време.\"  Тази година фестивалът е обявен от организаторите му като \"Различният фестивал\". Програмата е богата, жанрово разнообразна – основна и съпътстваща.  Освен българските оперни държавни институции – Варна (с \"Джоконда\" от Понкиели), Пловдив (с \"Катерина Измайлова\" от Шостакович), ще гостува и Македонската опера и балет - Скопие (с интересен поглед - препратка към \"Севилският бръснар\" на Росини в нов прочит на австрийската режисьорка Урсула Хорнер), както и гости от Румъния, Италия, Германия, Русия. От Люксембург ще пристигне и Ансамбъл за съвременна музика. Ще има и певчески концерт \"150 години след Росини\". Във вплетената съпътстваща програма отново ще има и майсторски клас за цигулари с участието на Теодора Късметска-Сороков, професор във Виенската Прайнер консерватория, както и полезния за предприемачество и иновации клас с акцент върху изкуствата, воден от проф. Лидия Върбанова. ", "date": "2018.11.27", "title": "Балетната премиера \"Дон Кихот\" открива Фестивала на оперното и балетното изкуство"}
{"url": "https://www.dnevnik.bg/citat_na_deniia/2018/11/27/3352744_citat_na_denia_bulgariia_se_prevurna_v_zapazena_marka/", "text": "Това заяви спортният министър Красен Кралев по време на неформална работна среща на спортните министри в рамките на Съвета на ЕС в Брюксел. Темата на дискусията беше \"Възможности и предизвикателства в контекста на големите спортни събития\". \"\"В момента основната цел на правителствата в Европа трябва да бъде спечелването на повече домакинства за нашия континент и за страните на ЕС. Трябва да имаме възможността да бъдем конкурентоспособни на останалите държави от другите континенти\", каза още Кралев. Според него \"стартиращата стратегия в Европа за споделяне на домакинствата на големи състезания\" ще даде на европейските страни по-големи възможности да развиват \"умения и самоувереност за спечелване на домакинство дори на световно първенство по футбол в съюз между три или четири по-малки държави\". В тази връзка Кралев посочи, че по  инициатива за съвместна кандидатура между България, Гърция, Румъния и Сърбия  за домакинство на световното първенство по футбол през 2030 г. ", "date": "2018.11.27", "title": "Цитат на деня: България се превърна в запазена марка в организирането на големи спортни събития"}
{"url": "https://www.dnevnik.bg/bulgaria/2018/11/27/3352766_karakachanov_predlaga_obshtestvenopolezen_trud_kato/", "text": "Хората, които имат наложени глоби за дребни престъпления и не ги заплащат, да полагат общественополезен труд. Тази законодателна промяна ще предложи вицепремиерът и министър на отбраната Красимир Каракачанов, съобщава \"Фокус\". Той взе участие в заседанието на Националния съвет за превенция на престъпността. По думите му страната има голям проблем в събираемостта на глобите от малки нарушения и битови проблеми. Именно заради това министърът предлага, ако някой не си плати глобата, да полага безплатен, безвъзмезден общественополезен труд. \"Това е важно за органите на Министерството на вътрешните работи за превенцията срещу престъпността\", уточни Каракачанов. По време на днешната дискусия е била засегната и темата за неприкосновеността на полицая. Според вицепремиера \"българският полицай трябва да има самочувствието, че изпълнявайки своя дълг и спазвайки закона, използвайки физическа сила, помощни средства или дори оръжието си, тогава, когато е по закон, трябва да получава одобрението на обществото, не да бъде хулен от него\". Каракачанов каза още, че  идеята за закриване на Държавната агенция за българите в чужбина (ДАБЧ)  би имала смисъл, ако на нейно място се възстанови съществувалото Министерството на българите в чужбина от първия кабинет на Бойко Борисов.", "date": "2018.11.27", "title": "Каракачанов предлага общественополезен труд като наказание за неплатени дребни глоби"}
{"url": "https://www.dnevnik.bg/photos/2018/11/27/3352764_fotogaleriia_s_fakelno_shestvie_vmro_otbeliaza/", "text": "Днес, 27 ноември 2018 г., се навършват 99 години от подписването на Ньойския договор. Традиционно ВМРО отбеляза датата с факелното шествия \"Български марш\" в София.", "date": "2018.11.27", "title": "Фотогалерия: С факелно шествие ВМРО отбеляза годишнината от Ньойския договор"}
{"url": "https://www.dnevnik.bg/sviat/2018/11/27/3352767_pogreshni_svedeniia_e_duma_na_godinata_na_dictionarycom/", "text": "Погрешни сведения – misinformation – е дума на годината според Dictionary.com, съобщи в. \"Гардиън\". Думата е избрана за сметка на \"дезинформация\" с мотива, че първата означава неволно разпространени лъжливи данни, докато втората обозначава целенасочена кампания. Целта е изборът да послужи като призив за действие и да направи хората по-бдителни за фалшиви новини; теории, че земята е плоска и че ваксините са вредни, обяснява лингвистът Джейн Соломон. Сред думите, търсени много тази година, са \"мейнстрийм\" - след употребата ѝ като обида за традиционните медии от политическото дясно. През февруари обсъждана е фразата \"бяла лъжа\", с която тогавашният директор по комуникациите на Белия дом Хоуп Хикс призна, че е лъгала в интерес на президента Доналд Тръмп. По-рано тази година  Оксфордският речник избра \"токсичен\"  за дума на годината заради атентата срещу Сергей Скрипал, а речникът  \"Колинс\" - \"еднократна употреба\" .", "date": "2018.11.27", "title": "\"Погрешни сведения\" е дума на годината на Dictionary.com"}
{"url": "https://www.dnevnik.bg/zdrave/2018/11/27/3352768_osem_chasa_biaha_nujni_na_deputatite_da_odobriat/", "text": "След близо осем часа дебати и няколко удължавания на работния ден, парламентът прие окончателно на второ четене бюджета на здравната каса за догодина. Освен парите за здравеопазване за 2019 г., с преходните и заключителни разпоредби на закона управляващите прокараха  сериозни изменения във всички закони в здравния сектор и въведоха съществени промени в сферата . Мнозинството не прие нито едно от исканията на опозицията за промени и за отлагане на измененията, докато те не минат през обществени обсъждания. След няколко часа, в които отправяха сериозни критики по всяко от намеренията за промени, от левицата заявиха, че ще сезират Конституционния съд заради начина, по който се прокарват измененията. \"С този закон се променят 18 закона през преходни и заключителни разпоредби на специален закон, какъвто е бюджетът на НЗОК\", отбеляза лидерът на социалистите Корнелия Нинова. Това е звучен шамар върху българското право, това е тежък удар по българския законодателен процес и петно върху лицето на българския парламент, допълни тя. Управляващите от ГЕРБ взимаха думата рядко, а партньорите им в кабинета не взеха отношение към проекта и предложенията по него от около 160 страници. В последния момент от ГЕРБ ревизираха само едно свое намерение – новите фармако-терапевтични ръководства, тоест начинът за лечение на болести, включващи критерии за оценка на резултата от прилаганата терапия и алгоритми за лечение с лекарствени продукти, няма да зависят само от националния съвет по реимбурсиране. Първоначалния вариант предвиждаше тези ръководства да се правят само от съвета по реинбурсиране. В пленарна зала председателят на здравната комисия Даниела Дариткова /ГЕРБ/ предложи, а депутатите приеха, промяна, според която преди да бъдат направени правилата за лечение, ще се вземе и мнението на новите експертни съвети, които ще бъдат сформирани за различните медицински специалности и ще заменят националните консултанти. Народното събрание прие текстовете, които бяха предложени от здравната комисия. Съществени спорове конкретно за парите на касата за догодина, които ще са 4.350 млн. лв., нямаше. Левицата възрази, че на практика този бюджет възпроизвежда досегашното положение и не залага никакви сериозни промени в система, не снема тежест от болниците за сметка на доболничната помощ и др. Опозиция и управляващи отново поговориха и заедно се съгласиха, че е необходима промяна в политиката за лимити на медицинските услуги, да се търси реално остойностяване на услугите и електронизация на системата за индивидуални електронни досиета на пациентите, с които да се осигури по-ефективен контрол на разходите. Тези добри пожелания обаче останаха за следващи периоди. С гласовете на мнозинството депутатите решиха да бъде закрит фонда за лечение на деца и функциите му да бъдат поети от здравната каса от март догодина. Нова мегаагенция за медицински надзор ще е контролният орган за спазването на новите правила за добра медицинска практика и нови медицински стандарти. Тя ще проверява и дали болниците ще приведат дейността си в съответствие с тези нови стандарти до половин година от създаването им. В агенцията ще се влее и агенцията по трансплантациите. ГЕРБ запази частично идеята касата да плаща за болнично лечение само, ако то е извършено от лекар на основен трудов договор в съответната клиника. Ще има обаче и възможности за изключения – когато има недостиг на специалисти, като за целта ще се издава специално одобрение от Надзорния съвет на НЗОК по предложение на директора на съответната регионална каса. Управляващите не се отказаха от идеята касата да плаща само за най-разходно ефективните лекарства. Засега здравните власти обещават, че това ще важи само за лекарствата, изписвани от болниците за домашно лечение и ще е само за пациенти, които започват за първи път лечението си с биологични продукти. Все пак законът залага принципът на разходна ефективност, а допълнителните уточнения за кои лекарства ще се прилага той и как точно ще се прилага ще става с наредба. \"Времето на безвремието в здравната система приключи\", обяви в края на гласуването здравният министър Кирил Ананиев и благодари за приемането на бюджета на касата. Отново отбеляза, че с промените се залага повече контрол, повече правила, по-добро качество на лечение на хората.", "date": "2018.11.27", "title": "Осем часа бяха нужни на депутатите да одобрят бюджета на касата и да пренаредят здравния сектор"}
{"url": "https://www.dnevnik.bg/sport/2018/11/27/3352774_iniesta_mourinyo_unishtoji_nacionalniia_otbor_na/", "text": "Бившият испански национал Андрес Иниеста изрази мнение, че обтегнатите отношения по оста \"Реал\" – \"Барселона\" са развалили обстановката в тима на Испания и са сложили край на състава, който доминираше в световния футбол. \"Фурия роха\" властваше повече от четири години, като стана европейски шампион през 2008 и 2012 г., а през 2010-а стъпи и на световния връх. Иниеста смята, че в основата на развалените отношения е Жозе Моуриньо, който беше начело на мадридчани между 2010 и 2013 г. \"Не трябва да сте от \"Реал\" или \"Барселона\", за да знаете, че обстановката беше неприятна. Ключова роля за това имаше Моуриньо\", каза Иниеста. Той даде за пример скандалният втори мач за Суперкупата на Испания през 2011 г. \"Барселона\" спечели с 3:2 и с общ резултат триумфира с трофея, но трима играчи получиха червени картони (Месут Йозил, Марсело и Давид Вия). Накрая Моуриньо бръкна в окото на асистента на Пеп Гуардиола Тито Виланова. Моуриньо водеше \"Реал\" общо в 17 мача с \"Барселона\", като всеки от тях беше съпроводен с много напрежение и скандали. \"Винаги е имало съперничество между тези два отбора и ще има такова. Но по времето на Моуриньо нещата преминаха отвъд съперничеството, вече се виждаше омраза\", каза Иниеста и добави, че обстановката в лагера на испания национален отбор е била нетърпима. Халфът игра за Испания между 2006 и 2018 г., като вкара победния гол на световното в Южна Африка. Иниеста прекрати кариерата си в националния тим след световното първенство в Русия. Той напусна и \"Барселона\" след 22 години в школата и първия тим, и продължи кариерата си в японския \"Висел\" (Кобе). \"Моуриньо унищожи испанския отбор чрез нагнетяването на напрежението. Мисля, че тези истории в \"класико\" се отразиха много повече на националния отбор\", завърши 34-годишният халф.", "date": "2018.11.27", "title": "Иниеста: Моуриньо унищожи националния отбор на Испания"}
{"url": "https://www.dnevnik.bg/sviat/2018/11/27/3352770_indiia_ogranichava_tegloto_na_uchenicheskite_ranici/", "text": "Първокласниците и второкласниците да нямат домашни упражнения и  теглото на раниците  на всички ученици да бъде ограничена до приемливи нива – това нареди здравното министерство на Индия, съобщи агенция \"Ройтерс\". Проблемът е стигнал дотам, че се наложи да се вземат мерки и на национално ниво, след като училища в отделни региони също ограничиха  натоварването на гърбовете на децата . Щатът Телангана нареди първокласниците и второкласниците да не носят повече от 1.5-килограм  багаж за училище , за третокласниците и четвъртокласниците  ограничението  е 2-3 кг., а максималната тежест достига 5 кг. за десетокласниците. Щатът Махаращра пък наложи ограничение до 10% от теглото на ученика. Федералното нареждане е децата в първи и втори клас да нямат домашни, за да не се налага да носят учебници по домовете си; за горните класове държавата нареди да не се носят в училище допълнителни пособния и материали. Проучване, на което се опира решението на властите, показва, че 68% от децата в предпубертетна възраст страдат от леко болки в гърба; а над 88% от децата на възраст между 7 и 13 години носят раници, които тежат почти наполовина колкото тях.", "date": "2018.11.27", "title": "Индия ограничава теглото на ученическите раници заради здравните рискове"}
{"url": "https://www.dnevnik.bg/razvlechenie/2018/11/27/3352625_beloslava_predstavia_dva_novi_singula_i_videoklip_v/", "text": "Този четвъртък в столичния клуб \"Каросел\" джаз певицата Белослава ще направи премиера на най-новата си песен \"Дай ми време\" и ще представи видеоклипа към нея. В програмата е включена и още една нова песен. Текстът е на певицата, а музиката тя прави заедно с Антони Рикев, който измисля и аранжимента. Клипът е в свежи цветове, а Белослава изпълнява специално направената хореография на актрисата, певица и танцьор Манал Ел-Фейтури. Режисурата се дължи на Васил Стефанов, с когото Белослава работи по клиповете на друг две свои песни \"Искам с теб\" и \"Времето за мен си ти\". Концертът носи заглавието Love is in the air, като на сцената певицата ще бъде с обичайния си екип от музиканти - Антони Рикев, Радослав Славчев - Riverman, Николай Данев, Елена Кокорска, както и брас секцията на Тодор Бакърджиев, Денис Попстоев и Мартин Йотов. Билети могат да се купят онлайн  тук  или на място преди събитието.", "date": "2018.11.27", "title": "Белослава представя два нови сингъла и видеоклип в концерта Love is in the air"}
{"url": "https://www.dnevnik.bg/sviat/2018/11/27/3352777_moje_li_rusiia_da_strelia_po_korabi_preminavashti_prez/", "text": "Украйна казва, че е извършена въоръжена агресия срещу нейни плавателни съдове, по който руските сили стреляха при преминаването им през Керченския проток в неделя. Русия обвинява Украйна в \"провокация\" и в нарушаване на териториалното ѝ море. Руската Федерална служба за сигурност (ФСБ) - контраразузнаването на страната - дори заяви преди няколко часа, че двата бронекатера \"Бердянск\" и \"Никопол\" и и буксирът \"Яни Капу\" на украинските военноморски сили са опитали да \"скрият\" преминаването си през Азовско море. По-рано говорителят на външното министерство в Москва Мария Захарова обяви, че екипажите са имали \"нечистоплътни\" намерения и че това плаши на фона на призиви от Киев за \"взривяване\" на Керченския мост. Някои руски издания говорят и за \"морски бой\", пише рускоезичната служба на Би Би Си. Каквато и да е истината, заплашени ли са били руските власти от Украйна и имали ли са право да открият огън по плавателните ѝ съдове? \"Мирно преминаване\" Според граничната служба на ФСБ в Крим трите съда не са били вписани в графика за преминаване на кораби, с който те разполагат. Цитирани са \"опасни маневри\" и отказ от реакция при предупреждение кат опричини да се стреля. Морското право обаче възприема случилото се като агресия спрямо украинските моряци, тъй като срещу тях са използвани заплахи и сила, смята ръководителят на компанията \"Агенция за морско право\" Александър Скаридов, цитиран от онлайн изданието на РБК. Според него този акт и задържането на корабите в руско пристанище нарушава чл. 17 на  Конвенцията на ООН за морско право . Българският текст на члена гласи: \"Корабите на всички държави, както крайбрежни, така и без излаз на море, се ползват от правото на мирно преминаване през териториалното море при условие, че се спазва тази конвенция.\" Скаридов обяснява, че понятието \"мирно преминаване през териториалното море\" по подразбиране важи и за украинските съдове - както граждански, така и военни кораби. По думите му, ако корабите са излезли от Одеса и са преминали през териториалните води, за да стигнат до Керченския проток, е трудно да се каже, че са нарушили границата и \"не е трябвало\" да уведомяват граничните служби. Дори обаче те да са преминали през Керченско-Еникалския канал (плавателен канал в Керченския проток) и в такъв случай да е трябвало да предупредят (а в противен случай да са нарушители), действия като въоръжен отговор не са \"от компетенциите на граничните служби. С (последствията) се занимават съдебните органи.\" Все пак украинските власти твърдят, че предупреждението е било подадено преди това и така преминаването е било \"планово\" и \"рутинно\". Според Захарова те не са уведомили, когато са преминавали, а това се е случило два пъти за дванайсет часа и по тях е бил открит огън втория път. Не и без специална заповед По закон корабите имат право да преминават през крайбрежната зона на друга страна, ако няма издадена специална заповед. ФСБ твърди, че е отправяла такива предупреждения, но документите не показват това - а при липса на забрана на 25 ноември корабите е можело да влязат в 12-милбата зона на Крим и не е трябвало да бъдат задържани, пише електронното издание \"Медуза\". И сайтът цитира чл. 17, но и чл. 18 от Конвенцията на ООН за морското право. Всеки съд има право на \"мирно преминаване\" през 12-милната зона, която формира териториалното море (ал. 1а) изрично дефинира преминава не като пресичане, \"без да се влиза във вътрешни води или да се спира на котва на рейд или акостира в пристанищно съоръжение извън вътрешни води\". Обратно, нищо от описаното в чл. 19 и 21 (правилата на мирното преминаване) не се съотнася към дейността на трите украински съда - те не са влизали в пристанища, не са хвърляли котва, не са провеждали учения с оръжия и не са извършвали \"какъвто и да било акт на пропаганда, имащ за цел посегателство срещу отбраната или сигурността на крабрейжната държава\". Крабрежната държава пък има право временно да спре мирното преминаване през част от териториалното море, но такова решение влиза в сила само след публикуването. Действително руското министерство на отбраната предупреждава за ежедневна артилерийска и ракетна стрелба между 30 октомври и 30 ноември, от 5 до 17 ч., но без неделя (когато се е случил инцидентът). Стара техника Буксирът \"Яни Капу\", повреден от руски кораб на граничните служби, е класически съветски буксир, разработен през 70-те години на миналия век, който днес вече се счита за \"напълно остарял\". За кратко е под руски флаг при анексията на Крим, от няколко месеца по-късно отново влиза във ВМС на Украйна, когато получава и сегашното си име, пише Би Би Си. \"Бердянск\" и \"Никопол\", двата бронетанкови артилерийски катера, съвсем не са големи и са проектирани в Николаев през 90-те г. за действия основно в речни зони и крабрейжни в Черно и Азовско море. Могат да бъдат превозени по суша и даже с тежкотоварен автомобил. Двата дизелови двигателя им позволяват максимална скорост от 28 възела (50 км в час). Базирани в Одеса, те са два от общо 6 катера на украинските ВМС. Изпратените в схватката руски кораби - \"Изумруд\", и \"Дон\" (съвременни бързоходни катери тип \"Собол\" и \"Мангуст\") и двата артилерийски катера клас \"Шмел\" (проектирани всички между 60-те и 70-те г.) като цяло съответстват като възможности на украинските съдове, срещу които са изпратени. Общото съотношение обаче не е било в полза на Украйна - тези кораби не са създавани за бой в открито море, а за действия против слабозащитени цели на брега и повърхността на реки. Според експерти, с които разговаря украинската служба на Би Би Си, от 2014 г. страната не отделя нужното внимание на финансирането на военноморските си сили. Акцентът е върху морската пехота, но флотът получава пари на остатъчен принцип. Въпросителни Остава обаче отворен въпросът дали Украйна е предупредила или не за преминаването на свои кораби през Керченския проток и тук версиите се разминават. Разногласията са и за мястото на стрелбата и задържането на украинските кораби - Киев твърди, че това е станало в неутрални води, а според ФСБ е било в руското териториално море. Ако все пак са били нарушели каквито и да било правила в териториалното море (което трудно се доказва от разнопосочните твърдения), законите на федерацията позволяват нарушителите да се преследват и при влизане в неутрални води и да бъдат задържани и откарани в най-близкото руско пристанище.", "date": "2018.11.27", "title": "Може ли Русия да стреля по кораби, преминаващи през Керченския проток"}
{"url": "https://www.dnevnik.bg/sport/2018/11/27/3352788_prohazka_vkara_pri_purvata_pobeda_na_viktoriia_pilzen/", "text": "Бившият футболист на \"Левски\"  Роман Прохазка  се разписа при победата на настоящия си тим \"Виктория\" (Пилзен) над ЦСКА (Москва) с 2:1 като гост. Словашкият халф беше най-добрият в редиците на чешкия шампион, помагайки за обрата на стадион \"Лужники\". Успехът на чехите ги оставя в битката за третото място в група G, което дава право на участие в Лига Европа след Нова година. Кръг преди края ЦСКА и \"Виктория\" са с по четири точки. Заради по-добри показатели в директните мачове чехите обаче са трети. Първата среща в Пилзен завърши наравно 2:2. Освен това резултатът в Москва класира \"Рома\" и \"Реал\" (Мадрид) за фазата на директните елиминации. Двата тима, които се изправят един срещу друг малко по-късно са с по 9 точки и не могат да бъдат изместени от едно от първите две места. ЦСКА поведе в 10-ата минута след точно изпълнениена Никола Влашич от дузпа. Тя беше отсъдена за нарушение на Петржела срещу Шченников. До края на първата част \"Виктория\" също пропусна дузпа. Шченников повали Резник, а зад топката застана Прохазка. Словакът обаче стреля много слабо и Игор Акинфеев спаси неговият удар. След почивката \"Виктория\" игра с много повече самочувствие и притисна домакините. Резервата Ян Копиц проби отдясно в 56-ата минута и подаде в наказателното поле към Прохазка, който с прехвърлящ удар преодоля Акинфеев – 1:1. Съставът, воден от Павел Върба не се отказа до края на мача и макар че владееше по-малко топката, стигна до втори гол. Той падна девет минути преди края, когато централният защитник Лукаш Хейда се разписа. Той засече центриране на Патрик Хрошовски. Победата е трета за \"Виктория\" в груповата фаза на Шампионската лига във всички досегашни участия на тима в турнира. Предишната също беше срещу ЦСКА през декември 2013 г. в Пилзен с 2:1. Първата победа на чешкия тим отново беше като гост – 1:0 над БАТЕ (Борисов) през ноември 2011 г. Тогава начело на тимът от Беларус отново беше Виктор Гончаренко, който сега води ЦСКА. В последния кръг от груповата фаза на 12 декември \"Виктория\" е домакин на \"Рома\", а ЦСКА гостува на \"Реал\" в Мадрид. В мач от група Е \"Аякс\" победи АЕК с 2:0 в Атина и се класира за осминафиналите. Холандският тим стигна до успеха благодарение на два гола в рамките на четири минути на Душан Тадич. Душан Тадич откри от дузпа в 68-ата минута. В ситуацията за втори жълт картон беше изгонен Марко Ливая. Четири минути по-късно Клас Ян Хунтелаар подаде към Тадич и той удвои. \"Аякс\" е пръв в групата си с 11 точки, а АЕК е с нула. По-късно играят \"Байерн\" и \"Бенфика\", които са съответно с 10 и 4, но холандците не могат да бъдат изместени от едно от първите две места и продължават напред.", "date": "2018.11.27", "title": "Прохазка вкара при победа на \"Виктория\" (Пилзен) в Шампионската лига"}
{"url": "https://www.dnevnik.bg/regioni/2018/11/27/3352785_obshtina_harmanli_shte_iskam_zaem_ot_durjavata_za_da/", "text": "Община Харманли ще поиска безлихвен заем от държавата, за да изплаща обезщетения по дела за трагедията в село Бисер. Общият размер на исковете на близки на жертвите и на хората, останали без дом, е колкото годишните приходи на кметството, съобщава \"Нова телевизия\". На 6 февруари 2012 г. двуметрова вълна от язовир Иваново, чиято стена не успява да удържи на валежите, заля селото и остави около 150 къщи потопени във вода. При трагедията загинаха 9 души. Към момента са заведени общо 33 дела на близки на жертвите и пострадалите. Три от тях вече са на последна инстанция. Заради тях сметките на кметството вече са запорирани. \"Общата сума на 33-те дела главницата е близо 4 милиона, лихвата е още толкова. Собствените приходи на общината за една година са от порядъка на 9 милиона\", обясни кметът на Харманли Мария Киркова. Именно заради това от общината искат безлихвен кредит от 2.3 млн. лв. от държавата. В Бисер от разрушените над 50 къщи, а от тях са възстановени 34.", "date": "2018.11.27", "title": "Община Харманли ще искам заем от държавата, за да изплаща обезщетения за наводнението в Бисер"}
{"url": "https://www.dnevnik.bg/sport/2018/11/27/3352801_incident_s_bomba_na_tribunite_beliaza_macha_aek_-_aiaks/", "text": "Скандал с взривена бомба беляза двубоя в Шампионската лига между АЕК и \"Аякс\" в Атина. Още преди първия сигнал на стадион \"Спирос Луис\" запалянковци на домакините хвърлиха котейл \"Молотов\" в сектора с фенове на гостите.", "date": "2018.11.27", "title": "Фенове на АЕК са хвърлили коктейл \"Молотов\" срещу агитката на \"Аякс\""}
{"url": "https://www.dnevnik.bg/photos/2018/11/27/3352264_fotogaleriia_svetovnite_snimki_na_denia_-_27_noemvri/", "text": "| Снежна буря връхлетя Арлингтън Хайтс, Илинойс, САЩ.", "date": "2018.11.27", "title": "Фотогалерия: Световните снимки на деня - 27 ноември 2018 г."}
{"url": "https://www.dnevnik.bg/politika/2018/11/28/3352805_parlamentut_prie_bjudjet_ot_117_mlrd_leva_za_pensii_i/", "text": "Дефицит във фонд \"Пенсии\" от 3.7 млрд. лева прие парламентът с гласуването на второ четене на текстове от законопроекта за бюджета на държавното обществено осигуряване (ДОО) за 2019 г. Предвидените приходи и трансфери във фонд \"Пенсии\" са общо 5.1 млрд. лв., а планираните разходи - 8.8 млрд. лева, съобщава БТА. \"Тази разгорещена дискусия заслужава да завърши с приемане на поне едно разумно предложение\", каза председателят на социалната комисия в парламента Хасан Адемов (ДПС). Той призова пенсиите да бъдат увеличени с 5.7 процента от 1 април, а не от 1 юли догодина, което, по думите му, ще струва допълнителни 138 млн. лева. Адемов отбеляза, че фонд \"Пенсии\" е с най-голям дефицит и на този фон сумата от 138 млн. лева не представлява проблем за бюджета на ДОО, но предложението му не получи подкрепа. От БСП настояха за увеличаване на разходите на фонд \"Пенсии\" с 850 млн. лева, които да отидат за преизчисляване на всички пенсии със средния осигурителния доход за 2013 г., като парите да дойдат от осигурителни вноски. Искането им обаче беше отхвърлено. Виолета Желева от БСП коментира, че заложената индексация на пенсиите с 5.7 процента няма как да промени живота на хората. По думите ѝ минималното увеличение на минималната пенсия е от 12 лева. \"За пореден път показвате отношението си към една голяма група от българското общество, което е цинично\", обърна се тя към управляващите. Неколкократно от БСП призоваха да се прекрати заседанието на Народното събрание, което продължи близо 11 часа, но предложенията им бяха отхвърлени. \"Нищо не налага тези среднощни препускания, лични нападки, емоционални дискусии\", аргументира се Георги Михайлов от левицата. Малко преди полунощ по предложение на председателя на парламентарната група на ГЕРБ Цветан Цветанов и след консултации с парламентарните групи заседанието беше прекратено. Депутатите ще продължат утре с гласуването на второ четене на бюджета на ДОО за следващата година.", "date": "2018.11.27", "title": "Парламентът прие дефицит от 3.7 млрд. лв. в пенсионното осигуряване за 2019 г."}
