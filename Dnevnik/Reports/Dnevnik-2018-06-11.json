{"url": "https://www.dnevnik.bg/sport/2018/06/11/3198506_djokovich_shte_dopulni_zvezdniia_sustav_na_tenis/", "text": "Носителят на 12 титли от Големия шлем Новак Джокович ще допълни звездния състав на турнира в лондонския тенис клуб \"Куинс\". 31-годишният сърбин разсея  съмненията, че ще пропусне сезона на тревни кортове , и получи \"уайлд кард\" от организаторите. Заявката на Джокович е отлична новина за домакините, след като в неделя след  спечелването на 11-а титла от \"Ролан Гарос\"  световният №1 Рафаел Надал намекна, че може да се откаже от участие. Турнирът в \"Куинс\", който е създаден през 1890 г. и ще се проведе за 115-и път, се очертава да бъде с най-силния състав в историята си. Ако Надал се включи, тазгодишната надпревара ще събере всеки от носителите на трофея през последните десет години.  Заявка за участие освен Надал са подали още петима от топ 10 - шампионът от 2014 г. Григор Димитров, носителят на трофея от 2012 г. и финалист от миналата година Марин Чилич, финалистът от 2015 г. Кевин Андерсън, Хуан Мартин дел Потро и Давид Гофен. Носителят на рекордните пет титли в \"Куинс\" Анди Мъри също ще се включи в надпреварата. Фелисиано Лопес, който миналата година триумфира в лондонския клуб след няколко спасени мачбола срещу Чилич, се завръща, за да защитава титлата си. Заявки за участие са подали още шампионът в \"Куинс\" от 2010 г. Сам Куери, Диего Шварцман, Стан Вавринка, Томаш Бердих, Милош Раонич, Ник Кириос, Джак Сок, Жо-Вилфред Цонга, Жил Мюлер, Фернандо Вердаско, Денис Шаповалов.", "date": "2018.06.11", "title": "Джокович ще допълни звездния състав на тенис турнира в \"Куинс\""}
{"url": "https://www.dnevnik.bg/sviat/2018/06/11/3198391_sasht_sankcioniraha_tri_ruski_kompanii_za_vruzki_sus/", "text": "Министерството на финансите на САЩ обяви  пореден кръг санкции  срещу Русия, в който този път попадат три компании, свързани според Вашингтон с руското контраразузнаване. В списъка с физическите лица са добавени ръководителите на едната от тях. Това са базираните в Санкт Петербург компании   и \" \", както и московският институт   Освен тях са санкционирани и две регистрирани извън Русия компании, за които САЩ твърдят, че са свързани с Digital Security. Това са  Embedi  (с адрес в Бъркли, щата Калифорния, но в съобщението е посочен Херцлия, известен още като \"израелската Силициева долина\") и  Erpscan  (с офиси в калифорнийския град Пало Алто, Амстердам, Прага и Тел Авив). Физическите лица в новия списък са Олег Чириков, Владимир Каганский и Александър Трибун от \"Дайвтехносервис\". Digital Security е консултантска компания за информационна сигурност. \"Дайвтехносервис\" твърди на сайта си, че е специализирана в разработване на водолазно оборудване, средства за водолазни, аварийно-спасителни и подводно-технически работи, водолазно оборудване и инструменти. ФГУП \"НИИ «Квант\" разработва и обслужва електронноизчислителни средства и комплекси със специално и гражданско предназначение. \"Споменатите компании днес директно помагат за подобряване на руските способности за кибернетични и подводни операции чрез работата си за Федералната служба за сигурност и поради това подкопават сигурността и безопасността на САЩ и нашите съюзници\", се казва в официалното съобщение.", "date": "2018.06.11", "title": "САЩ санкционираха три руски компании за връзки със спецслужбите"}
{"url": "https://www.dnevnik.bg/bulgaria/2018/06/11/3198395_valeri_simeonov_moje_bi_idva_sezonut_na_ostavkite/", "text": "Може би идва сезонът на оставките - с тези думи вицепремиерът Валери Симеонов коментира по Би Ти Ви  оттеглянето на социалния министър Бисер Петков . Попитан в прав текст дали говори за това, че ще поиска оставката на министъра на туризма Николина Ангелкова,  с която е в конфликт  от няколко седмици, той не даде категоричен отговор. Симеонов обаче изрази подозрения, че тя защитава крупните наследници на мутренските групировки, които са изградили огромни заведение на плажа на Слънчев бряг. Като аргумент той посочи факта, че в свои изявления Ангелкова оспорва всички нарушения, открити при проверките на различни институции. Или ще се справя, или ще напусна Попитан каква е целта на неговите акции по морето, Симеонов каза, че се бори да направи българския туризъм по-доходоносен и да подобри условията на труд на предлагащите туристически услуги. \"И най-вече искам да се спазва законът в големите курорти, където в последните десетилетия вече се е наложило беззаконието\", уточни вицепремиерът. Валери Симеонов подчерта, че или ще докара до край своята битка срещу шумовото замърсяване по курортите, или ще напусне.", "date": "2018.06.11", "title": "Валери Симеонов: Може би идва сезонът на оставките"}
{"url": "https://www.dnevnik.bg/bulgaria/2018/06/11/3198387_avtobusnite_prevozvachi_izlizat_na_protest/", "text": "Автобусните превозвачи ще протестират на 14 юни, ако законопроектът за автомобилна камара не бъде изтеглен. Това се очаква да обявят утре на пресконференция представители на няколко организации. Законопроектът е лобистки и това, което се случва, е скандално, обяснява Магдалена Милтенова, председател на Браншовия съюз за стопанска инициатива в транспорта, пред \"Дарик радио\". \"Планираме на 14 юни за няколко часа да преустановим превозите там, където имаме структури, навсякъде. Това са големите градове - София, Варна, Бургас, Поморие, Ахелой, Пловдив, Пазарджик, Асеновград, Хасково, Ямбол\", изброи Милтенова. Според превозвачите проектозаконът е лобистки и създава условия за корупция. Той няма да реши, а ще задълбочи проблемите, смятат те. Затова си изпратили писмо до Министерството на транспорта и до Народното събрание проектът да бъде изтеглен. Писмото е подписано от 10 браншови организации в автобусния транспорт, съобщи БНР. Проектът е внесен от депутати от ГЕРБ, \"Обединени патриоти\" и \"Воля\". В него се предвижда да бъде сформирана една браншова камара в автомобилния транспорт, на която да се възложат и настоящи държавни функции - контрол на дейността, лицензиране и др. Освен това се предвижда членството в камарата да е задължително, което също е оспорвано от браншовите организации. Те смятат, че текстовете ще доведат до нерегламентирани споразумения между отделни фирми. А освен това ще се създадат условия за натиск върху някои от тях.", "date": "2018.06.11", "title": "Автобусните превозвачи излизат на протест"}
{"url": "https://www.dnevnik.bg/sport/2018/06/11/3198401_levski_shte_zagree_za_liga_evropa_s_kontroli_s_hebur/", "text": "Левски\" ще изиграе три контроли по време на летния си подготвителен лагер. Сините ще се подготвят в Правец от 17 юни до 5 юли, а проверките им ще са срещу \"Хебър\" (Пазарджик), \"Септември\" (София) и украинския \"Олександрия\". \"Левски\" ще започне участието си в Лига Европа на 12 юли. Тимът на Делио Роси ще разбере съперника си в първия предварителен кръг на 20 юни, когато ще се тегли жребият в Нион. Сините започват подготовката си за новия сезон в четвъртък на \"Герена\". Роси ще даде пресконференция в 16.15 часа, а 75 минути по-късно ще изведе отбора за първа тренировка. Тя ще бъде открита за феновете и медиите. В неделя \"Левски\" заминава за Правец. Първата контрола ще е на 20 юни срещу \"Хебър\" на стадиона в Пазарджик. Следващите две проверки ще са на стадион \"Георги Аспарухов\" - на 27 юни със \"Септември\" и на 5 юли с \"Олександрия\". Началните часове на контролите ще бъдат обявени допълнително.", "date": "2018.06.11", "title": "\"Левски\" ще загрее за Лига Европа с контроли с \"Хебър\", \"Септември\" и \"Олександрия\""}
{"url": "https://www.dnevnik.bg/gradska_sreda/2018/06/11/3198382_proektut_za_remont_pred_centralna_gara_kolite_pod/", "text": "Голямо парково пространство, търговски, жилищни, офисни и културни сгради с обществено достъпни покриви, на някои от които да има барове и ресторанти. Автомобилите пък ще се движат под земята, откъдето ще преминава булевард \"Княгиня Мария Луиза\". Така изглежда площадът пред Централната железопътна гара и околните терени в проекта на проектантското студио \"А и А архитекти\", класиран на първо място в конкурса на Европейските архитектурни награди \"Визар\" за 2018 г. Победителят в конкурса е избран от международно жури, в които влизат архитекти, историци и културолози - арх. Данте Бенини, Хенриет Вамберг от  екипа на датския архитект Ян Геел , Мартин Аарц (Холандия), арх. Анета Булнат (Австрия), Тиери Опикофер (Швейцария), Карл-Ерик Норман (Швеция), проф. Ивайло Знеполски и арх. Бойко Кадинов. Проектът на \"А и А архитекти\", както и на класираните на второ и трето място - на архитектите от АДА на Иво Панталеев и студио \"Десет\", са за преимущество на пешеходците и велосипедистите над автомобилите, повече публични пространства и зелени площи. Едно място, което не се използва Цялостното  преобразяване на площада е необходимо , защото въпреки направения пред 3 години ремонт магазините пустеят, пешеходците избягват да преминават оттам транзит. Теренът срещу гарата пък е общинска собственост и желанието на главния архитект на София Здравко Здравков е той да бъде развиван като атракционна зона. Здравков беше планирал и пространството зад гарата като едно от местата без ограничение на височината на застрояване, което в крайна сметка не се случи. Той обаче е на мнение, че пространството трябва да бъде развивано заради добрата си транспортна обезпеченост, като по думите му там \"само самолети няма\". Тепърва обаче ще се търсят начини за реализацията на избрания проект. Общината е единствено собственик на терените, но за предвиденото застрояване - хотели, офиси и жилища, ще са необходими частни инвестиции. Да има хора денонощно Архитектите от \"А и А\", основано от Ангел Захариев и Асен Милев, предлагат автомобилите да се движат на подземното ниво, където в момента са подлезите, а подземното пространство на ротондата да стане стоянка за таксита. Надземните пространства да се превърнат в парк, като да има връзка с близките градини \"Алжир\" и \"Майчин дом\". Строителството да бъде премерено с разнообразни функции, така че зоната да бъде обитавана денонощно. Така от \"А и А\" предлагат офисни, жилищни, търговски и културни сгради - концертна зала, зала за събития, а покривите на сградите да са с публичен достъп и да бъдат озеленени. Пространството зад жп гарата също трябва да намери своето ново приложение според конкурса. Според класирания на първо място проект там трябва да има площи за развитие на градско земеделие и други индустрии, а жп заводът да е културен център. Над линиите пък трябва да се изградят пешеходни и велосипедни връзки. От архитектурното бюро са създадени проектите за \"Бизнес парк София\", \"Музейко\" (отличена като сграда на годината за 2015 г.), комплекса \"Резиденшъл парк София\" и 126-метровата \"Капитал форт\" и строящата се в съседство 202-метрова \"Скай форт\".", "date": "2018.06.11", "title": "Проектът за ремонт пред Централна гара: Колите под земята, а баровете по покривите"}
{"url": "https://www.dnevnik.bg/biznes/2018/06/11/3198403_fond_zemedelie_uvelichi_pomoshtta_za_zastrahovane_na/", "text": "Със 700 хил. лева се увеличава бюджетът за 2018 г. по Схемата за държавна помощ за съфинансиране на застрахователни премии при застраховане на селскостопанска продукция. Това реши на свое заседание управителният съвет на Държавен фонд \"Земеделие\" и общата сума, с която ще се подпомогнат стопаните през тази година нараства от 1.5 млн. лева на 2.2 млн. лева, съобщава институцията. С допълнително отпуснатите средства повече земеделски стопани ще могат да се възползват от финансовата подкрепа. Целта на подпомагането е да се насърчат малките и средните предприятия и земеделските стопани, които отглеждат плодове, зеленчуци, етерично-маслени култури и тютюн, доброволно да застраховат селскостопанската си продукция срещу неблагоприятни климатични събития. Помощта се предоставя под формата на плащане на застрахователни премии на земеделски стопани при застраховане на продукцията. Максималният размер на финансирането, което може да получи един земеделски стопанин, е до 65% от стойността на застрахователната премия. Заявления за кандидатстване по схемата ще се приемат до изчерпване на ресурса, но не по-късно от 31 август 2018 г. С друго свое решение фондът одобри допълнителен финансов ресурс от 631 хил. лева по вече подадени заявления по   за 2018 година. Общо средствата по схемата достигат 1 631 000 лева с отпуснатите през март 1 млн. лева. Помощта се предоставя под формата на компенсиране на част от разходите на земеделските стопани за купуване на продукти за растителна защита за контрол на почвения вредител. Срокът за сключване на договори и изплащане на помощта е до 22 юни 2018 г.", "date": "2018.06.11", "title": "Фонд \"Земеделие\" увеличи помощта за застраховане на земеделски площи"}
{"url": "https://www.dnevnik.bg/sviat/2018/06/11/3170562_grafika_na_denia_koreia_-_razdelenata_zemia/", "text": "Срещата на Ким Чен-Ун и Доналд Тръмп ще бъде следена от целия свят. Двамата непредсказуеми лидери си разменяха ожесточени обиди допреди няколко месеца, когато Ким изненадващо обяви, че Северна Корея ще участва на Олимпийските игри в Пьонгчанг. Скоро след това той се срещна с южнокорейския президент Мун Дже-Ин и това бе първото му посещение в чужбина, а утре ще застане очи в очи с Тръмп. Затоплянето на отношенията обаче засега е само символично - КНДР все още е международен парий, наложени са ѝ строги санкции и икономиката ѝ зависи предимно от помощта на Китай. Макар идеята за обединение да се прокрадва в теориите на експертите, различията между двете държави ще направят осъществяването ѝ трудно, бавно и скъпо. След разделението на двете държави индустриализираният Север имаше икономическо предимство пред селскостопанския Юг. Но през седемдесетте Сеул започна серия пазарни реформи, които направиха икономиката му една от най-големите в света. А Пхенян навлезе в стагнация и стана зависим от чужда помощ. Оттогава насам разликите стават все по-видими.", "date": "2018.06.11", "title": "Графика на деня: Корея - разделената земя"}
{"url": "https://www.dnevnik.bg/bulgaria/2018/06/11/3198435_ako_nato_iska_neshto_koeto_ne_otgovaria_na_bulgarskiia/", "text": "Модернизацията на армията не се прави, защото НАТО го иска и ако алиансът поиска нещо, което не отговаря на българския интерес, военният министър нямало да го приеме. Това обяви Красимир Каракачанов по БНТ. В отговор на въпрос той коментира, че е рано да се каже какви бронирани машини ще бъдат купени за сухопътните войски, но задължително условие ще е този, който ги предлага, да възложи част от работата на български компании. Каракачанов уточни, че както при този търг, така и при поръчката за нови изтребители, ще се търси модерна техника, а не такава, която след десетина години трябва да се сменя. Военният министър уточни, че няма вариант да се бракува старата руска техника, с която армията разполага, а на нея ще продължи да се разчита. В отговор на въпрос Каракачанов уточни, че турски самолети не са участвали в операции по охрана на българското въздушно пространство и няма договорки, които да предвиждат подобна помощ. В т.нар. еър полисинг са участвали само италианците. \"В тези мисии ти каниш кой да се включи\", уточни той.", "date": "2018.06.11", "title": "Ако НАТО иска нещо, което не отговаря на българския интерес, ще кажа \"не\", обяви военният министър"}
{"url": "https://www.dnevnik.bg/bulgaria/2018/06/11/3198464_spomen_ot_vremeto_kogato_gradovete_osumnaha_s_imeto/", "text": "Изложбата \"Аз бях жител на град Сталин\" беше открита в Регионалния исторически музей във Варна. Тя събира спомени за лични преживявания от годините, в които градът е носил името на Сталин. Проектът е финансиран по програма \"Европа за гражданите\" на Европейски съюз. Тя събира снимки и документи, както и 80 оригинални експоната от фонда на отдел \"Най-нова история\" на варненския музей. Освен Варна в проекта участват и градовете Брашов (Румъния), Дунауйварош (Унгария), Айзенхютенщадт (Германия), Катовице (Полша) и Кучова (Албания). В определен период от време през 50 години на 20 в. всички те са носили името Сталин. Според представянето на изложбата \"Аз бях жител на град Сталин\" това са години на дълбоки политически, икономически и социални промени, но и години на терор, подтисничество и репресии. През този период името Сталин се появява в актове за раждане, удостоверения за брак, документи за самоличност, студентски книжки. Процесите на преименуване са изисквали нанасяне на промени в географски карти и документи на местните администрации. Колко точно е струвало преименуването, а след това и връщането на оригиналните имена на градовете не е известно. Всичко това обаче се е случвало в години на буксуваща икономика, недостиг на хранителни продукти и бързо обезценяване на местните валути в страните от т.нар. Източен блок. Идеята на проекта е да накара съвременните европейски граждани да се замислят върху понятия като свобода, живот, смърт, народ, насилие, личност, но и обезличаване. Проектът е ангажирал и много млади доброволци, които са търсили и събрали спомени за личните преживявания на възрастни варненци, живели в годините, в които градът е носил името на Сталин, подробности от всекидневния живот, документален, снимков и веществен материал. Същата кампания по събирането на документи и материали е протекла едновременно в шестте града, участници в проекта, през първите месеци на 2017 г. Създадена е и онлайн платформа, която обединява събраната информация. Всеки град, носил името Сталин ще създаде и локална страница в социалните мрежи. Така събраните материали и спомени трябва да достигнат до широката аудитория, да провокират дискусии и да свържат младите хора, чрез споделянето на истории. Проектът \"Аз бях гражданин на град Сталин\" си поставя за цел да осветли един период от историята на Европа и света, белязан от влиянието на сталинисткия тоталитарен режим върху страните и обществата в Централна и Източна Европа в първите години след Втората световна война.", "date": "2018.06.11", "title": "Спомен от времето, когато градовете осъмваха с името Сталин"}
{"url": "https://www.dnevnik.bg/photos/2018/06/11/3198236_fotogaleriia_da_obicham_se_-_zashto_12_ispanki_se/", "text": "Някои от тях са омъжени и имат деца. Свърза ги обаче церемонията, на която си казаха: \"Да, обичам се!\"", "date": "2018.06.11", "title": "Фотогалерия: \"Да, обичам се\" - защо 12 испанки се ожениха за себе си в Билбао"}
{"url": "https://www.dnevnik.bg/sviat/2018/06/11/3198276_tuit_na_denia_poslednoto_covfefe_na_trump/", "text": "Последното Covfefe\", очевидна препратка към картината \"Тайната вечеря\" на Леонардо да Винчи, е пародия на най-известната снимка от последните няколко дни. В края на седмицата американският президент Доналд Тръмп оттегли подкрепата си за вече подписан финален документ на срещата на лидерите на страните от Г-7 в Канада. Последваха и остри критики към канадския премиер Джъстин Трюдо и други лидери и  твърдения за нечестна търговия , каквато по думите на Тръмп САЩ повече няма да позволят да се случва. Истинският интерес  дойде от снимка, на която Тръмп седи със скръстени ръце , гледан изпитателно от някои от лидерите - сред тях германскиян канцлер Ангела Меркел. Именно канцеларията на Меркел по-късно разпространи снимката от обсъжданията им при закрити врати, за която световните медии отбелязват, че е по-красноречива от всяка открита размяна на реплики. Така \"Последното Covfefe\" е версия на същата снимка, в която просто е сменен \"декорът\" с този от картината на Да Винчи. Covfefe - вероятно печатна грешка, определяна шеговито като \"нова дума\" на Тръмп - се появи преди около година и развесели медиите и социалните мрежи. Предполага се, че думата е трябвало да бъде coverage, която в конкретното изречение е трябвало да означава \"медийно отразяване\". Часове след като думата беше предизвикала световен отзвук, Тръмп написа: \"Кой може да познае истинското значение на covfefe?\" и изтри туита, без някой да разбере защо изречението свършва по средата, защо е изчакал шест часа, преди да го премахне и – най-вече – защо изобщо го е публикувал толкова късно вечерта.", "date": "2018.06.11", "title": "Туит на деня: Последното Covfefe на Тръмп"}
{"url": "https://www.dnevnik.bg/photos/2018/06/11/3198485_fotogaleriia_kogato_gradovete_osumvaha_s_imeto_stalin/", "text": "Проектът \"Аз бях жител на град Сталин\" е финансиран по програма \"Европа за гражданите\" на Европейски съюз. Тя събира снимки и документи, както и 80 оригинални експоната от фонда на отдел \"Най-нова история\" на варненския музей. Проектът си поставя за цел да осветли един период от историята на Европа и света, белязан от влиянието на сталинисткия тоталитарен режим върху страните и обществата в Централна и Източна Европа в първите години след Втората световна война.", "date": "2018.06.11", "title": "Фотогалерия: Когато градовете осъмваха с името на Сталин"}
{"url": "https://www.dnevnik.bg/sviat/2018/06/11/3198488_nad_920_hil_dushi_v_siriia_sa_bili_vutreshno_razseleni/", "text": "Повече от 920 000 души са били вътрешно разселени в Сирия през първите четири месеца на годината, предаде \"Франс прес\", като цитира изявление на ООН. Броят на разселените през този период е рекорден за 7-годишния конфликт. Общо 6,2 милиона сирийци бяха вътрешно разселени, а около 5.6 милиона са бежанци в съседните страни, показват данните на ООН. Организацията отбелязва, че причината за големия брой на разселените е ескалацията на сраженията в бившия бунтовнически бастион в  Източна Гута  и в провинция  Идлиб , която е почти изцяло контролирана от ислямисти и екстремистки бунтовнически групировки. Няколкото въздушни атаки в Идлиб неотдавна отнеха живота на десетки хора, сред които и деца. ООН изрази опасение, че в провинцията с население от 2.5 млн. души има опасност от голяма криза. След като бяха победени в Алепо и Източна Гута, бунтовниците и цивилни бяха евакуирани в посока Идлиб.  Във войната, започнала през 2011 г., загинаха повече от 350 хил. души (броят им  според други данни  е по-голям), а милиони бяха принудени да напуснат домовете си. /БТА", "date": "2018.06.11", "title": "Над 920 хил. души в Сирия са били вътрешно разселени за 4 месеца"}
{"url": "https://www.dnevnik.bg/sviat/2018/06/11/3198437_erdogan_poiska_ot_germaniia_da_usmiri_neopitniia/", "text": "Европа - и преди всичко Германия - трябва да \"усмири\" австрийския канцлер Себастиан Курц след решението му да  закрие джамии и изгони имами  от страната като част от борбата с \"политическия ислям\". За това призова турският президент Реджеп Тайип Ердоган, цитиран от вестниците \"Дер щандард\" и \"Хюриет дейли нюз\". Ердоган нападна Курц и в края на миналата седмица, когато обяви, че заради решението на Австрия в Европа  може да има война  \"между кръста и полумесеца\". В новите си забележки до Курц той се обърна направо към лидера. \"Призовавам канцлера на Австрия. Ти още си млад, все още ти трябва много опит,\" каза Ердоган, според когото 31-годишният курц е в \"учебен\" период на кариерата си.", "date": "2018.06.11", "title": "Ердоган поиска от Германия да усмири \"неопитния\" канцлер на Австрия"}
{"url": "https://www.dnevnik.bg/sport/2018/06/11/3198310_iaponiia_podgotvia_slunchevi_putishta_za_olimpiadata/", "text": "Японското правителство предвижда инсталирането на слънчеви системи по пътищата в Токио, които да генерират електроенергия от движението на хора и превозни средства. Идеята на властите е да преобразят имиджа на столицата в екологичен и технологичен град за летните олимпийски игри през 2020 г. Целта на проекта е потреблението на електроенергия от възобновяеми източници в Токио да достигне 30% до 2030 г. Това ще означава скок от 2.5 пъти спрямо сегашните 12%. Освен по улиците на града правителството ще се опита да вгради слънчеви системи в пода на публични сгради и болници. Според производителя на технологията Soundpower 60-килограмов човек може да генерира ток от 2 mW, което е достатъчно за захранването на светодиоден екран. Тепърва властите ще трябва да решат къде да тестват \"слънчевите пътища\". Те не са новост за Япония, като такава по-малка система е инсталирана на паркинга на магазин в Сагамихара. В конкретния случай технологията може да генерира до 9% от потреблението на електроенергия в магазина. Въпреки екологичния си принос към природата соларните пътища често са критикувани заради по-ниската си ефективност спрямо наклонените слънчеви палели и огромния разход за инсталирането им. Цената им обаче може да падне при повишено търсене, което да доведе до масово производство на елементите. Първият соларен път беше инсталиран в края на 2016 г. в село в Нормандия, като цената на проекта с дължина 1 километър беше на обща стойност 5 милиона евро. \"Слънчевите пътища\" са само част от усилията на организаторите да представят летните игри в Токио през 2020 г. през призмата на технологиите. Това включва превозни средства без водач при транспортирането на пътниците и запалване на огъня с летящ автомобил.", "date": "2018.06.11", "title": "Япония подготвя \"слънчеви пътища\" за олимпиадата през 2020 г."}
{"url": "https://www.dnevnik.bg/politika/2018/06/11/3186674_gerb_shte_redaktira_osnovno_zakonodatelnite_proekti_na/", "text": "Забраната за пушене на закрито ще остане. Най-вероятно ще бъдат въведени частични ограничения при рекламата на хазарт и лотарийни игри. Върху предложенията за засилване на контрола за преместваемите обекти по Черноморието все още се мисли. Това казаха депутати от управляващото мнозинство и от опозицията пред \"Дневник\" за предизвикалите оживени дискусии идеи на вицепремиера Валери Симеонов. Трите намерения бяха записани в законопроекти, внесени от  депутатите от Националния фронт за спасение на България по инициатива на Симеонов . Промените в Закона за здравето предвиждат връщане на стария режим със зали за пушачи и непушачи в заведенията. Предложените текстове в Закона за хазарта въвеждат забрана за непряка реклама като обявяване на печелившите от лотарии и какви са печалбите. Проектът предвижда още и забрана за продажба на хазартни и лотарийни игри извън лицензирани обекти. Промени в Закона за устройство на територията с нови изисквания за преместваемите обекти целят да не се заобикаля ограничението те да бъдат до 15 квадратни метра. Освен това се предвиждат промени и в Закона за защита от шума в околната среда. По общественото мнение  И ГЕРБ, и БСП вече официално обявиха, че ще подкрепят промените в Закона за хазарта. От ДПС твърдят, че предложенията не са обсъждани в парламентарната група, макар и някои от депутатите да казват, че има резон в част от идеите. Във \"Воля\" смятат, че текстовете са тежък лобизъм - щели да ударят светлия бизнес и да обслужат сивия сектор. Макар и преди месец зам.-председателят на ГЕРБ Цветан Цветанов да обяви, че  партията ще гласува \"за\" идеите на Валери Симеонов за ограничения в рекламата на хазарта , неофициално депутати казват, че само някои от текстовете ще бъдат подкрепени. Няма как да не се съобразим с общественото мнение, казва източник на \"Дневник\" и дава за пример мнението на почти всички спортни клубове, които се обявиха против идеите. По-високи пенсии в замяна  БСП ще подкрепи идеите за ограничаване на рекламата на лотарийни игри и ще настоява \"Обединените патриоти\" в замяна да са \"за\" увеличаване на пенсиите. Лидерът на БСП Корнелия Нинова обяви пред \"Дневник\", че в този бизнес има големи пари и се изисква смелост да се удържи докрай. \"Виждате какви реклами се бълват по телевизията, как по села и градове това се е превърнало в начин на препитание. Вместо да се образоват, да работят, хората търкат билетчета. Има случаи, в които вместо ресто в магазина връщат билетчета. Има ли ред в тази държава или няма? Облагането също е несправедливо\", каза още Нинова. Депутатът от \"Обединените патриоти\" Християн Митев заяви пред \"Дневник\", че обмислят още предложения, ако законопроектът бъде приет на първо четене. Сред тях са увеличаване на таксата върху всеки залог от 15% до 20% и повишаване на отчисленията за т.нар. социална отговорност, които в момента са 5000 лв. \"При оборот над 4 млрд. лв. всеки би си защитавал бизнеса си с всички средства. Свидетели сме на кампанията, която се води срещу вицепремиера Симеонов и срещу вносителите на законопроекта\", смята Митев. И патриоти против пушенето на закрито  Пушенето на закрито няма да стане факт. Депутатите от ГЕРБ ще гласуват против, а от левицата - по съвест. Отделни народни представители от \"Обединените патриоти\" също са против връщането на стария режим, а от ДПС го определят като неприемливо. Няма как да направим крачка назад и да се върне старият режим, смята депутат от ГЕРБ. Социалистите искат по-добър контрол за спазване на правилата. Макар и новият регламент за преместваемите обекти да е одобрен от регионалната комисия в парламента, се очакват съществени промени след първо четене. Мнението в БСП е, че няма да подкрепят идеите на Валери Симеонов. И трите закона вече са разпределени за гледане в парламентарни комисии. Промените в закона за хазарта в сряда  не бяха гласувани от първата комисия  - по европейски въпроси, тъй като депутатите поискаха мнение от парламентарната правна дирекция дали не противоречи на европейска директива. Преди да влязат за обсъждане в пленарната зала промените трябва да бъдат разгледани от водещата комисия по бюджет и от комисията по културата и медиите. Законът за здравето е разпределен в комисиите по здравеопазване и туризъм. В деловодството на парламента има 16 становища от различни лекарски организации, синдикати и министерства. Всичките те подкрепят единствено вдигане на глобите за нарушения на закона в частта му за тютюнопушенето, но не и връщане на пушенето на закрито.", "date": "2018.06.11", "title": "ГЕРБ ще редактира основно законодателните проекти на вицепремиера Симеонов"}
{"url": "https://www.dnevnik.bg/sport/2018/06/11/3197964_grigor_dimitrov_se_smukna_na_shestoto_miasto_v/", "text": "Григор Димитров изпадна от челната петица на световната ранглиста на АТП. Българският тенисист се смъкна с едно място и вече е шести. Промяната дойде след силното представяне на Хуан Мартин дел Потро на \"Ролан Гарос\". С  достигането си до полуфиналите  аржентинецът се изкачи до четвъртото място. Димитров не можа да подобри най-добрия си резултат в Париж и  отново отпадна в третия кръг . \"Определено имам нужда от малко почивка сега. Искам да осмисля целия сезон на клей. Това ще бъде приоритет номер едно за мен в момента - да се откъсна за малко от тениса, да погледам някои мачове, да опитам да прогресирам по някакъв начин и да стана по-добър. \"Как?\" Ще разберем\",  каза българинът след загубата от Фернанрдо Вердаско . Димитров постепенно ще насочи вниманието си към сезона на трева. Според Борис Бекер тогава  българинът отново ще е сред фаворитите . С  историческата си 11-а титла от \"Ролан Гарос\"  Надал остава на върха в ранглистата, като води пред Роджър Федерер, който не игра в Париж. В челната петица са още Александър Зверев, Дел Потро и Марин Чилич.", "date": "2018.06.11", "title": "Григор Димитров се смъкна на шестото място в световната ранглиста"}
{"url": "https://www.dnevnik.bg/sviat/2018/06/11/3197149_kolko_istoricheska_shte_e_sreshtata_na_trump_i_kim/", "text": "След седмици на неизвестност историческата среща, която първо беше под въпрос, после отменена и накрая върната в дневния ред, ще се състои в Сингапур. За пръв път действащ американски държавен глава ще разговаря със севернокорейски лидер след по-малко от 24 часа - за над шест десетилетия не е имало подобен пряк контакт нито очи в очи, нито дори по телефона. Президентът на Съединените щати Доналд Тръмп уверява, че резултатът може да е пробив за двете страни. Каквото и да се случи между Тръмп и Ким, разговорите са безпрецедентни дори само защото двете държави, които нямат никакви отношения, технически все още са във война. Тръмп и Ким Чен-ун ще разговарят  в луксозния хотел \"Капела\"  на остров Сентоса в 4 ч. сутринта българско време (9 ч. местно), според някои информации в един от двата президентски апартамента, с които той разполага. Те вече са в Сингапур, настанени в два различни хотела недалеч един от друг. (Повече за мястото на срещата  можете да научите тук .) Пръв  долетя Ким  на борда на самолет, използван и от китайския президент Си Цзинпин, а Тръмп пристигна малко по-късно след напрежение  между него и лидерите на другите страни от групата Г-7 . В Сингапур (третата държава, която посещава след Китай и Южна Корея, откакто пое властта в Пхенян) Ким се срещна с премиера Ли Сянлун и му каза пред медиите, че \"целият свят гледа\". Екипът на Тръмп се състои от държавния секретар Майк Помпео (който вече беше в Северна Корея два пъти тази година, за да подготви срещата), началникът на кабинета Джон Кели, съветникът по въпросите на националната сигурност Джон Болтън (вбесил Пхенян със заплахи за \"либийски сценарий\" в Северна Корея) и прессекретарят на Белия дом Сара Сандърс. Списъкът на делегацията от севернокорейска страна не е бил публично оповестяван, но в делегацията вече бяха забелязани външният министър Ри Йон-хо, сестрата на лидера, Ким Йо-чен и \"дясната му ръка\" Ким Йо-чол. Дългият път до Сингапур Тръмп изненада всички, когато прие през пролетта покана на Ким Чен-ун, според публично достъпни информации направена през южнокорейски медии. По-късно той дори обяви дата за срещата - 12 юни -  за да я отмени само две седмици по-късно , обявявайки я за \"неподходяща\". Само след седмица той каза, че тя още е на дневен ред. Южнокорейският президент изигра ключова роля в усилията срещата да се състои след новата фаза на напрежение между американското ръководство и режима в Пхенян. Мун първо се срещна с Тръмп, а по-късно и с Ким,  за втори път в рамките на месец , и двамата обсъдиха условията на срещата. Седмица по-късно Белият дом  обяви точния час и мястото  за разговорите. За какво ще си говорят Точният график и дневният ред на срещата не са били публикувани до момента. Възможно е, поради липсата на дипломатически отношения и санкциите, наложени на Северна Корея от САЩ и ООН, двамата да сведат първия си разговор до размяна на няколко формални реплики. Според досегашни коментари на Тръмп една от най-вероятните теми на разговор е ядрената програма на Северна Корея. Подходът \"Ройтерс\" определи подхода на Тръмп като \"смесица от чар и натиск\" за отказ от ядрените оръжия. Освен това според съветници и бивши служители на администрацията, макар президентът на САЩ постоянно да получава в последните дни информация какво трябва да очаква, той е решил да се доверява на интуицията си повече от всичко друго. Държавният глава вече каза, че не смята за нужно да се подготвя за срещата - според него въпросът е \"в отношението (и) във волята да се свърши работата.\" Ким, който вероятно е на 34 г. и значително по-млад от Тръмп (той ще стане на 72 г. в четвъртък), ще получи в концентриран вариант всичко преживяно от негови приятели и врагове, откакто стана президент: нестабилен, непредсказуем лидер, който понякога може да е дружелюбен или твърд - или и двете едновременно, пише агенцията. Двамата вече са разменяли разгорещени реплики, макар и задочно, след като Ким заплаши американска територия с ядрено унищожение, а Тръмп заяви, че ядреното му копче е по-голямо и по-мощно от това на Ким. Какво се надяват да постигнат Тръмп и Ким Очакванията на експертите от срещата са смесени. Тръмп миналата седмица дори заяви, че се надява да подпише с Ким споразумение за край на Корейската война. За тази идея, която Ким  обсъди с южнокорейския президент  Мун Дже-ин по време на  тяхната историческа среща през април , на теория би бил нужен и договор, подписан и от представители на Сеул и Пекин; самият Мун вече даде сигнал,  че може и да се появи на срещата . Според Тръмп, ако разговорите действително се увенчаят с успех, ще има и следваща среща - той \"със сигурност\"  би поканил Ким Чен-ун  в Белия дом. Източници на Си Ен Ен, които телевизията не назовава поименно, съобщават, че е възможно, ако разговорите продължат добре, да има втори допълнителен ден в хотел \"Капела\". Тръмп вече е изразявал и други идеи - например че срещата с Ким може да е едва първата от серия разговори, в които да убеди Северна Корея да се откаже от ядрените си оръжия. Пхенян обаче неколкократно е повтарял, че няма причина едностранно да се откаже от арсенала си, ако Вашингтон не е готов да направи същото. В последните дни Тръмп говори по-скоро за възможността за \"начало на диалог\" и избягва варианта за пълно разоръжаване. Ким от своя страна е давал сигнали, че е готов да работи за намаляване на международната изолация на Северна Корея. Скептични към намеренията му наблюдатели припомнят, че и неговият баща, Ким Чен-ир, е обещавал ядрено разоръжаване, а е правил тъкмо обратното.", "date": "2018.06.11", "title": "Тръмп и Ким са в Сингапур в очакване на първата си среща"}
{"url": "https://www.dnevnik.bg/sport/2018/06/11/3197970_kubinskiiat_tiineidjur_echevariia_koito_pochti/", "text": "Кубинецът Хуан Мигел Ечевария се превърна в голямата звезда по време на състезанието от Диамантената лига в Стокхолм. Той направи един от най-добрите опити за века в скока на дължина. Световният шампион в зала от Бирмингам 2018 преодоля впечатляващите 8.83 м, което би било равносилно на пети резултат в историята. Опитът обаче няма да бъде записан официално, тъй като беше съпътстван от попътен вятър от 2.1 м/сек или с 0.1 м/сек над допустимата норма. Скокът на Ечевария бързо предизвика вниманието на почитателите на леката атлетика и се завъртя в социалните мрежи. При опита си кубинецът достигна до края на пясъчния трап.  Световният рекорд продължава да се държи от Майк Пауъл с 8.95 м от август 1991 г. На второто място е друг американец - Боб Биймън с 8.90 м от 1968 г. В тройката е Карл Люис с 8.87 м от август 1991 г. \"Исках да скоча над 8.50 м, но не съм мислел, че мога да стигна толкова далеч. От много време искам да направя такъв опит, но все още сме началото на сезона и няма да пришпорвам събитията, а ще продължа стъпка по стъпка\", каза Ечевария. Кубинецът заяви, че в момента не мисли за минаване на границата от 9 метра, но се надява с упорита работа да го постигне.", "date": "2018.06.11", "title": "Кубинският тийнейджър Ечевария, който почти прескочи пясъчния трап в Диамантената лига"}
{"url": "https://www.dnevnik.bg/video/2018/06/11/3190261_video_stadionite_za_svetovnoto_po_futbol_v_360_gradusa/", "text": "Все едно си там. Не, повече от това, защото панорамното видео показва националния стадион на Русия с капацитет от 80 000 зрители, където се проведоха летните олимпийски игри през 1980 г., финалът на Шампионската лига през 2008 г. и световният шампионат по лека атлетика през 2013 г. Оттук започва световното по футбол с мача между Русия и Саудитска Арабия на 14 юни. Отново тук ще приключи надпреварата с финала на 15 юли. \"Лужники\" ще приеме и няколко други срещи.", "date": "2018.06.11", "title": "Видео: Стадионите за световното по футбол в 360 градуса - \"Лужники\""}
{"url": "https://www.dnevnik.bg/bulgaria/2018/06/11/3198016_bulgari_sa_blokirani_v_berlin_sled_otmenen_polet_na/", "text": "Около 200 пътници, половината от които българи, са останали блокирани вчера на берлинското летище \"Шьонефелд\" след отменен полет на авиокомпанията \"Райън ер\", съобщи Би Ти Ви. Пътуващите е трябвало да излетят в 15.20 в неделя, но след дълъг престой в самолета са били свалени в чакалнята. \"Обясниха ни, че е заради бурята и самолетът трябвало да се подготви. Казаха ни, че след два часа можело да излетим, но не се случи. 200 души, сред които бебета и деца, останаха в безизходица\", каза пред Би Ти Ви Ружа Любенова, една от пътуващитес. Храна и вода не им е били предоставени. \"Някои се върнаха при близки в Берлин, други останаха да търсят начини, а трети ще пътуват през Букурещ днес и ще търсят начин за своя сметка да се доберат в София\", каза Любенова. Компанията е осигурила хотел за през нощта и се е ангажирала с алтернативни маршрути към България, тъй като следващият й директен полет до София е едва в четвъртък, отбелязва \"Нова телевизия\". Въпреки че правата им формално са спазени, българите не са удовлетворени от отношението на летището. Смятат, че са ощетени – защото имало вариант да се приберат през Румъния, но от \"Райън ер\" били готови да платят само полета до Букурещ.", "date": "2018.06.11", "title": "Българи са блокирани в Берлин след отменен полет на \"Райън ер\""}
{"url": "https://www.dnevnik.bg/sviat/2018/06/11/3198014_italiia_zatvori_pristanishtata_si_za_korab_s_nad_600/", "text": "Италия отказа да приеме хуманитарен кораб с над 600 мигранти и призова Малта за отвори пристанищата си за Aquarius, който трябва да премине покрай острова. Властите в Малта отказаха, с което се оформя дипломатическа криза между двете страни - членки на Европейския съюз. \"Малта не приема никого. Франция изблъсква обратно хората на границата си, Испания защитава границите си с оръжие. От днес Италия също ще започва да казва \"Не\" на трафика на хора, \"Не\" на бизнеса с нелегалната имиграция\", написа новият вътрешен министър Матео Салвини. Това не е необичайна позиция за лидера на популистката националистическа партия \"Северна лига\", но проблемът е, че той няма власт на управлението на пристанищата. За портовете отговаря министърът на транспорта Данило Тонинели. През последните 5 години над 600 000 души са влезли в Италия от Африка през Средиземно море, но те намаляха драматично през последните месеци. \"Целта ми е да гарантирам мирен живот за младите хора в Африка и за нашите деца в Италия. Затваряме пристанищата\", написа Салвини в \"Туитър\". Кметът на Неапол, който неведнъж е влизал в сблъсъци със Салвини, обяви, че ще посрещне кораба в пристанището на града. \"Неапол е готов без средства да спасява живот\", обяви той. Aquarius е на благотворителната организация SOS Mediterranee, която обяви, че на борда са 629 мигранти, включително 123 деца без придружител, 11 други деца и 7 бременни. Те идват предимно от страните на юг от Сахара и са спасени в морето в 6 различни операции край бреговете на Либия. Стотици от тях са спасени от италианските военноморски сили и прехвърлени на кораба.", "date": "2018.06.11", "title": "Италия затвори пристанищата си за кораб с над 600 мигранти"}
{"url": "https://www.dnevnik.bg/sport/2018/06/11/3197966_fifa_vse_oshte_niama_da_obsujda_razshiriavane_na_broia/", "text": "Президентът на ФИФА Джани Инфантино заяви, че все още е прекалено рано да се обсъжда евентуалното увеличаване на броя на отборите за световното в Катар 2022. Тази седмица в Москва предстои да се проведе конгрес на международната федерация, но темата няма да бъде засягана. Инфантино обясни, че най-напред въпросът трябва да бъде обсъден със страната домакин. \"Това, което имаме в момента, е световно първенство с 32 отбора\", обясни той. Наскоро президентът на ФИФА заяви, че  иска още за Катар 2022 броят на отборите да стане 48 . Идеята беше посрещната с разнопосочни мнения. На въпрос дали при евентуално разширяване на следващото световно ще се търси още един домакин, който да организира турнира съвместно с Катар, Инфантино обясни, че е прекалено рано да се говори за детайли. Преди време ФИФА реши от световното през 2026 г. във финалите да участват 48 отбора. На 13 юни ще бъде определен домакинът на световното, което ще се проведе след осем години. В борбата са  съвместната кандидатура на САЩ, Канада и Мексико, както и тази на Мароко .", "date": "2018.06.11", "title": "ФИФА все още няма да обсъжда разширяване на броя на отборите за световното в Катар"}
{"url": "https://www.dnevnik.bg/bulgaria/2018/06/11/3198042_uchilishtata_proveriavat_samo_po_dokumenti_firmite_za/", "text": "От училищата проверяват транспортните фирми, с които пътуват децата на екскурзии, само по документи. Това коментира директорът на варненското училище \"Васил Априлов\" Албена Комитова пред \"Нова телевизия\" по повод  задържания в неделя шофьор на автобус , който е бил с алкохол и наркотици в кръвта. \"Училището организира екскурзии по наредба, като изисква документи. Това означава, че ние можем да контролираме единствено документално нещата. Имаме лиценза на туроператора, лиценза на транспортната фирма. Знаем документално годините на автобуса, който превозва децата, и правоспособността на шофьора. Дотук се свеждат нашите компетенции\", обясни директорът. Проверката на водача открила забранените вещества минути преди автобусът с учениците да тръгне на екскурзия. Шофьорът е арестуван за 24 часа. Автобусът е трябвало да отпътува с 35 деца от първи до трети клас. Те са тръгнали на екскурзията с друг шофьор, продължават своята програма и трябва да се приберат в края на седмицата. Районната прокуратура работи по случая. Оказва се, че шофьорът има 14 предишни провинения, две от които са за шофиране в нетрезво състояние. От полицията не дават подробности дали автобусът е на самата фирма \"Алина тур\", или тя е наела чужд автобус. \"Преди от Регионалното управление по образованието да дадем разрешение за пътуване на ученически автобус, трябва да съобразим изискванията на четири закона и две наредби\", коментира директорът на Регионалното управление по образованието във Варна Венцислава Генова. По думите й от 2016 г. съществува специален механизъм за информиране между Регионалното управление по образованието и полицията в онлайн форма за предстоящо пътуване на ученици.", "date": "2018.06.11", "title": "Училищата проверяват само по документи фирмите за ученически екскурзии"}
{"url": "https://www.dnevnik.bg/bulgaria/2018/06/11/3197181_1968_g_avantjuristkata_i_useshtaneto_za_osvobojdenie/", "text": "- Наричат 1968 новата \"пролет на народите\". Тогава бях само на 16 години и не разбирах съвсем какво се случва. В Париж не искаха Дьо Гол, настояваха да се модернизират. Чудех се какво още има да й се модернизира на Франция, която – тогава – смятах за символ на модерността и свободата.  Разбира се, най-важното беше \"Пражката пролет\", която внушаваше усещане - не за свобода – за освобождение. Никога няма да забравя как – по време на Международния младежки фестивал, който тогава се провеждаше в София – чехословашката делегация влезе на стадиона: танцуващи, шарени, щастливи хора. Нямаха униформи като нас и (като че ли) не се страхуваха. \"Пражката пролет\" промени много неща. Именно заради нея на Запад и най-правоверните комунисти се лишиха от илюзиите си и създадоха еврокомунизма. (На фестивала превеждах на един от бъдещите му лидери, който ме попита вярно ли е, че в България имало много младежи – \"голисти\". За първи път чувах за такава вероятност. Този въпрос го нямаше в червената книжка \"101 въпроса и отговора\", която задължително трябваше да прочетем и да наизустим, преди да влезем в контакт с чужденците. Не вярвам на чехите да са им раздавали такива наръчници.)  На Изток промените се следваха с голяма скорост. Най-напред се зарадвахме на възможността нещо изобщо да се промени. После дойдоха танковете. Тогава плаках. Много. - Каква да бъде? За \"Пражката пролет\", разбира се. С времето постепенно покрусата от танковете, от потъпкването на надеждата за освобождение все повече беше измествана от спомена, че тази надежда все пак се е случила. - Баща ми редовно слушаше Би Би Си. Специално заради това си купи транзистор. И коментирахме. Вече беше отминало времето, когато се страхуваха да обсъждат пред мене политически въпроси. Вече не бях надъханото от началната си учителка комунистче, което пускаше от балкона листовки за Отечествения фронт.  Четях и единствения френски вестник, който стигаше дотук – \"Юманите\" – органът на комунистическата партия. Така разбрах за майските събития в Париж и за разочарованието на френските комунисти. Изглежда, цензурата не е била чак толкова сериозна. Впоследствие (когато отношенията ми с Държавна сигурност зачестиха) си дадох сметка, че това не се е дължало на либерализъм, а на некадърност.   - Нямам спомен как са се коментирали официално – не четях българската преса. Със сигурност са писали, че сме спасили \"най-хуманния строй\" от \"враговете\". В нашето семейство на \"врагове\", популярно наричани \"бившите\", и сред близките приятели на родителите ми дълго време \"Пражката пролет\" беше най-обсъжданата тема – с надеждата и с покрусата. Твърде малко от връстниците ми се интересуваха от нея. Някои дори ми се подиграваха, че толкова съм се затъжила за някакви си чехи.  - С малцината, които не ми се подиграваха, опитахме да създадем нещо с гръмкото име \"Организация за свобода на личността и словото\". Инициаторки бяхме тогавашната ми приятелка Аглая Шамлиева и аз. Беше вече следващата пролет – 1969 година. \"Привлякохме\" няколко съученици и случайни познати, с които се събирахме в известното място за пушене \"Магарешкия рай\" – между паметника на съветската армия и разположената по това време до него зоологическа градина. Мястото отдавна не съществува – за разлика от паметника. Обсъждахме създаване на позиви за свободата на личността и дори вестник. За целта трябваше да си намерим циклостил – съоръжение, което знаехме само като дума. Никой не беше виждал такова нещо. Написах позив, в който се говореше и за чешките събития, но другите не го харесаха и аз се обидих. Вестникът също беше моя идея, но се отказахме и от него поради невъзможност да намерим циклостил и восъчни листове. Повечето от тези подробности бях забравила. Прочетох ги в досието си - ДОП \"Авантюристка\" от 28.05.1969, съдържащо 150 страници донесения за група хлапаци, които дори не могат да се разберат помежду си какво точно искат да извършат. (Знаех отпреди, че кодовото ми име в Държавна сигурност е \"Авантюристката\", но мислех, че съм го получила доста по-късно – в края на 80-те. Признавам, че ми отива.) Обсъждали сме, разбира се (според досието), и чешките събития. Повечето твърдели, че чешките комунисти са замислили да излязат от социалистическия лагер и затова намесата ни е правилна. Аз съм възразила, че това си е работа на самите чехи, а нашето е недопустима намеса във вътрешните работи. Освен това – там има свобода на личността и на словото, заради която сме ги нападнали.  Обсъждали сме и свободата в САЩ. Там има свобода – мислели сме тогава - защото си позволяват да говорят и пишат против войната във Виетнам и никой не им пречи да го правят.   Обсъждали сме и Сталин. Аз съм твърдяла какъв страшен сатрап е бил и колко хора е изтрепал, а бъдещият предател възразявал, че имал и добри страни. Заради тази изключително опасна дейност Държавна сигурност съставила план за разработка, включващ следене, заснемане и претърсване на чантите. При претърсването намерили контролно (с оценка, което наричат \"писмо\") и го привели като \"доказателство\", защото ставало дума за Ботев, революцията и свободата на личността.  Прочитането на досието отново ме убеди в некадърността им. Дори цели три месеца следили някаква друга Евгения (\"саможива и затворена\", с изселен от народната власт дядо, горката).  Разбира се, всички са направили \"признания\". Особено трогателни са твърденията на едно момче, което почти не познавах, че участвал в \"организацията\", защото бил влюбен в мене. Повечето от останалите казват, че искали да влязат в \"организацията\", за да ни издадат.  Истината е иронично преобърната: издало ни е тогавашното ми гадже, привикано, за да уточни подробностите (коя точно Евгения например), неизвестни за истинския издайник – син на началник от Държавна сигурност. Бяхме го \"привлекли\", въобразявайки си, че с него ще бъдем защитени.  Съвсем наскоро (след близо половин век) отидох на среща със съучениците си. Синът на началника (нещатен сътрудник на ДС впоследствие) започна да ме убеждава, че нямало никаква разлика между комунизма и сегашната ситуация. Отговорих му, че – ако сега наругая правителството и той отново ме издаде – никой няма да ме арестува. И че – дори само това да е разликата – си струва. А той ме посъветва да не си обременявам паметта с такива глупости. - Забраниха ми да пътувам на Запад. Дори Белград, където ме поканиха на известен театрален фестивал, се оказа \"Запад\". Иначе не пречеха особено на развитието ми: приеха ме в университет, \"допуснаха\" да защитя дисертация и да стана \"кандидат на науките\", както се наричаше тогава докторатът. Спряха ме чак на ниво хабилитация – без никакви официални обяснения. Просто прекратиха конкурса, обявен за друг колега, не за мене, разбира се. Неофициално подразбрах, че причината са не само детските ми \"подвизи\", но и фактът, че дядо ми е разстрелян (без съд и присъда) като \"враг на народната власт\".", "date": "2018.06.11", "title": "1968 г.: \"Авантюристката\" и усещането за освобождение"}
{"url": "https://www.dnevnik.bg/na_put/2018/06/11/3196981_s_virtualni_prozorci_emireits_shte_napravi_samoletite/", "text": "Гледането през прозореца на самолета е може би едно от най-приятните неща по време на полет. Дубайските авиолинии \"Емирейтс\" обаче гледат към бъдещето, което според тях е свързано с летателни машини без прозорци. Разбира се, това няма да попречи на пътниците, тъй като прозорците ще бъдат заменени с виртуални. \"Емирейтс\" вече прилагат тази новост от края на миналата година. Част от кабините на първа класа на притежаваните от компанията самолети Боинг 777 вече са с виртуални прозорци. Екраните са свързани с оптични камери, които показват какво се вижда навън. \"Подобни промени биха направили самолета по-лек и по-бърз и по този начин по-ефективен по отношение на разхода на гориво\", заяви президентът на \"Емирейтс\" Тим Кларк и допълни, че без истински прозорци самолетите ще могат да летят още по-нависоко. Според компанията екраните ще предлагат толкова добра картина, колкото може да пресъздаде човешкото око. Идеята на авиолиниите обаче крие риск според експерти по авиационна безопасност. Виртуалните прозорци може да са пречка за екипажите, тъй като при извънредни ситуации е добре да имат видимост извън самолета от всички гледни точки. \"Да виждаш извън самолета е важно, особено ако трябва да се извърши аварийно кацане\", каза експертът по авиационна безопасност Греъм Брайтуей пред Би Би Си.", "date": "2018.06.11", "title": "С виртуални прозорци \"Емирейтс\" ще направи самолетите си по-ефективни"}
{"url": "https://www.dnevnik.bg/bulgaria/2018/06/11/3198043_donchev_edva_li_niakoi_si_e_predstavial_che_shte_otida/", "text": "Вицепремиерът Томислав Дончев няма да се разграничи от съпругата си заради  антиромския й пост в социалната мрежа \"Фейсбук \" \"Морковите за циганите са на свършване, време е за тоягата!\" Той смята, че тя има лична позиция, която може да изразява и освен това не я изразява в ролята си на политик. \"Едва ли някой си е представял, че ще отида да размахвам тоягата, а жена ми ще седи у нас да шие гоблени и няма да има мнение\", беше коментарът му в ефира на Би Ти Ви. \"Този статус отразява не само факти от реалността, но и примери, които засягат лично нас. Невъзможност да се съберат глоби и да се прекрати силна музика например\", добави той. Дончев акентира, че едва ли има организация, която да твърди, че съпругата му не може да има позиция и попита какво нередно има в призива, че всички трябва да спазват нормите и правилата. Той добави, че много хора са поздравили съпругата му, но и е имало много заплахи, което означава, че \"проблемът трябва да бъде сложен на масата\". \"Подкрепям я напълно в принципа й да има спазване на закона от всички граждани\", заяви вицепремиерът. \"Има нещо, което ме притеснява  в подхода на Българския хелзински комитет  (откъдето поискаха оставката му, ако не се разграничи от статуса – бел. ред.) и това е допускането за колективна отговорност. Сега ме карат да се откажа от жена си, утре от детето си - не ми харесва този подход\", добави Томислав Дончев. Той каза, че е полагал много усилия в сферата и затова има право да коментира. \"Много е трудно да се каже колко пари се наливат за ромите. Но нито една мярка не предполага етнически скрининг. Има недостатъчни мерки за интеграция на ромите\", беше коментарът му. Дончев засегна и темата с АЕЦ \"Белене\", като отбелязва, че държавата няма да инвестира повече от това до момента. \"Възможен е рестарт на проекта. Ще бъде направена процедура, където да се търси инвеститор. Ако не се появи такъв инвеститор, това няма да се случи, държавата няма да вкарва пари\", обясни вицепремиерът.", "date": "2018.06.11", "title": "Дончев: Едва ли някой си е представял, че ще размахвам тоягата, а жена ми ще шие гоблени у дома"}
{"url": "https://www.dnevnik.bg/sport/2018/06/11/3197968_sion_se_ottegli_ot_borbata_za_domakinstvo_na_zimnite/", "text": "Сион се оттегли от надпреварата да бъде организатор на зимните олимпийски игри през 2026 г. Решението беше обявено след провеждането на референдум, в който 54% от гласувалите се обявиха срещу отпускането на 100 млн. швейцарски франка (87 млн. евро) за финансирането на проекта. Сион  беше един от седемте кандидата за игрите , които МОК обяви. Така в надпреварата остават Калгари, Грац, Стокхолм, Ерзурум, Сапоро и общата италианска кандидатура на  Милано, Торино и Кортина д'Ампецо . МОК посочи, че резултатът от референдума се дължи на \"остаряла информация за стойността на игрите\". От комитета съжалиха, че гласуващите не са взели предвид \"последните основополагащи реформи\", свързани с намаляването на разходите при организирането на игрите. Референдумът се проведе в целия кантон Вале. В самия град отрицателният вот беше още по-висок - 61%. Гражданите казаха \"не\" на идеята от техните данъци да се отделят пари, които да се използват за инфраструктура и сигурност при организацията на игрите. Федералното правителство на Швейцария  обеща в средата на октомври да осигури 1 млрд. франка (860 млн. евро) за игрите . След провала на референдума от кандидатурата на Сион обявиха, че нямат резервен план.", "date": "2018.06.11", "title": "Сион се оттегли от борбата за домакинство на зимните олимпийски игри през 2026 г."}
{"url": "https://www.dnevnik.bg/sviat/2018/06/11/3198049_princ_hari_i_hercoginia_megan_otivat_v_avstraliia_za/", "text": "Херцозите на Съсекс  Хари и Меган  ще направят тази есен първата си официална чуждестранна обиколка след сватбата. Двойката ще посети Австралия, Фиджи, Тонга и Нова Зеландия, съобщи днес дворецът Кенсингтън. Посещението им ще съвпадне със спортно състезание за ранени във въоръжени конфликти и военноинвалиди, създадено по инициатива на  принц Хари . Тазгодишното му издание ще се проведе в Сидни. Четирите страни са членки на Общността на нациите, на която Хари е посланик за младежта. Тази първа официална обиколка напомня на първите стъпки като семейна  двойка  на родителите на Хари,  Чарлз и Даяна , които посетиха Австралия и Нова Зеландия. 33-годишният Хари и 36-годишната бивша актриса Меган Маркъл си казаха \"да\" на 19 май в параклиса \"Сейнт Джордж\" в замъка Уиндзор.", "date": "2018.06.11", "title": "Принц Хари и херцогиня Меган отиват в Австралия за първата си обиколка в чужбина"}
{"url": "https://www.dnevnik.bg/sport/2018/06/11/3197802_fotogaleriia_ekstremnoto_nadbiagvane_po_morenite_na/", "text": "В събота се проведе състезанието Red Bull Moreni Challenge. Събитието, в основата на което е идея на най-добрия български състезател в планинското бягане Кирил Николов-Дизела, представляваше надбягване върху морените в местността Златните мостове на Витоша.", "date": "2018.06.11", "title": "Фотогалерия: Екстремно надбягване по морените на Витоша"}
{"url": "https://www.dnevnik.bg/bulgaria/2018/06/11/3198050_niama_koi_da_se_angajira_s_aec_belene_bez_durjavna/", "text": "Бившият финансов министър Симеон Дянков смята, че правителството трябва да се откаже от  проекта за АЕЦ \"Белене\" , а допускането на китайски инвеститор няма да бъде разрешено от Европейския съюз. \"Никога по никакъв начин Европейският съюз няма да позволи на китайски инвеститор където и да е в ЕС да притежава такава стратегическа инвестиция\", заяви Симеон Дянков в ефира на \"Нова телевизия\". Той смята, че  няма сериозен инвеститор , който да се ангажира с централата без гаранции от държавата и определи развитието на темата като \"поредно търсене на теле под вола\". Дянков припомни, че до момента е имало две държави, които са опитали такова нещо – Словакия и Унгария, но и двете без успех. \"Шансът на България да има такъв инвеститор е нулев\", заяви бившият финансов министър. Той коментира и перспективата на България за членство в еврозоната. \"Сега е единственият възможен момент да кандидатстваме за чакалнята на еврозоната в рамките на следващите поне 5 години\", каза той и акцентира, че това е заради българгаското председателство на Съвета на Европейския съюз. Той смята, че е важно да се каже на Европа, че трябва да върви по законите, които самата тя е създала. По думите му изпълняваме всички критерии за кандидатсване в еврозоната. \"Определено ще сме по-интересни за инвеститорите, ако сме в еврозоната\", заяви Дянков. \"Важно е да се каже, че сега кандидатстваме за чакалнята, там се чака поне поне години и половина. Сега е моментът да тръгнем нататък, защото това веднъж за винаги ще премахне темата България на първа скорост ли е, на втора ли е. Ние трябва да сме на първа скорост, това ни е шансът\", заяви Дянков.", "date": "2018.06.11", "title": "Няма кой да се ангажира с АЕЦ \"Белене\" без държавна гаранция, смята Симеон Дянков"}
{"url": "https://www.dnevnik.bg/bulgaria/2018/06/11/3198052_kratki_novini_drehi_s_opasni_boi_sa_spreni_na_granicata/", "text": "Катастрофа между камион и микробус затвори Ришкия проход Катастрофа между камион и микробус затвори Ришкия проход за часове. Инцидентът е станал малко след 14 ч., като един човек е загинал, а петима души са били ранени и са настанени в болницата в Шумен. Сериозно е състоянието на една жена и бебе на девет месеца, които имат черепно-мозъчни травми. Шофьорът на камиона е имал почти три промила алкохол в кръвта. Ремонт на мост затваря за три месеца пътя между Габрово и Севлиево От 13 юни до 12 септември ще бъде спряно движението на моторните превозни средства между село Драгановци и Габрово. Отсечката е част от трасето, което свързва Габрово и Севлиево. Ограничението е поради ремонт на моста близо до село Новаковци. Движението между Габрово и Севлиево ще бъде пренасочено по обходни маршрути. Ремонтът на моста е част от извършващата се в момента рехабилитация на над 27 км между Севлиево и Габрово. Мазилка от рушаща се сграда в Перник падна върху главата на дете Инцидентът е станал на бившия битов комбинат в града, предаде БНР. В общината многократно са подавани сигнали за състоянието на сградата. 13-годишното момче минавало покрай сградата, когато мазилката се откъртила, разбила се в козирката на първия етаж и парче от нея го ударило по главата. За щастие детето не е пострадало тежко, но сградата не се поддържа, руши се и е опасна. При всеки по-силен вятър падат стъкла и мазилка, на високите етажи има циментови греди, които са счупени на две и е въпрос на време да паднат, притесняват се перничани. Сигнали в общината са подавани многократно. Кметът Вяра Церовска е издала заповед за обстоен оглед на сградата и е назначила комисия. Министерство прави карта на професионалните училища Разработена е карта на отраслите в България, върху която предстоят да се нанесат специализираните училища, с което ще се подобри връзката между пазара на труда и образователната система. Това съобщи заместник-министърът на икономиката Александър Манолев по време на конференцията Образование и труд – локални проблеми, глобални решения\", цитиран от пресцентъра си. Той съобщи и че по швейцарски пилотен проект над 100 ученици са обхванати за дуално обучение. Родители на деца с увреждания от Варна излязоха на протест Те издигнаха палатков лагер и се заканиха, че ще бъдат пред общината всеки ден от 10.00 до 17.00 часа, съобщава БНР. Майките настояват за спешно приемане на закон за личната помощ и индивидуална оценка на състоянието на децата и особено на тези, навършили 18 години. Протестът е в подкрепа на инициатива, която се проведе в началото на месеца пред Народното събрание в София. Организаторите заявяват, че за 3 години е имало шест национални протеста и те са останали без резултат. Според тях \"интеграцията\" на хората с дефицити сериозно се разминава с директивите, заложени в Конвенцията на ООН за правата на хората с увреждания. Петгодишно дете от Русия е паднало от петия етаж в Равда Инцидентът е станал в комплекс \"Лайфстайл 3\" в селото. Полицейските служители са констатирали, че то е останало без надзор в апартамента, докато 55-годишната му баба отишла да пазарува. Детето е в болницата Бургас с фрактури на краката, таза и травма на белия дроб, без опасност за живота. По случая е образувано досъдебно производство. Мъж пострада от хвърлен камък по влак Мъж пострада, след като снощи около 21:50 ч. бързият влак от Благоевград за София е бил атакуван с камъни от неизвестни лица в района между гарите Горна баня и Захарна фабрика. При инцидента е било счупено стъкло на странична врата на втория вагон от състава на влаковата композиция, а пътникът е получил наранявания в областта на главата. Той е бил откаран в болница веднага. От началото на 2018 г. това е 19-ият случай, при който пътнически влакове на БДЖ са замеряни с камъни. За същия период на 2017 г. са регистрирани 42 случая, а за цялата изминала година са 76, от които е пострадал един пътник. Полицията в Стражица разследва незаконна сеч на 548 дървета  Сечта е в държавния горски фонд в село Кесарево, сигнал за нея е подаден и в Районната прокуратура в Горна Оряховица. По случая е образувано досъдебно производство. Шофьор заплашил друг с пистолет Водач на лек автомобил е заплашил с пистолет шофьор на автобус на магистрала \"Тракия\" по време на изпреварване. Извършителят е задържан за 24 часа за хулиганство на пътя. Инцидентът е станал край Чирпан в посока София, където заради ремонт на магистралата трафикът е затруднен и често се образуват километрични опашки от автомобили, съобщи БНР. Дрехи с опасни бои са спрени на границата Близо 4 тона дрехи с опасни канцерогенни вещества в боите над нормата са заловили контролните органи на Агенция \"Митници\", съобщи \"Нова телевизия\". Стоката менте е била разпределена в над 900 пратки с блузи, рокли, панталони, тениски и бельо.", "date": "2018.06.11", "title": "Кратки новини: Катастрофа между камион и микробус затвори Ришкия проход"}
{"url": "https://www.dnevnik.bg/sviat/2018/06/11/3198082_merkel_poiska_burzi_deportacii_sled_ubiistvo/", "text": "Германският канцлер Ангела Меркел призова за по-бързи депортации на хората, на които е бил отказан бежански статут, предаде ДПА. Тя заяви това след убийството на момиче. За  изнасилването и убийството  на 14-годишното дете са заподозрени 20-годишен мъж от Иракски Кюрдистан и 35-годишен мъж с турско гражданство, и двамата подали молби за убежище. 13-годишно момче бежанец е информирало полицията за случая и е назовало иракчанина като вероятен извършител, пише в. \"Таймс ъф Израел\". \"Този случай показва колко е важно да бъдат бързо задвижени административни съдебни процедури по отношение на хората, които нямат разрешение да останат, за да може да бъдат бързо изпратени вкъщи\", каза Меркел в ефира на телевизия А Ер Де. Семейството на двадесетгодишния Али Башар е напуснало бързо центъра за настаняване на кандидати за убежище в Германия и се е върнало в Иракски Кюрдистан след убийството на 14-годишното момиче. Тялото на Сузана Фелдман бе намерено заровено под земята в покрайнините в германския град Висбаден. Местната полиция каза вчера, че Башар е бил върнат в Германия от Ирак и е направил пълни самопризнания при залавянето си, предаде \"Асошиейтед прес\". Башар, който е пристигнал в Германия през 2015 г., е повторил показанията си и пред съдия. Той ще бъде държан под стража, докато тече разследването. Молбата за убежище на Башар е била отхвърлена в края на 2016 г., но с помощта на адвокати той е успял да избегне депортация.", "date": "2018.06.11", "title": "Меркел поиска бързи депортации след убийство, извършено от търсещ убежище"}
{"url": "https://www.dnevnik.bg/biznes/2018/06/11/3198080_gorivata_poskupnaha_s_20-30_st_samo_za_mesec/", "text": "Цените на бензина и на дизеловото горива са поскъпнали с 20-30 ст. за литър спрямо същия период на миналата година. По-голямата част от това повишение стана факт в рамките на месец. В края на миналата седмица средната цена в страната за масовия бензин А 95 бе 2.23 лв. за литър, а за дизеловото гориво - 2.25 лв. за литър, съобщава в.  \"Сега\" . Спрямо средата на май в първите две седмици на юни нарастването е със 7-8 стотинки за литър. В началото на миналия юни основните горива са се продавали между 2.02 - 2.06 лв. за литър, показва справка в данните за средните цени на горивата в България в информационната платформа Fuelo. Около 2.08-2.09 лв. за литър варираше средната цена на горивата от началото на януари до средата на април. Покачването започна да се забелязва в края на април. По традиция увеличение има в началото на летния сезон заради по-голямо потребление, причина за скока в цените бяха и нарасналите котировки на цените на петрола на международните пазари.  В началото на май цените на петрола достигнаха до 74.44 долара за барел, а месец по-рано един барел се търгуваше средно за 62 долара, отбелязва изданието.", "date": "2018.06.11", "title": "Горивата поскъпнаха с 20-30 ст. само за месец"}
{"url": "https://www.dnevnik.bg/analizi/2018/06/11/3198094_atomni_koshmari/", "text": "Не помня кой руски класик започва разказ с \"Цяла сутрин четох вестници и страшно оглупях\". Аз пък цяла сутрин слушам \"Неделя 150\" и под възторжения ромон на ода след ода за АЕЦ \"Белене\" и за нашето гарантирано гордо бъдеще покрай мирния атом (и независимост от ония подлеци от ЕС, разбира се) – се върнах в детството си. Беше втората половина на 1960-те години – слънчеви, светли, рай за всеки третокласник-гамен, гонещ пеперуди полугол, като истински индианец, из ливадите на Красно село. От ВЕФ-а (вид съветско радио) и \"Темп\"-а (вид съветски черно-бял телевизор) денонощно се лееха атомни мечти. В бъдещето всичко щеше да бъде атомно. Щяхме да си светим с атомен ток, да се возим на атомни кораби и самолети, да си готвим на атомни готварски печки. И атомни коли щяхме да имаме, ама май нямаше да има нужда от тях, защото в атомното бъдеще щяхме всички да си пърпорим с атомни вертолетчета. Също така всички вкупом щяхме да ядем евтин черен хайвер, направен от нефт, и да ходим облечени в еднакви сребристи (синтетични, разбира се) комбинезони. По неизвестни причини на всички ни едновременно щеше да окапе косата и да сме еднакво плешиви. Това атомно бъдеще щеше да е най-щастливото време на човечеството, венецът на неговото развитие. Така казваха по радиото през 1967-а. Така казваха по същото радио и в неделя, 10 юни 2018-а. На миналото раздаване така и не се вредих за атомно вертолетче (може би ще стане този път?). Но пък помня какво всъщност се случи. През 1968 година армиите на Варшавския договор нахлуха в Чехословакия, за да размажат с танковете си мечтата на чехите за свобода. В цяла Източна Европа комунистическите партии обявиха курс към \"нормализация\". След още две-три години, в рамките на тази \"нормализация\" соцстраните вкараха в конституциите си вечното управление на комунистическите си партии и възстановиха поста \"Генерален секретар\", закрит след смъртта на Сталин. Вместо атомни вертолетчета получихме връщане към сталинизма. Отново започнаха да вкарват несъгласни в затвори и психиатрии. Унищожиха последните останки от частна собственост и независим бизнес. След още няколко години въведоха режим на тока, който в България беше гарниран с терор върху турците, за да си сменят имената с християнски. Няколко години след това из целия соцлагер свърши храната. Така стана миналия път, когато от българските медии се лееха възторжени речи за атомното бъдеще. Има мечти, които в реалността пораждат кошмари. Атомните са такива. Не са се променили. Та, викам да помечтаем, този път за нещо друго. За свобода от подобни мечти например.", "date": "2018.06.11", "title": "Атомни кошмари"}
{"url": "https://www.dnevnik.bg/sviat/2018/06/11/3198013_trump_otnovo_kritikuva_sujuznicite_v_nato_i_nareche/", "text": "След скандала с финала на срещата на Г-7 и преди утрешната среща в Сингапур със севернокорейския диктатор Ким Чен Ун президентът на САЩ написа поредица от съобщения с остър тон - отново по повод ключовите съзници на страната в НАТО и световната търговия. \"Честната търговия вече може да бъде наричана глупава търговия, ако не е реципрочна. Съжалявам, не можем да оставим нашите приятели или врагове да се възползват повече от търговията. Трябва на първо място да поставим американския работник!\" Думите на Доналд Тръмп идват, след като в събота той оттегли подписа на Вашингтон под заключителния документ на годишната среща на върха на седемте индустриално най-развити държави. В Шарлевоа в канадската провинция Квебек лидерите се споразумяха за \"свободна, честна и взаимно изгодна търговия\", както и за това, че е важно да се борят с протекционизма. \"Стремим се да намаляваме митническите бариери, немитническите пречки и субсидиите\", декларираха САЩ, Канада, Германия, Великобритания, Франция, Италия и Япония. По традиция външнополитически въпроси имат по-малко влияние върху предпочитанията на американските избиратели, но Тръмп използва всеки възможен случай да изтъква действията си като част от лозунга му \"Америка на първо място!\". С наближаването на частичните избори през ноември подобна риторика спрямо Канада, Европейския съюз европейските партньори в НАТО ще зачести, коментира \"Ройтерс\". \"Не е честно за народа на Америка! 800 милиарда долара търговски дефицит\", заяви Тръмп. \"Защо трябва аз, президентът на Съединените щати, да позволявам страните да продължат да трупат огромни търговски излишъци, което правят от десетилетия, докато нашите фермери, работници и данъкоплатци трябва да плащат такава голяма и нечестна цена?\" Белият дом не коментира какво точно има предвид Тръмп с подобни думи и защо се нахвърля върху Канада и ЕС по търговски въпроси и НАТО заради разходите за отбрана. Само няколко седмици преди срещата на върха на НАТО в новата централа на алианса в Брюксел президентът написа в \"Туитър: \"САЩ поемат почти всичките разходи на НАТО - защитават много от същите държави, които направо ни разкъсват в търговията (те плащат само частица от цената и се смеят!). ЕС има 151 млрд. долара излишък - трябва да плаща повече за отбрана!\" \"Германия плаща 1% (бавно) от БВП за НАТО, докато ние плащаме 4% от много по-голям БВП. Някой изобщо вярва ли, че в това има смисъл? Ние защитаваме Европа (което е нещо добро) с цената на големи финансови загуби, а те ни удрят в търговията. Задава се промяна!\" Засега поредната серия послания на Тръмп, че продължава да придвижва САЩ към още повече протекционизъм, тревожи инвеститорите, но пазарите не са реагирали драстично. Президентът изтегля страната от глобалното споразумение за климата, дистанцира се от международната ядрена сделка с Иран и заплашва да прекрати споразумението от 1994 г. за свободна търговия с Канада и Мексико Острите атаки срещу канадския премиер Джъстин Трюдо бяха продължени в понеделник от екипа на Тръмп. Главният му икономически съветник Лари Кудлоу го обвини, че е предал Тръмп, който му направил голяма услуга да отиде в Квебек на срещата на Г-7 и да се държи добронамерено. Според него думите на Трюдо, че Канада подготвя ответни високи мита от 1 юли за американски стоки (след протекционистичните мита на САЩ срещу стомана и алуминии), били \"все едно, че ни заби нож в гърба\". Това карало Тръмп да изглежда слаб точно преди важната среща с Ким Чен Ун. Питър Наваро, друг от ключовите съветници на Тръмп, каза същото пред консервативната телевизия Fox и добави, че \"има специално място в ада за всеки лидер, който се захваща с дипломация с лоши намерения\" спрямо Тръмп. Канада и всички европейски страни от Г-7 още в неделя обявиха, че стоят зад комюникето от Шарлевоа. Външният министър на Канада каза, че е неприемливо срещу страната ѝ САЩ да налагат мита с мотив, че защитавали националната си сигурност.", "date": "2018.06.11", "title": "Тръмп отново критикува съюзниците в НАТО и нарече свободната търговия \"глупост\""}
{"url": "https://www.dnevnik.bg/citat_na_deniia/2018/06/11/3198113_citat_na_denia_v_ada_ima_specialno_miasto_za_djustin/", "text": "Това каза търговският съветник на Тръмп  Питър Наваро  – поредната нападка от страна на Белия дом към Канада след провалената среща на Г-7 този уикенд. Тръмп си тръгна преди края на фолума в канадския град Шарлевоа, за да се подготви за срещата в Сингапур със севернокорейския диктатор Ким Чен Ун във вторник. Вече извън Канада той се ядоса на изказване на канадския домакин - премиера  Джъстин Трюдо , отказа се от вече договорения заключителен документ и заплаши с нови наказателни мита срещу автомобилната индустрия. Бомбастичното изявление на президента торпилира крехкия консенсус в търговския спор между Вашингтон и съюзниците му, коментира \"Ройтерс\". В заключителната си пресконференция Трюдо каза, че в отговор на наложените от САЩ  наказателни мита за канадските стомана и алуминий  страната му ще наложи ответни търговски мерки на 1 юли. Според него е \"унизително\" обяснението на Тръмп да наложи митата за защита на националната сигурност. \"Със съжаление, но и с абсолютна твърдост и яснота продължаваме напред с ответните мерки на 1 юли. Канадците са възпитани и разумни хора, но и няма да позволим да ни изблъскват.\" От кабинета му обясниха по-късно, че думите не съдържат нищо, което Трюдо да не е казвал досега публично или в частни разговори с Доналд Тръмп.", "date": "2018.06.11", "title": "Цитат на деня: В Ада има специално място за Джъстин Трюдо"}
{"url": "https://www.dnevnik.bg/sviat/2018/06/11/3197955_zaradi_avstriia_sme_po-blizo_do_voina_mejdu_krusta_i/", "text": "Турският президент Реджеп Тайип Ердоган критикува в събота австрийския канцлер Себастиан Курц заради решението на правителството му да затвори 7 джамии и да изгони 40 имами, като предупреди, че това подклаждало \"война между кръстоносците и полумесеца\", съобщи в. \"Хюриет\". \"Опасявам се, че стъпките, предприети от австрийския премиер, ще докарат света по-близо до война между кръстоносците и полумесеца\", заявил президентът по време на ифтар в Истанбул. Според него Турция \"ще отговори\" по съответен начин на експулсирането на имамите. Една от закритите джамии принадлежи на Турско-ислямската културна асоциация (ATIB), базирана в Кьолн, и се управлява съвместно с турския Директорат по религиозните дела - Дианет. На 8 юни Курц обяви, че имамите са финансирани от чужбина и че решителната мярка е отговор на \"политическия ислям\" след проверка на дейността на джамиите от вътрешното министерство и Службата по религиозните въпроси. \"Паралелни общности, политическият ислям и радикализацията няма място в нашата страна\", обясни канцлерът. Осъждане на действията на Виена дойде и от външното министерство в Анкара, и от премиера Бинали Йълдъръм. \"Това е много погрешно и не служи нито на универсалния правен ред, нито на ценностите на ЕС, нито на законите за мигрантите\", каза премиерът. \"Осъждаме австрийските политици и специално канцлера Курц заради това, че се опитват да постигнат политически цели от тези тревожни събития, вместо да се борят с расизма, исляма и ксенофобията и възхода на крайната десница\", написа министерството. Турция е пред извънредни президентски и парламентарни избори на 24 юни и Австрия, както и Германия и Холандия забраниха на тяхна територия да се провежда предизборна агитация от турски партии. В Австрия живеят стотици хиляди турци или граждани от турски произход и единственият шанс да се срещнат с Ердоган бе големият митинг в спортна зала в босненската столица Сараево през май.", "date": "2018.06.11", "title": "Заради Австрия сме по-близо до война между кръста и полумесеца, заяви Ердоган"}
{"url": "https://www.dnevnik.bg/politika/2018/06/11/3198150_startovata_uchitelska_zaplata_stava_920_leva_ot_1/", "text": "Стартовата учителска заплата ще стане 920 лева от 1 януари догодина. Това е записано в колективния трудов договор между министъра на образованието и синдикатите, съобщават от синдикат \"Образование\" към КТ \"Подкрепа\", предаде БНР. В момента началната учителска заплата е 760 лева. Най-ниската заплата за старши учител ще бъде 955 лева, за главен учител - 1005 лева, а за директор - 1140 лева.  Увеличението трябва да се случи на 1 януари 2019 г., но при добро изпълнение на бюджета е възможно то стане факт от началото на новата учебна година през септември, съобщава БНТ. Синдикатите припомнят обещанията на финансовия министър Владислав Горанов при възможност увеличението ще стане факт от октомври т.г. Учителските заплати бяха увеличени  два пъти през 2017 г.,  или  общо с около 23-25% . От септември минималната учителска заплата е 760 лева, а увеличението е с 15 на сто. Най-ниското възнаграждение за старши учител е 792 лева, а за директор - 950 лева. Представителното облекло на учителите и директорите е договорено в минимален размер от 430 лева, а при пенсиониране учителите ще получават по 10 и половина работни заплати.", "date": "2018.06.11", "title": "Стартовата учителска заплата става 920 лева от 1 януари"}
{"url": "https://www.dnevnik.bg/kultura/2018/06/11/3198160_mjuzikul_specheli_nai-mnogo_otlichiia_na_teatralnite/", "text": "Посещението на оркестъра\" спечели най-много отличия на театралните награди \"Тони\". Постановката грабна 10 приза, включително за най-добър мюзикъл. За най-добра театрална пиеса беше избрана \"Хари Потър и прокълнатото дете\", която спечели още пет награди, сред които за режисура, сценарий, осветление, звуково оформление и оркестрация, съобщава БТА. \"Посещението на оркестъра\" измести за наградата \"Тони\" за най-добър мюзикъл утвърдени заглавия като \"Замръзналото кралство\", \"Гадни момичета\" и \"Спондж Боб Квадратни гащи\". Мюзикълът по израелския филм със същото име разказва за оркестър на египетската полиция, който трябва да свири на концерт в Израел, но попада в грешен град. Според продуцента на постановката Орин Улф тя отправя послание за единство. За изпълнението си в \"Посещението на оркестъра\" Тони Шалуб спечели наградата за най-добър актьор в мюзикъл. Другата звезда на постановката - Катрина Ленк, получи отличието за най-добра актриса в мюзикъл. Гленда Джаксън и Андрю Гарфийлд получиха призовете за най-добри актьори в пиеса, а рок звездата Брус Спрингстийн получи специалната награда. Андрю Гарфийлд спечели \"Тони\" за най-добра водеща мъжка роля за участието си в драмата на Тони Къшнър за живота и любовта през 80-те години \"Ангели в Америка\", където играе болен от СПИН мъж. \"Ангели в Америка\" получи награда за най-добър римейк, а друг от участниците в постановката - Нейтън Лейн, спечели награда за най-добра поддържаща мъжка роля. Осемдесет и две годишната британка Гленда Джаксън спечели първата си награда \"Тони\" за най-добра актриса в пиеса. Тя се завърна на сцената на Бродуей след 30 години отсъствие и дълга политическа кариера във Великобритания. Джаксън грабна приза за ролята си в постановката \"Три високи жени\" от Едуард Олби. Друга актриса от същата постановка - Лори Меткалф, бе удостоена с награда за най-добра поддържаща женска роля. Това е нейната втора награда \"Тони\". Спрингстийн, който миналата година дебютира на нюйоркска театрална сцена, получи за шоуто си \"Спрингстийн на Бродуей\" специална награда, връчена от колегата му музикант Били Джоуел. Актрисата, танцьорка и певица Чита Ривера и композиторът Андрю Лойд-Уебър получиха награди \"Тони\" за цялостни постижения. Наградите \"Тони\" са театралният еквивалент на филмовите оскари. Те бяха раздадени за 72-ри път на церемония в \"Рейдио сити мюзик хол\" в Ню Йорк.", "date": "2018.06.11", "title": "Мюзикъл спечели най-много отличия на театралните награди \"Тони\""}
{"url": "https://www.dnevnik.bg/bulgaria/2018/06/11/3198142_prokuraturata_skri_postanovleniiata_za_misho_birata_i/", "text": "Прокуратурата свали от интернет страницата си постановленията, с които се прекратяват разследванията по случаите, станали известни като Мишо Бирата и Чакъра. Причината - че това не е обществена информация, а държавното обвинение нямало задължение да публикува документи по конкретни производства. Това съобщава  в. \"Сега\",  които се позовават на отговор от прокуратурата. Постановленията за двете дела, свързани с премиера Бойко Борисов, бяха качени на сайта на прокуратурата през август 2014 г. заради обществения интерес по темата. От февруари обаче прокуратурата има нов сайт и оттогава постановленията са свалени от интернет страницата. \"Достъпът до прокурорски постановления се осъществява по реда на Наказателно-процесуалния кодекс, който е специален по отношение на общия ред, предвиден в Закона за достъп до обществената информация\", заявява заместник главният прокурор Пенка Богданова в отговор на питане защо документите са свалени от сайта на държавното обвинение. Прокуратурата прекрати разследването за изтеклите в медиите записи, на които се чува как премиерът Бойко Борисов нарежда на тогавашния шеф на митниците Ваньо Танов да спре проверка в пивоварната на Михаил Михов през 2014 година. \"Хайде, прибирай ги оттам, нали поехме ангажимент да не... Защото там поех ангажимент и аз не съм Първанов. Като съм му обещал, че няма да го закачам - няма да го закачам\", са част от репликите. През 2012 г. градската прокуратура отказа да образува дело за търговия с влияние с аргумента, че признанието на премиера, че е казал въпросните думи, \"изразявало самокритичност към определено поведение\", а това не било \"доказателство по смисъла по НПК\".  През лятото на 2013 година, когато Борисов не беше премиер, прокуратурата  възобнови  разследването и дори поиска да го разпита. През 2014 година, когато Борисов отново стана министър-председател, държавното обвинение прекрати проверката. Разследването за смъртта на  Тодор Димов-Чакъра  също беше прекратено въпреки решението на съда в Страсбург, че при акцията за задържането му е имало прекомерна употреба на сила, а разследването за смъртта му е било неефективно. Страсбург посочи Борисов поименно като \"генерал Б.Б.\", тъй като той ръководеше акцията с гранатомети срещу Димов. ", "date": "2018.06.11", "title": "Прокуратурата скри постановленията за Мишо Бирата и Чакъра"}
{"url": "https://www.dnevnik.bg/biznes/2018/06/11/3198153_iznosut_spada_s_15_v_kraia_na_april/", "text": "През периода януари - април износът на България за трети страни намалява с 15.6% в сравнение със същия период на 2017 г. и е на стойност 4.8 млрд. лв. Основни търговски партньори на България са Турция, Китай, Сърбия, Македония, Русия и САЩ, които формират 55% от износа за трети страни. Само през април износът намалява с 9.7% спрямо същия месец на предходната година, показват данните на Националния статистически институт. Най-голям спад към края на април има в секторите \"Минерални горива, масла и подобни продукти\" (65.3%) и \"Безалкохолни и алкохолни напитки и тютюн\" (49%). Най-голям ръст в сравнение със същия период на 2017 г. е отбелязан в секторите \"Мазнини, масла и восъци от животински и растителен произход\" (22.8%) и \"Химични вещества и продукти\" (10.9%). Вносът в края на април намалява по-малко - с 2.3% в сравнение с година по-рано и е на стойност 6.7 млрд. лв. Най-голям е стойностният обем на стоките, внесени от Русия, Турция, Китай и Сърбия. Само през април вносът на България от трети страни се увеличава с 3% спрямо предходната година и е за 1.7 млрд. лeвa. Най-голямо процентно увеличение е отчетено в секторите \"Безалкохолни и алкохолни напитки и тютюн\" (46%) и \"Мазнини, масла и восъци от животински и растителен произход\" (35.7%).. Спад се наблюдава само в сектор \"Минерални горива, масла и подобни продукти\" (28.3%). Външнотърговското салдо на България с трети страни за четирите месеца е отрицателно и е в размер на 1.9 млрд. лв. Общо за ЕС и трети страни през първите четири месеца на годината са изнесени стоки за 16.6 млрд. лв., което е ръст от 3.5% спрямо година по-рано. Общото външнотърговско салдо също е отрицателно и е за малко над 3 млрд. лв.", "date": "2018.06.11", "title": "Износът спада с 15% в края на април"}
{"url": "https://www.dnevnik.bg/ot_vas/novini_ot_vas/2018/06/11/3197529_kazino_konstanca/", "text": "Появата на казиното \"Констанца\" в едноименния град се свързва с преминаването на Добруджа под румънско управление. Това е първата издигната сграда на брега на Черно море след края на османското владичество. Основният камък на казиното е поставен през 1880 година. По това време то е разположено до Генуезкия фар, като за строежа му е използвана дървена конструкция, а отвън е облицовано с дъски. През 1891 година сградата е разрушена почти напълно след буря, а кметството на Констанца решава да построи нова.", "date": "2018.06.11", "title": "Казино \"Констанца\""}
{"url": "https://www.dnevnik.bg/biznes/2018/06/11/3198174_iznosut_za_es_raste_dvucifreno_do_mart/", "text": "През периода януари - март износът на България за ЕС се увеличава с 13.1% спрямо същия период на 2017 г. и е в размер на 8.9 млрд. лв., показват данните на Националния статистически институт. Основни търговски партньори на България са Германия, Италия, Румъния, Гърция, Франция и Белгия, които формират 68.6% от износа за държавите - членки на ЕС. Най-голям годишен ръст е отбелязан в секторите \"Храни и живи животни\" (42.9%) и \"Необработени (сурови) материали, негодни за консумация (изкл. горивата)\" (25.7%). Спад се наблюдава в сектор \"Минерални горива, масла и подобни продукти\". Вносът на България от ЕС през периода също се увеличава - с 11.4% спрямо същия период на 2017 г. и е на стойност 9.8 млрд. лв. Най-голям е стойностният обем на стоките, внесени от Германия, Италия, Румъния, Испания и Гърция. При вноса от ЕС най-голямо процентно увеличение е отчетено в сектор \"Необработени (сурови) материали, негодни за консумация (изкл. горивата)\" (36.4%), а най-голямо намаление се наблюдава в сектор \"Мазнини, масла и восъци от животински и растителен произход\" (10.3%). Външнотърговското салдо на България с ЕС за периода януари - март 2018 г. е отрицателно и е на стойност 842.8 млн. лева.", "date": "2018.06.11", "title": "Износът за ЕС расте двуцифрено до март"}
{"url": "https://www.dnevnik.bg/bulgaria/2018/06/11/3198169_sudut_ostavi_v_aresta_izdirvaniia_chrez_interpol_koito/", "text": "Съдът остави в ареста Мартин Георгиев-Джито - издирван от три години, който се предаде сам на полицията, информира пресцентърът на прокуратурата. Спецпрокуратурата пък е възобновило разследването срещу него по обвинения за ръководител на престъпна група за наркотрафик. В четвъртък издирваният с червена бюлетина на Интерпол се предаде в ГДБОП в присъствието на адвокат. В официалното съобщение на държавното обвинение Георгиев е посочен само с инициалите си. Той е бил привлечен към наказателна отговорност още през 2015 г., но при операцията по задържането на участниците в престъпното сдружение той успява да се укрие и е обявен за издирване с червена бюлетина на Интерпол. След явяването му в ГДБОП Джито беше с полицейско задържане от 24 часа, което беше удължено до 72 часа от прокуратурата. Вчера съдът е уважил искането на държавното обвинение за налагане на най-тежката мярка за неотклонение - \"задържане под стража\", на Георгиев, като определението подлежи на обжалване пред апелативния спецсъд. Пред магистратите той заяви, че през цялото време е бил в България в дома си и никой и не го е потърсил, независимо от тази червена бюлетина. Съдията по делото записа в мотивите си, че през трите години издирване няма нито една призовка, изпратена на обвиняемия, информира БНР. Би Ти Ви припомня, че Мартин Георгиев е син на Мила Георгиева, доведена дъщеря на бившия шеф на митниците Христо Кулишев, и е смятан за едно от основните лица в т.нар. \"Килърите 6\". Майка му е разследвана за източване на ДДС у нас и за кражба на близо 26 млн. евро от ЕС в Румъния.", "date": "2018.06.11", "title": "Съдът остави в ареста издирвания чрез Интерпол, който се предаде сам"}
{"url": "https://www.dnevnik.bg/politika/2018/06/11/3198188_borisov_otiva_na_tridnevno_poseshtenie_v_izrael_i/", "text": "Премиерът Бойко Борисов ще бъде на работно посещение в Израел и Палестина на 12, 13 и 14 юни, съобщиха от правителството. На път за Тел Авив Борисов ще се срещне с с турския си колега Бинали Йълдъръм в Измир. Борисов ще бъде гост на церемонията за откриването на Трансанадолския газопровод (ТАНАР), която ще се състои в град Ескишехир. В Ерусалим премиерът Борисов ще проведе срещи с израелския министър-председател Бенямин Нетаняху, с президента Реувен Ривлин и с лидера на опозицията Исаак Херцог. \"На тях ще бъде направен преглед на двустранните отношения в областите от взаимен интерес, включително в сферата на сигурността и борбата с тероризма, и ще бъдат обменени мнения по международни и регионални теми\" според правителствената информационна служба. Борисов ще участва в пленарната сесия на Глобалната конференция на Американския еврейски конгрес и ще разговаря с президента на Световния еврейски конгрес Роналд Лаудер. Тази година се отбелязват 75 години от спасяването на българските евреи. Борисов и делегацията ще бъдат приети и от патриарха на Ерусалим Теофилос Трети. В делегацията са включени вицепремиерът Томислав Дончев, министърът на образованието Красимир Вълчев, заместник-министърът на външните работи и национален координатор по антисемитизма Георг Георгиев и кметът на София Йорданка Фандъкова, представители на Българската православна църква и на еврейското вероизповедание. В Тел Авив ще има и среща с българската общност, за която концерт ще изнесе ансамбълът на Николина Чакърдъкова. В Рамала делегацията, водена от министър-председателя Бойко Борисов, ще разговаря с премиера на Палестина Рами Хамдала за разширяване на двустранното сътрудничество и за близкоизточния мирен процес.", "date": "2018.06.11", "title": "Борисов отива на тридневно посещение в Израел и Палестина, ще мине и през Измир"}
{"url": "https://www.dnevnik.bg/bulgaria/2018/06/11/3198189_sindikatite_vnasiat_kolektivna_jalba_sreshtu_bulgariia/", "text": "Конфедерацията на независимите синдикати в България (КНСБ), КТ \"Подкрепа\" и Европейската конфедерация на профсъюзите ще внесат колективна жалба до Съвета на Европа срещу България. Те смятат, че е  . Това каза президентът на КНСБ Пламен Димитров при представянето на годишния доклад на синдиката за нарушаване на трудовите права, цитиран от БНР. \"Хората започват да си търсят правата все по-активно. Това е нашата силна амбиция - да продължаваме да го правим, така че всеки един да негодува, когато му нарушават правата, и да търси с кого да ги защити. Ако синдикатите не могат, ако няма синдикати, има контролни органи, има други възможности, но нетърпимостта към нарушението на правата е другата ни цел\", съобщи той. Сред нередностите, посочени в доклада, са също   и  . Документът ще бъде обсъден от парламентарната социална комисия. Неспазване на трудови права България е на   и има ръст на установените забавени заплати, става известно от доклада. Има ръст на забавените заплати, за 2017 г. те са 28 373 940 млн. лв. През 2016 г. са 21 милиона лева, съобщават от синдиката, цитирани от БТА. От КНСБ отбелязват, че по-голямата сума на , станали публично известни заради протести в началото на годината. Те към настоящия момент не развиват дейност, отбелязват от синдиката, без да посочат кои са те. Дължимите възнаграждения в тях са за 3.5 млн. лева. През 2016 г. контролните органи на инспекцията по труда са констатирали 15 641 нарушения, свързани с изплащането на трудови възнаграждения, което е приблизително с 5000 случая по-малко от 2017 година.  - около трудови договори, режими на почивка, условия на труд, каза Пламен Димитров. Установените нарушения, свързани с работното време, почивките и отпуските през 2017 г. са 17 962. В сравнителен план за тригодишен период се наблюдава тенденция към намаляване на тези нарушения, но продължава да бъде проблем неосигуряването на задължителна междудневна и седмична почивка в ресторантьорството, хотелиерството и търговията. Тревожна тенденция е, че работодателите не спазват изискването за инструктаж на работниците за безопасна работа.   за миналата година са 16 471 бр, което според КНСБ е причина за повишения трудов травматизъм през 2017 година в сравнение с 2016 година. При оценката на риска са установени 10 545 нарушения. Пламен Димитров информира, че данните до началото на юни сочат, че до момента са внесени толкова работници от трети страни, колкото за целия миналогодишен сезон. Той призова за засилени проверки на инспекцията по труда, за да не се допускат нарушения на правата на работниците.", "date": "2018.06.11", "title": "Синдикатите внасят колективна жалба срещу България до Съвета на Европа (допълнена)"}
{"url": "https://www.dnevnik.bg/biznes/2018/06/11/3198192_biznesut_suzdade_platforma_za_lipsvashti_lekarstva/", "text": "Бизнесът създаде интернет платформа за търсене на дефицитни лекарства, а Асоциацията за развитие на паралелната търговия с медикаменти ще поддържа горещата линия за недостиг, съобщава  \"Капитал\" . Платформата е създадена от Българската асоциация за развитие на паралелната търговия с лекарства и работи 24 часа в денонощието. Асоциацията е неправителствена организация, който обединява компаниите, чийто предмет на дейност са паралелен внос и износ на медикаменти. На своята интернет  страница асоциацията  ще поддържа горещата линия за недостиг, като за улеснение на пациентите се изисква да се попълнят само населеното място, телефон за обратна връзка и търсеното лекарство. В момента, в който сигналът бъде регистриран, от асоциацията ще започнат да търсят лекарството във фармацевтичните компании, търговците на едро и аптечната мрежа и ще се опитат да осигурят доставка възможно най-бързо. Платформата ще работи до момента, в който бъде готова електронната система за следене на пазара на Изпълнителната агенция по лекарствата. Всяка година около 100 лекарства попадат в категорията дефицитни по различни причини. Едната от тях е, че производителите им престават да ги продават в България заради ниската цена и малкото търсене. Лекарства липсват и заради производствени и логистични проблеми. Федерация \"Български пациентски форум\" и асоциацията подписаха договор да си сътрудничат, за да гарантират достъп на пациентите до терапия. Те ще работят бързо да се случи паралелен внос на липсващи медикаменти.", "date": "2018.06.11", "title": "Бизнесът създаде платформа за липсващи лекарства"}
{"url": "https://www.dnevnik.bg/bulgaria/2018/06/11/3198210_ministerstvoto_na_truda_shte_pomaga_na_minyorite_ot/", "text": "Министърът на труда и социалната политика Бисер Петков заяви, че ще съдейства на миньорите от Бобов дол да си намерят нова работа или да се преквалифицират. Това се налага, тъй като следващия месец предстои да бъдат съкратени около 400 души заради предстоящото закриване на последния подземен рудник за добив на въглища, съобщава БНР. По време на конференцията \"Образование и труд - локални проблеми, глобални решения\", в която участва и Петков, се разбра, че общината вече води разговори с инвеститори, които могат да предложат нова работа на миньорите. По-късно днес омбудсманът Мая Манолова ще се срещне със съкратените работници, за да обсъди с тях как може да им бъде помогнато. Акцент на срещата ще бъде бъдещето на миньорите, много от които са в пенсионна възраст, но поради законодателни промени няма да могат да се пенсионират. Други имат нужда от преквалификация и нови работни места. От бюрото по труда уточниха, че съкращенията ще се извършат на няколко етапа, като началото ще е на 16 юли. От общината пък се обявиха против съкращенията и ликвидирането на отрасъла.", "date": "2018.06.11", "title": "Министерството на труда ще помага на миньорите от Бобов дол да си намерят нова работа"}
{"url": "https://www.dnevnik.bg/sport/2018/06/11/3198191_zala_universiada_e_obiavena_za_prodan_za_156_mln_leva/", "text": "Зала \"Универсиада\" е обявена за публична продан за малко над 15.6 млн. лева. Обявата  е публикувана  от частния съдебен изпълнител Стоян Якимов. Търгът ще се проведе в канцеларията на Софийския районен съд на 13 юли. Желаещите да участват трябва да осигурят задатък от 10% от сумата, а срокът за подаване на заявките е от 12 юни до 12 юли. Едноличен собственик на дружеството \"Универсиада\" ЕАД е \"Велдер Билд\" ЕАД, което има задължения към Корпоративна търговска банка (КТБ) за 8.5 млн. лева, се вижда от доклада за некоректните длъжници, публикуван на сайта на банката през 2017 г. \"Велдер билд\" беше част от бизнес групата \"Велдер\", която се управляваше от Иван Джиджев. Внесеният капитал на \"Универсиада\" ЕАД е 7.34 млн. лева, показва справка в Търговския регистър. Представител на дружеството и  управител на залата е треньорът на баскетболния \"Левски Лукойл\" Константин Папазов . Там неговият отбор, който  стана шампион в първенството , играе домакинските си мачове. Запазване на спокойствие Папазов каза пред \"Дневник\", че това е нормална процедура и той няма притеснения като треньор на \"Левски Лукойл\". По думите му клубът няма нищо общо със запора, свързан с отношения от времето на КТБ. \"В момента собственик е банката. Залата категорично ще запази статута си и ще се ползва за спорт\", заяви Папазов. По думите му след определянето на купувача ръководството на \"Левски Лукойл\" ще започне разговори с него в търсене на споразумение за ползване на съоръжението. \"Универсиада\" е със застроена площ от 4130 кв.м. и включва три зали, десет кабинета, радиокабина, осветителна кабина, три коментаторски кабини и четири стаи - съблекални, както и машини и оборудване. Апетитна хапка На 28 ноември 2008 г.  държавата продава тайно зала \"Универсиада\" за 9.5 млн. лв. на \"Велдер билд\" . Тогава за сделката се разбира случайно, след като Данаил Димов, изпълнителен директор на \"Национална спортна база\" (НСБ) по това време, между другото споменава, че със средствата от продажбата на \"Универсиада\" ще се финансират ремонтите на други спортни бази. Тогава имотни специалисти коментират, че цената на продажбата е много ниска. Димов казва в интервю за \"Дневник\": \"Ние не продадохме зала \"Универсиада\", а 50% от акциите на дружеството, което управлява и стопанисва\". \"Трябваше да инвестираме 2 млн. лв. в дружеството \"Универсиада\", за да можем да си платим задълженията и то да продължи да функционира. Ние не разполагахме с тези пари. А и да ги имахме, според мен не е целесъобразно да ги наливаме там, защото след две години щяхме да сме в същото положение. Водихме преговори с частния партньор. Той пък не беше съгласен едностранно да налива пари. Така се стигна до това решение\", заяви тогава той. Сагата \"Универсиада\" започна през 2003 г., когато със заповед на бившия спортен министър Васил Иванов-Лучано зала \"Универсиада\" и хотел на Златни пясъци влязоха като апортна вноска в смесено дружество с частната фирма \"Проект строй груп\". Държавата и частници си деляха участието поравно. \"Проект строй груп\" се оказа близка до Делян Пеевски и Росен Дичев, тъй като беше регистрирана на адреса на младежкото НДСВ, а двамата бяха сред основателите му. Впоследствие \"Проект строй\" продаде дела си на \"Велдер билд\". Две от дружествата от групата \"Велдер Билд\" ЕАД също са били длъжници на КТБ - \"Велдер пропъртис\" с 26.1 млн. лева и \"Велдер - БГ\" АД с кредити за общо 9 млн. лева. Джиджев е излязъл и от трите дружества през 2015 г., като \"Велдер пропъртис\" скоро след това е обявено в несъстоятелност заради задължения към КТБ, се вижда от Търговския регистър. Джиждев беше част от управлението на футболния клуб \"Ботев\" (Пловдив), докато собственик на клуба беше банкерът Цветан Василев. През май 2017 г.  в \"Универсиада\" се проведе общото събрание на прокурорите , на което се избраха кандидатите за нови членове на Висшия съдебен съвет.", "date": "2018.06.11", "title": "Зала \"Универсиада\" е обявена за продан за 15.6 млн. лева"}
{"url": "https://www.dnevnik.bg/v_pamet/2018/06/11/3198125_pochina_bulgarskiiat_animator_i_rejisyor_suzdatel_na/", "text": "Българският режисьор на анимационни филми  Румен Петков  е починал, съобщи за \"Дневник\" Надежда Славова - негова ученичка, колега и близка. Петков е носител е на \"Златна палма\" от кинофестивала в Кан от 1985 г. за \"Женитба\", който режисира със Слав Бакалов. Създател е на първия български говорещ анимационен филм \"Приключенията на щъркела Чоко и жабока Боко\", комиксите в сп. \"Дъга\". В началото на 90-те години напуска България, за да продължи кариерата си в САЩ. Там той работи по проекти на \"Юнивърсъл\" и \"Картуун нетуър\", като е режисирал епизоди на \"Лабораторията на Декстър\", \"Джони Браво\", \"Уди Кълвача\", \"Кау енд чикен\", \"Пауър паф гърлс\". Други негови филми са \"Алтернатива\", \"Архипелаг\", \"Мodus Vivendi\", \"Маймуни\", \"Дъгата\" и \"Планетата на съкровищата\" - първият български пълнометражен анимационен филм. Петков е носител и на \"Гран при\" от Международния фестивал за анимация в Отава, Канада. От 1998 преподава в Калифорнийски университет за изкуствата (CalArts), създаден през 1960 г. от Уолт Дисни.", "date": "2018.06.11", "title": "Почина режисьорът и аниматор, създател на \"Чоко и Боко\" - Румен Петков"}
{"url": "https://www.dnevnik.bg/sport/2018/06/11/3198228_sportnite_kanali_na_a1_shte_izluchvat_italianskata/", "text": "Спортните канали на А1 - \"Макс спорт 1\" и \"Макс спорт 2\" - ще излъчват италианската Серия А през новия сезон. От компанията,  която в края на май смени името си от \"Мтел\" , не обявиха за какъв период са закупили телевизионните права за \"калчото\". Дълги години италианското футболно първенство беше част от програмата на Би Ти Ви. То беше вторият най-голям спортен продукт на компанията след Шампионската лига. Новият сезон в Серия А започва на 19 август. Това ще е първата голяма европейска футболна лига, която платените канали в пакета \"Макс спорт\" ще излъчват. А1 държи правата още за шампионатите на Холандия, Русия и Украйна. От този сезон спортните канали на А1 излъчват новосъздадения волейболен турнир Лигата на нациите, който замени Световната лига. Основният продукт в програмата им са тенис турнирите от сериите \"Мастърс\" и другите по-интересни състезания от календара на АТП.", "date": "2018.06.11", "title": "Спортните канали на А1 ще излъчват италианската Серия А"}
{"url": "https://www.dnevnik.bg/bulgaria/2018/06/11/3198215_kak_se_obikva_rabotata/", "text": "Обичате ли работата си? Ако отговорът е \"не\", то няма как да не познавате човек, който да не обича своята професия и дори нещо повече – да е влюбен в нея. А в същото време вие и околните се питате \"ама как така?\". Всъщност защо не? Какво по-хубаво от това  някой да харесва работата си , да обича това, от което изкарва прехраната си, да отива в офиса или където всъщност е работното му място с усмивка на лице, а когато стане дума за начало на работна седмица и задачи за вършене – да не се появява характерната намръщена физиономия. Някои от вас ще си кажат, че на думи е лесно, но практически неосъществимо. Реално голяма част от щастието на  работното място  зависи както от вас, така и от много други фактори. Може би на челно място за доста хора би било заплащането. Разбира се,  парите играят голяма роля , но невинаги щастието на един човек зависи от голямата заплата или високия пост в офиса. Има един друг, доста по-голям фактор за повече  усмихнати дни в офиса  – колегите. Това са хората, с които прекарваме доста голяма част от деня и е почти невъзможно да не намерим приятели, съмишленици или хора, които наистина харесваме, с които имаме сходни интереси. Разнообразието, новите предизвикателства и цели подслаждат живота. Скуката и нещастието се настаняват трайно, ако в ежедневието не се появяват нови стимули. Бъдете активни - не ограничавайте предизвикателствата, а предизвиквайте ограниченията. Ако пък никои от тези изброени фактори не са ви познати, а да обичате своята работа е нещо непонятно за вас, то разгледайте актуалните топ обяви на  Karieri.bg  и предприемете първата крачка към по-усмихнато и щастливо работно място.  търси  Електротехник в завод в гр. Луковит  търси  Digital Marketing  обявява  Software Development Internship  търси  Строителен инженер, отдел \"Оферти\" (офис в София)  търси  Shopper Marketing Manager  търси: School Psychologist Full-Time Teacher in Mathematics Full-Time Teacher in History Full-Time Teacher in Bulgarian Language and Literature  търси  Advisor, Internal Audit  търси: Специалист (Секретар на комитет) Експерт \"Проблемни кредити\" Главен експерт в дирекция \"Кредитна политика и управление на портфейл\" Главен експерт в отдел \"Управление на операционния риск\" Мрежов специалист Специалист \"Инфраструктурна сигурност\" търси: Marketing Coordinator Marketing and Business Development Manager Pitch & Proposal Executive  търси  Юридически секретар", "date": "2018.06.11", "title": "Как се обиква работата"}
{"url": "https://www.dnevnik.bg/bulgaria/2018/06/11/3198218_prokuraturata_predupredi_mvr_che_boepripasite_v_midjur/", "text": "Върховната административна прокуратура е предложила на министъра на вътрешните работи, областния управител на Видин и кмета на община Чупрене да предприемат спешни мерки за недопускане на инциденти в завод \"Миджур\". Това се разбира от съобщение на пресцентъра на държавното обвинение. До главния прокурор Сотир Цацаров е бил изпратен сигнал от кмета и председателя на Общинския съвет в Чупрене за липсата на мерки по безопасно съхраняване на голям брой взривни вещества, взривни изделия и средства за взривяване на територията на завод \"Миджур\" в землището на село Горни Лом, се разбира още от съобщението. При производствена авария на 1 октомври 2014 г. загинаха 15 души в завода.  В края на 2016 г.  Окръжният съд във Видин даде ход на делото за взрива. Взривните вещества се намират в складове на завода \"Миджур\", като в сигнала до Цацаров е посочено, че и към момента все още не са изпълнени всички изисквания за безопасност и са застрашени животът и здравето на населението. Към сигнала е приложен и протокол от проверка, извършена от Министерството на околната среда и водите съвместно с представители на МВР, при която е установено, че в складове на завода се съхраняват огромен брой взривни вещества, взривни изделия и средства за взривяване. След сигнала главният прокурор е разпоредил спешна проверка на Върховната административна прокуратура. Тя е получила данни, че собствеността на терена и сградите на завода е на \"Миджур манеджмънт кънстракшън\" ЕООД, от което е въведен пропускателен режим, а оператор на взривните вещества, средствата за взривяване и взривни изделия е \"Видекс\" АД - отговорен за съхранението и безопасността им. От представените материали се е разбрало, че след проверката са установени случаи на неспазване на специални закони: - в нарушение на Закона за оръжията, боеприпасите, взривните вещества и пиротехническите изделия от \"Видекс\" АД не е представен договор за осигуряване на въоръжена охрана за обектите - 5 взривни склада, в които се намират изброените вещества; - не са представени документи за изпълнение по същия закон, според който \"Видекс\" АД трябва да разполага със собствени или наети складови помещения; - в завода няма локална система за оповестяване за осигуряване на ранно предупреждение на персонала, компетентните органи и населението съгласно Закона за защита при бедствия. Затова Върховната административна прокуратура е съобразила, че неспазването на законовите изисквания можело да доведе до опасности за широк кръг хора - заради потенциалната опасност на взривните вещества. Освен това е преценено, че случаят е особено спешен и изисква незабавна намеса от компетентните органи. По тази причина прокуратурата е \"ангажирала министъра на вътрешните работи с оглед правомощията за контрол, даване на задължителни предписания, налагане на принудителни административни мерки и на санкции по Закона за оръжията, боеприпасите, взривните вещества и пиротехническите изделия и по Закона за защита от бедствия, включително и в качеството му на председателстващ Съвета за намаляване на риска от бедствия\". Прокуратурата е ангажирала и областния управител на Видин, и кмета на община Чупрене във връзка с организационните и ръководни правомощия по Закона за защита от бедствия, в това число и по отношение на превантивни мерки за недопускане на бедствия.", "date": "2018.06.11", "title": "Прокуратурата предупреди МВР, че боеприпасите в \"Миджур\" все още не са безопасни"}
{"url": "https://www.dnevnik.bg/sport/2018/06/11/3198205_istoriiata_na_svetovnite_purvenstva_greshnikut_koito/", "text": "ФИФА избира Испания за домакин на първото световното първенство с 24 отбора. Освен че броят на участниците е увеличен, има и нов формат на турнира. Първите два отбора във всяка от шестте групи продължават към втория кръг, където се оформят още четири групи с по три тима. Победителите в тях се класират за полуфиналите. Италия печели за трети път световната титла и се изравнява с Бразилия. Водена от \"златното момче\" Паоло Роси, който заради участие в уредени мачове е изхвърлен от футбола и пропуска \"домашното\" Евро '80, \"скуадра адзура\" се промъква през иглени уши в първата фаза, за да разгърне след това потенциала си и да победи последователно Аржентина, Бразилия, Полша и Западна Германия. Според новия правилник право на участие в мондиала имат 13 тима от Европа, три от Южна Америка и по два от Африка, Азия/Океания и КОНКАКАФ (Централна и Северна Америка). Списъкът се допълва от домакина Испания и настоящия носител на трофея - Аржентина, в чийто състав е 22-годишният Диего Марадона. Много от героите в предишните два мондиала вече са към края на кариерата си - Йохан Кройф, Франц Бекенбауер, Марио Кемпес, а шампионатът в Испания бележи появата на нови звезди. Финалистът от 1974 и 1978 г. Холандия отпада още в квалификациите, като заема едва четвърто място в група с Белгия, Франция, Ирландия и Кипър. Белгийците заемат първото място, а французите изпреварват ирландците по голова разлика и взимат втората квота за Испания. Другият голям отсъстващ е двукратният световен шампион Уругвай. Голяма изненада е и отпадането на Мексико, който остава зад Хондурас и Салвадор в зона КОНКАКАФ. Хондурасците правят дебют на световните финали заедно с още четири отбора - Алжир, Камерун, Кувейт и Нова Зеландия. След като записва четири последователни участия на световни финали между 1962 и 1974 г., България за втори пореден път не се класира за мондиала. Отборът, воден от Атанас Пържелов, губи битката със Западна Германия и Австрия. Бразилия е големият фаворит за титлата. В състава на \"селесао\" блестят изключителни играчи като д-р Сократес, Зико, Фалкао, Жуниор, Едер, Леандро, Оскар, Серезо. Според мнозина наред с \"могъщите маджари\" от 1954 г. това е най-великият отбор, който остава без световна титла. В навечерието на шампионата не липсват и спорни моменти. Британските отбори едва не бойкотират турнира заради вероятността за среща с Аржентина. Това е годината на Фолклендската война и доста от членове на британския кабинет се опасяват, че може да се стигне до сблъсъци, ако някоя от британските държави трябва да се изпрати срещу световните шампиони от 1978 г. Спортният министър Майкъл Хезълтайн решава, че правителството \"няма правомощия да забрани спортните контакти\", но добавя, че \"футболните власти са дали индикация, че ще последват евентуален бойкот на правителството\". В крайна сметка Фолклендската война приключва точно в деня преди началото на световното, а Аржентина и трите британски отбора в турнира отпадат, без да се изправят един срещу друг на терена. Голям скандал възниква  по време на жребия. Единственото ограничение е за отборите от Южна Америка, които не могат да се паднат заедно. Топките за жребия се теглят посредством електрически сфери, а за асистенти са избрани местни ученици. Сеп Блатер и помощниците му забравят за правилото с южноамериканските отбори, но след известна пауза коригират грешката. За да добие цвят цялата картина, топките се заклещват, а една от тях се разцепва на две. При отварянето им става ясно, че нито една от тях не съдържа лист с името на Чили или Перу. Жребият е обявен за невалиден и е повторен. Този път всичко минава по план и отборите са изтеглени успешно. Турнирът започва с огромна изненада. Западна Германия губи с 1:2 от Алжир, като това е историческа първа победа за африкански срещу европейски отбор на световни финали. Алжир играе добре и в следващия си мач, но губи с 0:2 от Австрия, след което печели с 3:2 срещу Чили. На следващия ден, 25 юни, се играе последният двубой от групата - ФРГ срещу Австрия. Ситуацията в групата е доста заплетена. Ако мачът завърши наравно или с победа за Австрия, германците отпадат. Ако бундестимът спечели с три гола разлика, австрийците се прибират у дома. В крайна сметка двата отбора изиграват \"приятелски\" мач, завършил 1:0 за Западна Германия. Този резултат праща двата европейски тима в следващата фаза. След този мач ФИФА променя правилата и занапред последните срещи от групите ще се играят по едно и също време. Много драматично се развива борбата в групата на другия бъдещ финалист - Италия. Отборът, воден от Енцо Беардзот, записва три равенства в трите си мача в групата и продължава напред като втори в класирането единствено заради головата си разлика - 2:2 срещу 1:1 за Камерун. Камерунците затвърждават възхода на африканския футбол и са близо до сензацията. Те разполагат със силни и бързи играчи като Мила, Абега, Кунде, Онана и един изключителен вратар - Томас Н'Коно, който впоследствие ще се сдобие с прозвището \"чернокожия Яшин\". Камерунските футболисти не успяват да спечелят директната битка с Италия (1:1) и отпадат, но са посрещнати в родината си като национални герои. Голямото разочарование на турнира са домакините от Испания. Спорна дузпа спасява \"фурия роха\" от загуба срещу Хонудрас (1:1) на старта. След нова порция съдийска помощ и още една дузпа испанците правят обрат срещу Югославия (2:1). В последния кръг домакините губят с 0:1 от Северна Ирландия, но резултатът е достатъчен, за да ги изправи във втория кръг заради по-добра голова разлика от югославяните - 3:3 срещу 2:2. И тук последните мачове в групата се изиграват в различни дни, което дава възможност да се направят \"правилните сметки\". Във втората фаза обаче нещата си идват на мястото и Испания остава последна в група със Западна Германия и Англия. Два от трите мача завършват 0:0, а победа с 2:1 срещу домакините праща германците на полуфиналите. За финалната четворка се класира и Полша, която изпреварва по голова разлика СССР. Поляците побеждават Белгия с 3:0, а \"сборная\" - с 1:0. Така на \"Камп ноу\" в Барселона двата отбора трябва да определят победителя в групата. Нулево равенство праща поляците на полуфинал. Гвоздеят на тази втора групова фаза е двубоят между Италия и Бразилия. Двата отбора са спечелили по една победа срещу Аржентина и са елиминирали шампионите от предишния мондиал. Директният им сблъсък за място в полуфиналите се превръща в един от най-паметните мачове в историята. Бразилия е фаворит, играе вдъхновяващ футбол, но \"скуадра адзура\" печели с 3:2 след хеттрик на Роси. До този момент Роси няма нито едно попадение в турнира. Критиките към треньора Беардзот за включването му в състава са огромни. Тригодишното наказание на нападателя на \"Ювентус\" е намалено и той се завръща в игра за края на сезон 1981-1982. Журналистите и тифозите в Италия са категорични, че Роси не е във форма, за да води атаката на тима по време на световното. Критиките продължават с пълна сила в хода на шампионата. Роси е обявен за разочарование в груповата фаза и дори е изваден от игра в един от мачовете. Именно Роси обаче се превръща в големия герой, който извежда Италия до малко очаквана преди и в началото на турнира титла. След страхотното представяне срещу Бразилия той вкарва още два гола за победата с 2:0 срещу Полша в полуфиналите. Следва още едно попадение във финала, а Роси става голмайстор на шампионата и е избран за най-добър играч. Коренно различен е другият полуфинал, който със своя драматизъм се превръща в един от най-обсъжданите сблъсъци на всички времена и в един от най-неприятните спомени за французите. Германците повеждат чрез Пиер Литбарски, но Платини изравнява от дузпа. В продължението Франция излиза с два гола напред (3:1). В този момент на терена се появява легендарният Румениге, който с 20 обезболяващи инжекции в колената повежда ФРГ до изравняване - 3:3. В крайна сметка германците печелят мача с дузпи. В продължението е и най-спорната ситуация, когато вратарят им Тони Шумахер чупи челюстта на Патрик Батистон, но не е изгонен от рефера. Така блестящият отбор на Франция, който две години по-късно ще стане европейски шампион, пропуска шанса си да стъпи на световния връх.  Във финала Италия побеждава леко изтощените германци, въпреки че през първото полувреме италианците изпускат дузпа. След почивката Роси, Тардели и Алтобели са неудържими, вкарват три гола и отборът печели титлата с 3:1. 40-годишният вратар и капитан на италианците Дино Дзоф получава трофея от ръцете на краля на Испания Хуан Карлос. Така Италия става втората страна след Бразилия, която печели първенството за трети път. В 52 мача са отбелязани 146 гола, средно по 2.8 на мач. Общо 1 766 277 зрители гледат мачовете, средно по 33 967 на мач. Поставен е и поредният рекорд, след като нападателят на Северна Ирландия Нормън Уайтсайд дебютира само на 17 години и 42 дни, като и до днес остава най-младият футболист, играл на финали. Също през 1982 г. е поставен рекордът за най-изразителна победа на световно първенство - Унгария разбива Салвадор с 10:1. Втора част: Италия на Поцо... и Мусолини Трета част: Завръщането на мондиала и бразилската трагедия Четвърта част: Чудото от Берн Пета част: Началото на бразилската легенда Шеста част: Единственият триумф за родината на футбола Седма част: Пеле и Бразилия завинаги Осма част: Ерата на тоталния футбол", "date": "2018.06.11", "title": "Историята на световните първенства: Грешникът, който стана спасител"}
{"url": "https://www.dnevnik.bg/sviat/2018/06/11/3198237_i_rukovoditeliat_na_audi_veche_e_sred_razsledvanite_za/", "text": "Германската прокуратура разшири обхвата на разследването за измамите с вредни емисии в \"Ауди\" с включването на главния изпълнителен директор Руперт Щадлер сред заподозрените. Близо 3 години след избухването на скандала с манипулиране на данните за вредни емисии от автомобили на \"Фолксваген\" мюнхенската прокуратура съобщи, че вече проверява 20 заподозрени и че в понеделник са били претърсени апартаментите на Щадлер и на още един член на управителния съвет на \"Ауди\". Двамата се разследват за евентуална измама и за фалшиви реклами, както и за предполагаемата им роля в това да се изкарват на европейския пазар автомобили с незаконен софтуер. В неделя \"Билд ам зонтаг\" съобщи, че и близо 1 милион автомобила на \"Даймлер\" са се оказали с незаконно ниво на изхвърляни от двигателя вредни емисии. Това само потвърждава как проблемът, започнал от \"Фолксваген\", продължава да тормози цялата автоиндустрия. \"От 30 май председателят на борда на Audi AG професор Руперт Щадлер, както и още един член на управителния съвет са заподозрени\", се казва в съобщението на прокурора в Мюнхен. Това може да предизвика криза в ръководството на \"Ауди\" и на компанията майка \"Фолксваген\", където през април Щадлер бе повишен на поста ръководител на продажбите на групата. Той се радва на подкрепа от членове на фамилиите Порше и Пийх, които контролират \"Ауди\" и \"Фолксваген\", независимо че е критикуван, след като през ноември 2015 г. (два месеца след разкритията за \"Фолксваген\") компанията му призна, че е използвала програми, прикриващи нивото на вредни емисии. Преди да оглави \"Ауди\" през 2007 г., Щадлер беше довереник и бивш асистент на тогавашния президент на \"Фолксваген\" Фердинанд Пийх, патриарх на цялата автомобилна група. Прокуратурата разследва кой е отговорен за монтирането на незаконния софтуер в 80 000 коли на \"Фолксваген\", \"Ауди\" и \"Порше\" в САЩ. През май \"Ауди\" обяви, че има проблеми с вредните емисии на други 60 000 коли.", "date": "2018.06.11", "title": "И ръководителят на \"Ауди\" вече е сред разследваните за измамата с вредни емисии"}
{"url": "https://www.dnevnik.bg/sport/2018/06/11/3198271_fen_zona_s_1600_sediashti_mesta_do_nacionalniia/", "text": "Фен зона с 1600 седящи места и LED екран от 100 квадратни метра ще отвори врати в София за световното първенство по футбол. Тя се намира на мястото на бившия стадион \"Юнак\" и е разположена между Националния стадион \"Васил Левски\" и метростанция \"Стадион Васил Левски\". Входът за фен зоната е безплатен, а работното време е от 12.00 до 00.30 часа. Организаторите са осигурили зони за храна и напитки. Могат да се използват местата за паркиране около Националния стадион \"Васил Левски\", както и метрото, което се намира в непосредствена близост. Има и специален паркинг за велосипеди. В зоната ще има и безплатен Wi-Fi, уточниха те. Стадион \"Юнак\" е първата в България фен зона по европейски стандарти, посочват организаторите. Те имат опит, като на същото място през 2016 г. имаше фен зона за европейското по футбол. \"След модернизирането на стадион \"Юнак\" освен с фен зоната от тази година паркът разполага и със зона за плаж, игрища за плажен волейбол, детска площадка и зона за релакс. Локацията е подходяща за фенове на спорта от всякакви възрасти – младежи, семейства с деца и възрастни. Във фен зоната са организирани редица развлекателни футболни игри и ще бъдат раздадени множество награди\", допълват организаторите.", "date": "2018.06.11", "title": "Фен зона с 1600 седящи места до националния стадион ще работи по време на световното"}
{"url": "https://www.dnevnik.bg/sport/2018/06/11/3197916_koi_sa_golemite_pechelivshi_i_gubeshti_sred_sponsorite/", "text": "Привличането на спонсори за световното първенство по футбол се превърна в задача с повишена трудност за ФИФА. С доза неудовлетворение организацията привлече по-малко инвестиции, отколкото се надяваше, като се опита да изчисти лошата си репутация след тежките корупционни скандали и да превъзмогне политическите настроения срещу Русия. Подобно на маркетинговата програма TOP (The Olympic Partners) на Международния олимпийски комитет, ФИФА разделя спонсорите за световното в три категории. Съществената разлика е, че досега не са се провеждали олимпийски игри, без да са били запълвани всички спонсорски места. За  шампионата на планетата в Русия  16 от всички 36 пакета са заети, което е с три по-малко в сравнение с надпреварата преди четири години в Бразилия. Свободни останаха едно от осемте места за генерални партньори, три от осемте позиции за спонсори и 16 от 20-те за местни партньори. Едва пет са руските компании, които са се ангажирали с мондиала. От тях единствено \"Газпром\" е официален партньор на ФИФА, а Алфа банк, гигантът в добива на диаманти \"Алроса\", мобилният оператор \"Ростелеком\" и Руските държавни железници са регионални партньори. Сред главните причини за слабия спонсорски интерес към форума е мащабният корупционен скандал във ФИФА през 2015 г., който доведе до оттеглянето на редица важни за организацията компании. Традиционните партньори \"Сони\", \"Емирейтс\", \"Кастрол\", \"Континентал\" и \"Джонсън & Джонсън\" вкупом решиха да не подновяват своите договори с ФИФА, докато \"Кока-Кола\", \"Хюндай\", \"Адидас\" и \"Виза\" останаха лоялни. \"Очевидно ФИФА се превърна в токсична марка. Това е корумпирана организация. В днешно време компаниите се интересуват от собствения си имидж, така че може да разберете защо ФИФА не е привлекателен проект\", коментира експертът по спортен маркетинг и бивш служител на ФИФА Патрик Нали. Спасение от Изток Нежеланието за финансиране на следващите два шампионата в Русия и  Катар  от редица западноевропейски и американски компании заради политически причини се превърна в отлична възможност за китайските фирми. С огромния си интерес към инвестиции във футбола азиатците уловиха възможността да пробият на световния пазар, като рекламират своите марки на най-големия футболен форум. Това помогна на ФИФА да \"закрепи\" положението, като организацията успя да обвърже турнира с пет китайски спонсора. Това са най-голямата местна компания за недвижими имоти \"Уанда груп\", производителят на електроника \"Хайсенс\", марката смартфони \"Виво\", фирмата за млечни продукти Mengniu Diary и доставчикът на електрически автомобили и мотоциклети Yadea. Водени от амбицията на президента Си Дзинпин  да превърне страната във футболна суперсила до 2050 г. , привличането на китайски инвестиции не беше повлияно от провала на националния отбор в квалификациите за световното. Само \"Виво\" подписа шестгодишен договор с ФИФА на стойност 400 милиона долара за шампионатите в Русия, Катар 2022 и Купата на конфедерациите през 2021 г. \"Китайската визия за етика и управление е различна от западните стандарти. Китайските компании могат лесно да кажат: \"ФИФА е продължила напред\". Китай иска да домакинства световното първенство и някой ден да спечели турнира, а сигурно желае и свой президент на ФИФА. Спасяването на ФИФА със спонсорските договори ще помогне неизмеримо за постигането на тези мечти\", казва професорът по спортно предприемачество в Салфордския университет Саймън Чадуик. А сега накъде ФИФА разчита много на печалба в годините, в които се провежда световно първенство, за да покрива предишни загуби. За 2018 г. организацията ще се стреми да излезе на плюс предвид загубите от 369 милиона долара за 2016 г. и очакваните задължения от близо 400 милиона долара за финансовата 2017 г. Приходите от спонсори в четиригодишния цикъл за Бразилия 2014 бяха 1.65 млрд. долара, или с около един милиард повече в сравнение с шампионата в Южна Африка през 2010 г. В най-добрия случай се очаква резултатите за Русия 2018 да достигнат нивата от предишния мондиал. ФИФА се намира в труден период, като президентът Джани Инфантино се опитва всячески да реши проблемите на организацията. Заставането му на поста през 2016 г. беше обвързано с обещание да финансира с близо 1 милиард долара 211-те федерации, които членуват в организацията. Този ангажимент, продължаващите съдебни разходи около корупционния скандал и слабият спонсорски интерес към световното обаче могат да се окажат удар по амбициите на Инфантино да бъде преизбран през 2019 г.", "date": "2018.06.11", "title": "Как китайският бизнес иска да стане големият печеливш от световното в Русия"}
{"url": "https://www.dnevnik.bg/bulgaria/2018/06/11/3198279_shtastliva_razvruzka_za_izvestnata_krava_penka/", "text": "Кравата Пенка, която избяга за две седмици в Сърбия и стана световноизвестна, ще живее и ще бъде върната на собственика си Иван Харалампиев в кюстендилското село Мазарачево. Това стана известно след окончателните лабораторни изследвания на животното за болести, които са отрицателни, съобщават от Българската агенция за безопасност на храните (БАБХ). Предстои изготвяне на протоколите от изпитванията, а на този етап животното остава възбранено в село Копиловци. Очаква се процедурата по освобождаването й да приключи до края на седмицата. \"Продължат срещите на изпълнителния директор на БАБХ Дамян Илиев с колегите му от Сърбия по трансграничното сътрудничество в областта на ветеринарната дейност\", отбелязват от агенцията по храните. Кравата избяга преди две седмици в Сърбия. Тя беше върната от собственика си обратно в България, но имаше опасения, че може да пренася болести, за които се предвижда евтанизиране. Такава е процедурата и в европейските директиви. Въпреки това Харалампиевт даде гласност на случая, което доведе до кампания за нейното спасяване. В нея се включиха евродепутати, които публично заявиха, че казусът не създава добър имидж на България, която председателства Съвета на ЕС. Във Великобритания беше организирана дори подписка срещу тежката й съдба. В нейна защита се обяви и бившият член на група \"Бийтълс\" Пол Макартни. \"Мисля, че би било наистина чудесно, ако тази бременна крава получи помилване. Тя не е направила нищо лошо\", написа той в социалната мрежа \"Фейсбук\" и помогна с разпространението на петицията. Впоследствие се оказа, че кравата не е бременна. Казусът с кравата Пенка е четвърти гаф на БАБХ от началото на тази година, свързан с хуманно отношение към животните, обяви в ефира на Би Ти Ви по-рано днес Явор Гечев от фондация \"Четири лапи\". Другите три скандала, в които се забърка агенцията, са с  лъвчетата Терез и Масуд ,  умъртвените птици  от столичния зоопарк и  бедстващите коне в Осоговската планина , уточни Гечев.", "date": "2018.06.11", "title": "Щастлива развръзка за известната крава Пенка"}
{"url": "https://www.dnevnik.bg/zelen/2018/06/11/3198270_kamarata_na_geodezistite_predupredi_che_e_narushena/", "text": "Държавни и местни органи на властта нарушават конституцията както със своите действия, така и с бездействие спрямо статута на плажа \"Корал\". Това заявява в  своя публична позиция  Камарата на геодезистите в България. Организацията се позовава на публична информация в сайта на Агенцията по геодезия, картография и кадастър, от която се вижда, че почти цялата територия на няколко поземлени имота в село Лозенец са разположени върху дюни, непосредствено граничещи с морски плаж за природосъобразен туризъм \"Корал\". Върху тези имоти е предвидено застрояване. Припомня се, че според Закона за устройство на черноморското крайбрежие Това означава, че задължение на въпросния министър е да подаде заявление, с което върху картата да се отрази границата на крайбрежната плажна ивица. От позицията се разбира, че до този момент няма подадено такова заявление.  \"Тези \"пропуски\" правят възможно погазването на Конституцията на Република България от страна на органите на изпълнителната власт - централна и местна. Това прави възможно и незаконосъобразното проектиране на Общия устройствен план на община Царево, област Бургас, въпреки че за изработване на общ устройствен план се използват всички възможни данни за територията\", посочват геодезистите. В проекта на плана пък се набива на очи, че грешно е отразена границата на охранителна зона \"А\" (която по закон отстои на 100 м от брега - бел. ред.), а крайбрежната плажна ивица е включена в границите на населеното място. Ивицата е предвидена за застрояване - 300 кв.м върху 1 дка от имота и 1000 м разгъната застроена площ. Геодезистите припомнят, че плажната ивица е изключителна държавна собственост, което означава, че действията и бездействието на изпълнителната власт по случая \"Корал\" са незаконни. Това се отнася и за някои от процедурите по създаването на Общия устройствен план на община Царево, област Бургас, се допълва в позицията.", "date": "2018.06.11", "title": "Камарата на геодезистите предупреди, че е нарушена конституцията в казуса \"Корал\""}
{"url": "https://www.dnevnik.bg/skorost/2018/06/11/3198300_purvoto_izcialo_elektrichesko_porshe_shte_nosi_tursko/", "text": "Първият изцяло електрически сериен модел на \"Порше\", който ще се роди от прототипа  \"Мишън И\" , ще носи име с турски корени, съобщи НТВ, цитирана от БТА. Автомобилът е кръстен TAYCAN, като името е получено от кръстоската на думите \"тай\" (малък кон) и \"джан\" (душа, жизненост). Въпреки че на турски думата се чете като \"Тайджан\", моделът ще е популярен по света като \"Тайкон\". Автомобилът се чака на пазара в края на следващата година. Името произхожда от турски и има смисъла на \"жизнен млад кон\", съобщиха от \"Порше\", предаде Си Ен Ен. Това е вторият автомобил на групата \"Фолксваген\", част от която е \"Порше\", който ще носи турско име след \"Фолксваген Туран\". Като цяло  плановете на \"Порше\"  са да инвестира 6 млрд. евро до 2022 година в електрификацията на гамата си. Тук става дума не само за електромобили, но и за зареждащи се от контакта хибриди.", "date": "2018.06.11", "title": "Първото изцяло електрическо \"Порше\" ще носи турско име"}
{"url": "https://www.dnevnik.bg/sviat/2018/06/11/3198283_ispaniia_shte_prieme_koraba_s_600_migranti_koito/", "text": "Испания ще приеме кораба с 629 мигранти и бежанци, на който Италия не предостави достъп. Това съобщиха испански издания, като цитираха кабинета на премиера Педро Санчес. Валенсия е пристанището, което ще приеме кораба след инструкциите, дадени от Санчес, за да може Испания \"да изпълни международните ангажименти при хуманитарни кризи\", гласи прессъобщение на правителството. \"Не искаме друг Айлан... (затова) ще направим всичко възможно, за да бъде Валенсия мястото, ако няма други възможности,\" казва кметът на Валенсия Жоан Рибо, цитиран от в. \"Ла вангуардия\". Той има предвид 3-годишния Алан (известен като Айлан) Курди, чието удавяне в Средиземно море през 2015 г.  стана един от символите на мигрантската криза  заради снимка, разпространявана от световните медии. Италианските власти поискаха хуманитарният кораб Aquarius  да бъде приет от Малта , но и тя не пожела това да се случи, а новият вътрешен министър Матео Салвини каза, че от днес Италия \"също ще започне да казва \"Не\" на трафика на хора и на бизнеса с нелегалната миграция\". Според Салвини \"спасяването на животи в морето е задължение, но не и превръщането на Италия в огромен бежански лагер\". Аргументите на Малта бяха изразени от премиера Джоузеф Мускат. В \"Туитър\" той написа, че властите в страната му са \"притеснени от указанията на италианските власти, дадени на Aquarius\", тъй като те не само \"нарушават международното право\", но и \"създават опасна ситуация за всички, замесени в случая\". Сред мигрантите на борда има 123-ма непридружени непълнолетни, 11 други деца и 7 бременни жени. Повечето от спасените са от страните на юг от Сахара и са спасени (много от тях - от италианските военноморски сили) в 6 различни операции карй бреговете на Либия. В продължение на часове Aquarius, кораб на благотворителната организация SOS Mediterranee, чакаше в международни води между Италия и Малта. Евросъюзът и Организацията на обединените нации в последните часове призоваваха и Италия, и Малта да приемат кораба, отбелязва \"Ройтерс\". Говорител на Върховния комисариат на ООН за бежанците каза, че хората на борда скоро ще останат \"без провизии и бързо имат нужда от помощ\", а \"по-широки въпроси като чия отговорност е и как тези отговорности могат да се разпределят между държавите трябва да се разгледат по-късно\". По закона е трудно за Италия да даде аргументи за отказа си да допусне Aquarius, тъй като именно бреговата ѝ охрана участва в спасяването на стотици от мигрантите, качени на борда му. През последните 5 години над 600 000 души  са влезли в Италия  от Африка през Средиземно море, но те намаляха драматично през последните месеци. Миналата година италиански предложения за европейски отговор на кризата  разпалиха и напрежение  със съседни държави.", "date": "2018.06.11", "title": "Испания ще приеме кораба с 600 мигранти, отклонен от Италия и Малта"}
{"url": "https://www.dnevnik.bg/sport/2018/06/11/3198302_nositelka_na_5_titli_ot_golemiia_shlem_poluchi/", "text": "Италианската тенисистка Сара Ерани получи 10-месечно наказание заради употреба на допинг. 31-годишната състезателка, която има пет титли от Големия шлем на двойки, даде положителна проба за летрозол в извънсъстезателен тест през февруари 2017 г. Летрозолът се използва за лечение на рак на гърдата. Ерани обясни, че е приела неволно веществото по време на семейна вечеря. Тя е била приготвена от нейната майка, която страда от рак на гърдата, и така летрозолът се е озовал в храната и оттам в организма на тенисистката. През февруари Ерани беше наказана за два месеца  от Италианската тенис федерация, а резултатите й от 16 февруари до 7 юни 2017 г. бяха анулирани. Италианската антидопингова агенция обаче обжалва решението пред Спортния арбитражен съд в Лозана. Съдът в Лозана обяви днес, че приема обясненията на Ерани, но увеличава наказанието й. Становището е, че тенисистката има \"лека степен на вина\" и затова подлежи на санкция от десет месеца. Тя ще може да се завърне на корта след осем месеца, когато изтече остатъкът от наказанието й. Ерани е най-успешната италианска тенисистка в последните години. В тандем със сънародничката си Роберта Винчи тя спечели пет титли и игра общо осем финала в турнирите от Големия шлем между 2012 и 2014 г. Двете стигнаха и до №1 в света на двойки. Ерани имаше силни резултати и поединично. Тя стигна до финала на \"Ролан Гарос\" през 2012 г., където отстъпи на Мария Шарапова. Италианката записа и още два полуфинала - в Париж през 2013 г. и на US Open през 2012 г. През май 2013 г. Ерани постигна най-доброто си класиране в световната ранглиста при жените - №5. Сред големите й успехи е спечелването на \"Фед къп\" през 2009, 2010 и 2013 г. Италианката, която има девет индивидуални титли в кариерата си, в момента заема 72-ото място в световната ранглиста поединично и 74-о при двойките.", "date": "2018.06.11", "title": "Носителка на 5 титли от Големия шлем получи 10-месечно наказание за допинг"}
{"url": "https://www.dnevnik.bg/video/2018/06/11/3198320_video_roburt_de_niro_psuva_trump_na_nagradite_toni/", "text": "Робърт де Ниро нападна за пореден път американския президент Доналд Тръмп, като този път го напсува от сцената на  театралните награди \"Тони\",  които бяха раздадени късно снощи. При излизането си да представи музикалното изпълнение на Брус Спрингстийн, който беше сред отличените с приз, той каза, че хората повече не трябва да се примиряват с Тръмп, след което го напсува. Един от най-известните актьори за последните няколко десетилетия каза на два пъти \"Майната му на Тръмп\" (Fuck Trump). И след двата пъти последва бурна реакция от всички артисти в залата, които дори станаха на крака, за да аплодират Робърт де Ниро. Актьорът отдавна е в задочен спор с Доналд Тръмп. Още докато беше кандидат за президент на САЩ,  той го определи като напълно луд.  \"Той е куче, свиня, мошеник, скапан актьор, противен тип, който не знае за какво говори, който не проучва темите, по които говори, на когото не му пука за нищо, който не плаща данъците си. Страшно съм ядосан на нашата страна, че тя е стигнала дотук да постави този идиот и този кретен там, където е днес. Той казва, че би искал да забие един на хората? Е, добре,  аз пък искам да му забия един в муцуната \", каза Робърт де Ниро непосредствено преди изборите през 2016 г. Година след встъпването в длъжност на Тръмп актьорът пък обяви, че заради управлението му САЩ страда от  временно умопомрачение.  Реакцията му беше предизвикана от позицията на американския президент по въпроса за климатичните промени, които той не приема и твърди, че не съществуват.", "date": "2018.06.11", "title": "Видео: Робърт де Ниро псува Тръмп на наградите \"Тони\""}
{"url": "https://www.dnevnik.bg/biznes/2018/06/11/3198298_objalvane_shte_zabavi_otnovo_gazovata_vruzka_s_gurciia/", "text": "Ново препятствие се появи пред строителството на газовата връзка с Гърция, което трябваше да започне този месец, Причината за това е постъпила в Комисия за защита на конкуренцията жалба, с която се иска спиране на процедурата. Това се разбира от публикация на сайта на фирмата \"Ай Си Джи Би\" АД (ICGB), която проектира трасето. Жалбата е постъпила на 22 май в Комисията за защита на конкуренцията. Неин автор е \"ФРУТА - БВВ\" ЕООД и е срещу избора на инженер-консултант на проекта за междусистемната газова връзка, се вижда от регистъра на жалбите на антимонополната комисия. Справка в Търговския регистър показва, че фирмата е регистрирана на 20 декември 2017 г. с 50 лева капитал като едноличен негов собственик е Владимир Цветков Георгиев от Перник. В предмета на дейност за вписани най-разнообразни дейности като конкретно изредените нямат общо със сферата, в която е обжалването. Това не е първата жалба срещу поръчка по проекта, припомня \"Мидиапул\". Върховният административен съд вече отхвърли претенциите на винарната \"Вини България\" и имотната фирма \"Некст Инвест\", които бяха недоволни от разяснения на възложителя по поръчката. Такъв е мотивът за жалбата и на сегашната фирма, която видно от регистрацията й няма възможност да бъде изпълнител.  Изданието допълва, че са в ход две големи поръчки – за доставка на тръбите за газопровода и за проектант и изпълнител на строежа – съответно за 60 млн. евро без ДДС и за 145 млн. евро без ДДС. Три компании са поканени от \"Ай Си Джи Би\" на 31 май да подадат в 20-дневен срок офертите си за доставка на тръбите. Това са българската \"Топливо 2\", турската \"Ерджияш Челик Бору Санайи А.Ш\" и гръцката \"Коринт Пайпуъркс С.А.\"", "date": "2018.06.11", "title": "Обжалване ще забави отново газовата връзка с Гърция"}
{"url": "https://www.dnevnik.bg/video/novinite_na_bnt/2018/06/11/3198346_video_drugite_novini/", "text": "Най-много нарушения на трудовите права - в ресторантьорството и хотелиерството Десетократно увеличение на нощния труд предлагат от КТ \"Подкрепа\" \"Опера в парка\" от 15 юни Солистът на Музикалния театър Богомил Спиров с награда \"Златна лира\" Имани приключва световното си турне в София Брус Спрингстийн с театрално признание", "date": "2018.06.11", "title": "Видео: Другите новини"}
{"url": "https://www.dnevnik.bg/sport/2018/06/11/3198238_vupreki_provokativnata_pesen_za_rusiia_robi_uiliams/", "text": "Британският поп певец Роби Уилямс ще участва в церемонията по откриването на световното първенство по футбол в Русия на 14 юни. В шоуто на стадион \"Лужники\" бившият член на Take That ще си партнира с местната оперна певица Айда Гарифулина. В откриващия двубой от 18.00 часа ще се изправят Русия и Саудитска Арабия, като двамата изпълнители ще излязат на сцената час и половина преди началото на мача. Роля в церемонията ще има и бившият нападател на бразилския национален отбор Роналдо. Участието на Уилямс в откриването на мондиала беше прието със смесени чувства от руската общественост заради провокативната му песен за Русия през 2016 г. Тогава много руски медии поискаха да бъдат забранени всички изяви на британеца в страната заради проявеното неуважение. В песента \"Купонясвай като руснак\" (Party Like A Russian) Уилямс описва руския елит като \"сухи и богати автократи, които купонясват на огромни яхти и наемат престъпници за уреждане на спорове, като си слагат ботушите\". \"Нито един от хората или компаниите, които искат той да присъства на техни събития, не желаят да се окажат в центъра на тази шега. Това е шега за \"новите руснаци\", каза членът на Националната асоциация на организаторите на събития Сергей Князев пред руската медия Life News.", "date": "2018.06.11", "title": "Въпреки провокативната песен за Русия Роби Уилямс ще пее на откриването на световното"}
{"url": "https://www.dnevnik.bg/sviat/2018/06/11/3198322_severna_koreia_moje_da_suzdade_nova_vruzka_sus_sasht/", "text": "Севернокорейски държавни медии заговориха за възможността страната им да \"установи нова връзка\" със Съединените щати, пише Би Би Си. Идеята се появява  часове преди историческата среща  на американския президент Доналд Тръмп и севернокорейския лидер Ким Чен-Ун в Сингапур. Това е промяна в тона след десетилетия напрежения между двете страни, но и след година и половина епизодична размяна на остри реплики между Тръмп и Ким (макар двамата никога да не са водили пряк разговор). \"Променящите се нужди на новата ера\" Обикновено севернокорейските медии не съобщават \"в реално време\" за дейността на лидера и почти не са говорили за срещата до момента. В официоза на комунистическата партия \"Родонг Синмун\" обаче се казва: \"Ще създадем нова връзка, за да отговорим на променящите се нужди на новата ера.\" Изданието добавя, че ще бъдат обменени \"широкообхватни и задълбочени мнения\", за да се установи \"траен и мирен режим на Корейския полуостров, за който се безпокоят всички, включително въпроси за осъществяване на разоръжаването на Корейския полуостров\", пише Би Би Си. Подобно е посланието в  англоезичната  версия на вестника. \"Дори ако дадена страна е имала враждебни отношения с нас в миналото, нагласата ни е, че ако тази нация уважава автономията ни... ще търсим нормализация чрез диалог\", продължава публикацията. Северна Корея и Съединените щати технически са във война, а в реториката, използвана от Пхенян за вътрешна употреба и в послания до международната общност, Вашингтон обичайно се представя като враг и заплаха. Разговор насаме  От своя страна Тръмп каза, че има \"добро усещане\" за предстоящия разговор. В \"Туитър\" той написа, че усеща \"вълнението във въздуха\". Държавният му секретар Майк Помпео пък обяви, че Вашингтон е готов да даде на Пхенян гаранции, че ядреното разоръжаване няма да е \"нещо, което свършва зле\" за режима. Последни приготовления са в ход в Сингапур за утрешната историческа среща между президента на САЩ Доналд Тръмп и севернокорейския лидер Ким Чен-Ун. Планирано е тя да започне с личен разговор, на който ще присъстват само техните преводачи, предаде \"Асошиейтед прес\", цитирайки неназован американски представител. След ръкостискането в 9 ч. сутринта местно време (4 ч. българско) Тръмп и Ким ще започнат със своите преводачи първия кръг преговори, който може да продължи до два часа, след което ще могат да се присъединят техните съветници, каза американският служител, пожелал анонимност. Американски и севернокорейски представители се срещнаха тази сутрин в сингапурския хотел \"Риц Карлтън\", за да обсъдят подробностите преди утрешната среща между двамата лидери.", "date": "2018.06.11", "title": "Северна Корея може да изгради нова връзка със САЩ, обявиха медии в Пхенян"}
{"url": "https://www.dnevnik.bg/sviat/2018/06/11/3198286_kato_renesansova_kartina_-_nai-obsujdanata_snimka_ot/", "text": "Под това незабележително описание екипът на Ангела Меркел разпространи в \"Инстаграм\" профила ѝ като германски канцлер най-обсъжданата през последните часове снимка. На нея е уловен момент от неформални разговори между световни лидери, но езикът на тялото, емоциите на лицата и наситената с драматизъм \"ренесансова композиция\" са причина кадърът да е споделян десетки хиляди пъти. Снимката е обект на сравнение с това как са протичали срещите на Г-7 при президента Барак Обама, както и на множество пародии. Заинтригувани от това дали наистина моментът е бил толкова напрегнат, колкото изглежда, събраха кадри от официалните профили на другите национални лидери. От тях се вижда, че това не е точно така - има усмивки и деловитост в обсъждането на документ - вероятно заключителното комюнике. Но сбъдналите се прогнози, че форумът в Шарлевоа в канадската провинция Квебек ще бъде белязан от сблъсък по повод свободната търговия между американския президент Доналд Тръмп и останалите участници, придадоха допълнителна сила на снимката. Много е вероятно именно затова екипът на Меркел да е избрал точно този кадър. Той е заслуга на правителствения фотограф Йезко Денцел, а е разпространен от Щефен Зиберт, говорителят на Меркел. След ранното отпътуване на Тръмп от форума Болтън, известен с твърдите си позиции бивш постоянен представител в ООН, използва снимката в \"Туитър\", за да напише: Още една Г-7, на която другите държави очакват, че Америка винаги ще бъде тяхната банка. Повече - не.\" Малко по-късно президентът пусна поредица гневни туитове срещу канадския премиер Джъстин Трюдо и оттегли подписа на САЩ под заключителния документ. В коментарите се включи и Мария Захарова, говорителка на руското външно министерство. В профила си в \"Инстаграм\" тя сподели снимката с думите: \"В последните месеци фотожурналистиката набира нови външнополитически висоти. И всеки път, когато първо видя подобна снимка, си мисля \"Разбира се, че това е фотошоп. Просто не може да е истина\". А после се оказва, че може и още как. Няма значение какво се е случвало при закрити врати. Един кадър и завесата е вдигната.\" По време на форума в Канада руският президент Владимир Путин, който не е канен на Г-7 от 2014 г. насам заради анексирането на Крим и намесата в Източна Украйна, бе на среща на лидерите на Шанхайската организация за сътрудничество. В нея членуват Китай, Индия, Русия, Пакистан и четири азиатски бивши съветски републики - Казахстан, Киргизстан, Таджикистан и Узбекистан.", "date": "2018.06.11", "title": "Като ренесансова картина - най-обсъжданата снимка от срещата на Г-7"}
{"url": "https://www.dnevnik.bg/bulgaria/2018/06/11/3198368_bivsh_predsedatel_na_mediiniia_regulator_se_vurna_na/", "text": "Бившият председател на Съвета за електронни медии (СЕМ) Мария Стоянова се завърна на работа в Българската национална телевизия (БНТ). Пред \"Дневник\" тя уточни, че вече е \"редови международен редактор\". Тя работеше в обществената телевизия, преди да започне мандатът ѝ в медийния регулатор. Тя постъпва в СЕМ като член през 2012 г., а в периода 2016-2017 г. е председател на съвета. По закон позицията ѝ в БНТ се пази до изтичане на 6-годишния мандат в регулатора. Стоянова работи в БНТ от 2003 година. През 2004 г. става кореспондент на телевизията в Берлин. Мандатът ѝ в СЕМ изтече в началото на юни, а мястото ѝ на член на регулатора все още не е заето. Завръщането на Стоянова в БНТ съвпада с напускането на международния редактор на медията Тоня Димитрова, която започна работа в \"Нова телевизия\".", "date": "2018.06.11", "title": "Бивш шеф на медийния регулатор се върна на работа в БНТ"}
{"url": "https://www.dnevnik.bg/photos/2018/06/11/3198114_fotogaleriia_da_otpraznuvash_pravoto_si_na_glas/", "text": "Хиляди жени във Великобритания отбелязаха 100 години, откакто имат право да гласуват. Шествия имаше в Лондон, Единбург, Кардиф и Белфаст.", "date": "2018.06.11", "title": "Фотогалерия: Да отпразнуваш правото си на глас"}
{"url": "https://www.dnevnik.bg/sport/2018/06/11/3198357_bulgarin_shte_opita_da_se_spusne_sus_snoubord_ot/", "text": "Българинът Владимир Павлов ще направи опит за спускане със сноуборд от  връх Шиша Пангма (8027 м) . Той иска да направи изкачване без кислород, след което да се превърне в първия човек в историята, карал сноуборд от най-ниския от 14-те осемхилядника на планетата. Павлов има над 20 години опит в планинарството и екстремния сноуборд, като е един от пионерите в този спорт в България. През 2016 г. той изкачва и се спуска със сноуборд от най-високия връх в Близкия изток - Дамаванд (5671 м) в Иран. Миналата година е направил първото българско спускане със сноуборд от височина над 7000 метра - връх Ленин (7134 м) в Киргизстан. Павлов очаква да замине за Тибет в края на август, през септември да се аклиматизира и най-късно в началото на октомври да започне изкачването. 36-годишният българин обясни, че идеята за експедицията му няма общо с  изчезването на Боян Петров  и е планирана още през миналата година. \"След трагедията с Боян този връх е доста деликатна тема за планинарските среди, а и за българското общество като цяло. Аз съм го избрал много преди това. Това е мой план, който съм обявил още миналата година. Дори с Боян сме го обсъждали. Той и снимки трябваше да донесе оттам. За съжаление никога няма да стигнат до мен\", разказа Павлов в предаването \"Хоризонт до обед\" по БНР. Той няма да изкачва върха сам, а ще се присъедини към комерсиална експедиция. \"Сам е абсурдно, като се има предвид, че нося и сноуборд, който тежи 5-6 кг. Ще се движим в група, в свръзка с въжета. Но вероятно за самото спускане ще съм сам\", обясни Павлов. Шиша Пангма има два върха, а целта на Павлов е по-ниският, централен връх, който е с 14 метра под този, който Боян Петров атакува. Павлов сподели, че не се чувства разколебан след случилото се с най-добрия български алпинист. \"Моят подход няма много общо с този на Боян. Той атакува соло и се движи сам, а аз ще бъда постоянно в група. Стресът и смъртната опасност идват при бързото изкачване. Когато се връщаш бързо, реално се връщаш към нормалната ти среда на живот. Боян лично ми каза: \"Владо, слизай колкото можеш по-бързо надолу и бягай от високото\", разказа още Павлов. Големият проблем за него в момента е събирането на необходимата сума за експедицията. Тя е около 17 хиляди евро, а към момента Павлов разполага с 10% от нея. По думите му след случилото се с Боян Петров набирането на средства за подобна експедиция е много трудно.", "date": "2018.06.11", "title": "Българин ще опита да се спусне със сноуборд от Шиша Пангма"}
{"url": "https://www.dnevnik.bg/gradska_sreda/2018/06/11/3198313_stolichnata_obshtina_obiavi_konkurs_za_memoriala_na/", "text": "Столичната община обяви конкурс за идеен проект за възстановяването на мемориала на Първи и Шести пехотен полк, на мястото на съборения паметник \"1300 години България\". Общият награден фонд е 15 хил. лева, като класираният на първо място ще получи 7 хил. лева, втория 5 хил. лева и 3 хил. лева за спечелилия трето място. Конкурсът е публикуван днес на сайта на Агенцията за обществени поръчки с краен срок - 30 юли. През 1977 г. \"войнишкият паметник\", както го наричат някои от жителите на София, е бил разрушен заради строителството на Националния дворец на културата, а на мястото на мемориала е издигнат и паметникът \"1300 години България\" на Валентин Старчев. Мемориалът е бил изграден през 1934 г. в памет на войниците от Първи и Шести пехотен полк, участвали в сраженията от Сръбско-българската война (1885 г.), Балканските войни (1912-1913 г.) и Първата световна война (1915 - 1918 г.). Той е бил и мястото за отбелязване на Празника на българската армия на 6 май. Пространството се е състояло от 3 стени в П-образна форма, а по средата се е намирал бронзов лъв, с щит, на който е била изобразена картата на Санстефанска България. Лъвът беше върнат на мястото през есента след демонтирането на произведението на Старчев. Част от плочите на мемориала  се съхраняват в Националния военноисторически музей .", "date": "2018.06.11", "title": "Столичната община обяви конкурс за мемориала на Първи и Шести пехотен полк"}
{"url": "https://www.dnevnik.bg/politika/2018/06/11/3198384_naprejenieto_okolo_decata_s_uvrejdaniia_dovede_do/", "text": "Министър-председателят Бойко Борисов прие оставката на министъра на труда и социалната политика Бисер Петков, съобщиха от правителствената информационна служба. В разговор с премиера Петков е заявил, че подава оставка поради невъзможността да овладее създалото се напрежение във връзка с исканията на родителите на деца с увреждания. На 1 юни родители на деца с увреждания  разпънаха военна палатка  в градинката пред служебния вход на Народното събрание. Инициативата е кръстена \"Системата ги убива\", а целта е при влизането или излизането от сградата на парламента всеки депутат да се сеща за проблемите на родителите. Целта на родителите е да бъде направен нов закон за хората с увреждания и нова система за оценка на увреждането, така че и хората със специални потребности да имат достъп до образователни институции и да могат да работят. Сред исканията им са и адекватна финансова помощ за семействата с деца с увреждания. Протестите на родителите доведоха до повишаване на напрежението и в парламента. Преди три седмици управляващите и опозицията дискутираха около два часа за това коя от парламентарните групи милее повече за хората с увреждания. В крайна сметка депутатите решиха, че до 30 юни Министерството на труда и социалната политика трябва  да представи концепция за закон за социалните услуги  и в същия срок да внесе в парламента отчет как се изпълнява планът за действие за прилагане на конвенцията за правата на хората с увреждания, приета през 2015 г. Това е втората приета оставка на министър в третия кабинет на Бойко Борисов. След разгласяването на одит във ВМА  оставка подаде здравният министър Николай Петров , министърът на енергетиката Теменужка Петкова също подаде оставка заради познанство с евентуалния купувач на българските активи на ЧЕЗ Гинка Върбакова, но тя  не бе приета .", "date": "2018.06.11", "title": "Напрежението около децата с увреждания доведе до оставката на Бисер Петков"}
{"url": "https://www.dnevnik.bg/bulgaria/2018/06/11/3198408_krustut_ot_memoriala_na_jertvite_na_komunizma_v/", "text": "Паметна стена с дължина 58 м. с облицовка от черен полиран гранит, върху която са изписани имената на 7526 от жертвите, пред която има старинен християнски кръст и малък православен храм-параклис \"На всички български мъченици\", с мозайки, изрисувани от Асен Гицов. Това е описанието на Мемориала на жертвите на комунистическия режим в България, изграден в края на 90-те години в парка пред Националния дворец на културата по проект на архитектите Атанас Тодоров, Димитър Кръстев и инженер Цветан Иванов. Всяка година на 1 февруари на мястото се отбелязва паметта на репресираните комунистическия режим, както и на 9 септември, когато той се е установил в България през 1944 г.. Описваният като \"старинен\" кръст се оказва, че е взет от гроба на неизвестния доскоро дядо Въто от софийското село Гинци. Той е бил купен в началото на 90-те години от покойния Васил Станилов - бивш депутат от Съюза на демократичните сили (СДС) в 38-то Народно Събрание. Станилов платил за кръста 1000 лева, но не наследниците на дядо Въто, а на кмета на селото. Почти 19 години след откриването на мемориала – 11 септември 1999 г. с тържествена църковна служба, отслужена от софийският митрополит Инокентий (алтернативен Св. Синод), Столичният общински съвет ще търси как да върне кръста на наследниците на дядо Въто, като същевременно запази облика на паметника. Въпросът беше поставен днес на общинската комисията по култура от отец Александър Тимчев, който служи в параклиса на мемориала. Решението, което предложи общинският съветник Димитър Антов е да бъде изработен дубликат на кръста, като оригиналът бъде върна в селото. Въпросът обаче тепърва трябва да се разгледа обстойно от всички комисии, като е възможно да се намери и друго решение. Не се знае причината кръста от гробището в Гинци до стигне до центъра на София. Причината е, че мемориалът а жертвите на комунистическия режим е изграден по инициатива на Съюза на репресираните , които събират средства за изграждането му с нарочен фонд. За изграждането му е обявен национален конкурс, в който участват 15 проекта. Избраното предложение е дело на Атанас Тодоров, Димитър Кръстев и инженер Цветан Иванов, като надписите по гранитните плочи са направено от художниците Иван Смолянов и Кирил Николчев.", "date": "2018.06.11", "title": "Кръстът от мемориала на жертвите на комунизма се оказа от село Гинци"}
{"url": "https://www.dnevnik.bg/sviat/2018/06/11/3198352_za_kakvo_shte_si_govoriat_trump_i_kim_chen-un_v/", "text": "Когато Доналд Тръмп и Ким Чен-ун седнат утре лице в лице на безпрецедентната среща на върха, те ще имат според американския президент \"уникален случай\" да придвижат напред каузата на мира. Но ги очакват и редица трънливи въпроси. Ядрено разоръжаване Това е сърцевината на проблема и дипломатите правят усилия да запълнят пропастта, която продължава да разделя двете страни в навечерието на срещата. Вашингтон изисква \"пълно, подлежащо на проверка и необратимо освобождаване от ядреното оръжие\" на Северна Корея. По думите на Тръмп: \"Те трябва да се освободят от ядреното оръжие. Ако не го направят, това ще е неприемливо\". Пхенян не спира да говори за ангажимента си, насочен към \"освобождаване на Корейския полуостров от ядрено оръжие\". Формулата обаче е обект на тълкуване и не е ясно какви отстъпки ще е готова да сложи на масата Северна Корея. По оценки на Сеул Северът разполага с 50 кг плутоний, достатъчни, според медии, да произведе десетина бомби и има \"значителен\" капацитет за производство на оръжие с уран. Предишните споразумения се провалиха с трясък и специалистите не биха заложили на желанието на севернокорейския лидер да се откаже от \"скъпоценния си меч\" - силата му за ядрено възпиране. Според експерти ще са нужни няколко години за премахване на ядрен арсенал, изграждан тайно през десетилетията, процес, който е изключително трудно да бъде контролиран. Зигфрид Хекер, известен американски специалист, обяви, че пълно и незабавно премахване на ядреното оръжие е \"немислимо\" и би било като сценарий за капитулация на Северна Корея\". Прекратяване на Корейската война? Северът и Югът технически още са във война, тъй като конфликтът от 1950/53 г. завърши с примирие, което тогавашният южнокорейски лидер отказа да подпише. То създаде демилитаризирана зона (ДМЗ), която утвърди разделянето на Корейския полуостров. На междукорейската среща на върха през април Ким и южнокорейският президент Мун Дже-ин се договориха да се стремят към мирен договор. Сеул обяви миналата седмица, че тристранните разговори с Пхенян и Вашингтон са били насочени към встъпителна декларация по въпроса. Тя ще предхожда официален мирен договор, който ще се занимае със сложни проблеми, изискващи трудоемки преговори. То трябва да включва и Китай, подписал примирието и подкрепял Севера през войната. \"Напълно възможно е да подпишем споразумение и към това гледаме\", обяви обаче Тръмп. \"Това изглежда малко странно, но вероятно е най-лесно.\" Нормализация Американският президент размаха моркова за нормализация на дипломатическите отношения между някогашни врагове, дори отправи покана на севернокореец номер едно за посещение в Белия дом. \"Може би можем да започнем с Белия дом, как мислите?\", каза той, запитан дали Ким ще бъде поканен във Вашингтон или в имението му в Мар-а-Лаго във Флорида. Друг стимулиращ фактор може да е отменяне на санкциите на ООН срещу Пхенян. Но и тук има голямо препятствие - Вашингтон твърди, че те могат да изчезнат само ако премахването на ядреното оръжие е завършено. Пхенян желае облекчаването им \"на етапи\" въз основа на напредъка към тази цел. Човешки права Защитниците на правата на човека казват, че нарушенията на тези права са широко разпространени в Северна Корея, където близо 120 000 затворници гният в лагери, а някои се питат дали Тръмп ще повдигне въпроса. Япония, близък съюзник на САЩ, настоява американският президент да говори за нейни граждани, отвлечени през 70-те и 80-те години, за да обучават севернокорейски шпиони на японския език и обичаи. За Брад Адамс, директор за Азия на \"Хюман райтс уоч\" този въпрос е наложителен. \"Укрепването на диалога между Северна Корея и другите държави е положително, но преди да се въодушевим прекалено, трябва да си спомним, че Ким Чен-ун властва над може би най-репресивната система в целия свят.\" Сигурност Основната грижа на Ким е оцеляването на неговия режим. Според Мун севернокореецът \"се притеснява дали може да се довери на САЩ, за да сложи край на враждебната политика и да гарантира сигурността на режима, когато Северът се освободи от ядрено оръжие\". Срещата на върха беше на ръба на провала, след като ястребът Джон Болтън, съветник по националната сигурност на Тръмп, се позова на \"либийския модел\" за разоръжаване. Няколко години по-късно, либийският лидер Муамар Кадафи беше убит в бунт, подкрепен от Запада. Правителството на Тръмп обеща да не настоява за промяна на режима, а държавният секретар Майк Помпео дори спомена възможността за предлагане на гаранции за сигурност на Севера. Но скептиците се питат защо Ким би се доверил на Тръмп, предвид склонността му да се оттегля от някои споразумения, като това за иранската ядрена сделка. \"Защо Ким (...) да вярва на обещанията на президента Тръмп, когато той своеволно отхвърля споразумения, зачитани от другата страна?\", пита Антъни Блинкън, вторият по ранг в американската дипломация при управлението на Барак Обама. /БТА", "date": "2018.06.11", "title": "За какво ще си говорят Тръмп и Ким Чен-ун в Сингапур"}
{"url": "https://www.dnevnik.bg/sport/2018/06/11/3198484_istoriiata_na_svetovnite_purvenstva_magyosnikut/", "text": "През 1986 г. организацията на 13-ото световно първенство е предоставена отново на Мексико - първата страна, която става домакин на турнира за втори път. Мексиканците всъщност трябва да заменят първоначално избраната Колумбия, която през 1983 г. заявява, че не може да си позволи да организира първенството поради липса на финансови средства, съчетана със земетресение, нанесло огромни щети. Преди началото на финалите Мексико също е разлюляно от силни земетресения, загиват почти 20 000 души, но стадионите остават непокътнати и всичко продължава по план. Отново 24 отбора участват във финалите. Този път обаче регламентът е променен и всички мачове след първата фаза се играят на принципа на директните елиминации. Мащабът на шампионата в Мексико е невиждан до този момент. 52-ата мача от финалите са наблюдавани на живо от 2.2 млн. души. Само медийният екип - репортери, фотографи, радио и телевизионни коментатори - наброява 4565 души. Милиарди са пред екраните. Преди да се стигне до кулминация обаче се изиграват цели 320 квалификационни мача в рамките на две години. След като пропуска първенствата през 1978 и 1982 г., България се завръща на голямата сцена за своето пето участие в световни финали. Отборът, воден от Иван Вуцов, попада в тежка квалификационна група с европейския шампион Франция, Югославия, ГДР и Люксембург. Началото е трудно - нулево равенство при гостуването в Белград и загуба с 0:1 в Париж. Следва обаче впечатляваща серия от поредни победи срещу Люксембург (4:0), ГДР (1:0), Франция (2:0), Югославия (2:0) и отново Люксембург (3:1), която праща българите в Мексико. С ключови изяви се проявяват Наско Сираков, Стойчо Младенов, Пламен Гетов и Георги Димитров. Двамата вратари, които си поделят титулярното място в тези квалификации - Илия Вълов и Борислав Михайлов, също изиграват отлични мачове. Три страни правят дебют на световните финали - Дания, Канада и Ирак. Иракчаните минават успешно през пресявките, въпреки че заради войната с Иран трябва да играят всичките си мачове на неутрални терени. Южна Корея участва за пръв път от 1954 г., Парагвай - за пръв път от 1958 г., а Португалия - за пръв път след спечелването на бронзовите медали през 1966 г.  За пръв път в мача на откриването участва България. Националите завършват 1:1 със световния шампион Италия. Алтобели вкарва първия гол, а Наско Сираков изравнява с великолепно попадение с глава. България отново се разминава с първата си победа на световни финали - следват равенство с Южна Корея (1:1) и загуба от бъдещия шампион Аржентина (0:2). За пръв път обаче българският отбор преминава груповата фаза, след като се оказва един от четирите най-добри трети отбори. В осминафиналите България се изправя срещу домакина Мексико и отпада след загуба с 0:2. С лекота за четвъртфиналите се класират Бразилия (4:0 срещу Полша), Англия (3:0 срещу Парагвай) и Испания (5:1 срещу Дания). Последното е прието за огромна изненада, тъй като датчаните показват впечатляващ футбол в груповата фаза и са считани за един от фаворитите за златото след победите си срещу Шотландия (1:0), Уругвай (6:1) и Западна Германия (2:0). Франция детронира шампиона Италия след успех с 2:0, дошъл след голове на Мишел Платини и Яник Стопира. Западна Гермния затвърждава впечатленията, че не се намира в добра форма, след като едва елиминира Мароко - победа с 1:0 след гол на Лотар Матеус в 88-ата минута. Аржентина също трудно си проправя път напред след успех с 1:0 над Уругвай. Голямото шоу в осминафиналите е двубоят между Белгия и СССР. Съветският отбор разполага с изключителен играч в лицето на Игор Беланов, който същата година печели \"Златната топка\". Той отбелязва хеттрик в този мач, но дори това се оказва недостатъчно. Белгийците печелят с 4:3 след продължения.  Четвъртфиналите са изключително равностойни, като три от четирите мача завършват след изпълнение на дузпи. Франция елиминира Бразилия, Западна Германия слага край на надеждите на Мексико за медал на родна земя, а Белгия бързо секва еуфорията на Испания след впечатляващия успех срещу Дания. Последният четвъртфинал - Аржентина срещу Англия - ще остане завинаги в историята на футбола. Диего Марадона открива резултата след гол с ръка, който съдиите зачитат. Страничен рефер от същата страна на терена е българинът Богдан Дочев. Четири минути по-късно Марадона тръгва от центъра, преминава през целия отбор на Англия и отбелязва второ попадение. Финалният щурм на англичаните и голът на Гари Линекер в 81-ата минута не са достатъчни и Аржентина продължава към полуфиналите. Там на пътя на южноамериканците застава Белгия. Марадона отново е неудържим и отбелязва двата гола за победата с 2:0. Другият полуфинал противопоставя Западна Германия и Франция. Французите, също както през 1982 г., си спечелват много привърженици с атрактивния си стил. Легендарната халфова линия, съставена от Платини, Ален Жирес, Жан Тигана и Луис Фернандес, всява паника в защитата и на най-добрите съперници. И този път обаче германците се оказват непреодолимо препятствие за \"петлите\" - 2:0 след голове на Андреас Бреме и Руди Фьолер в началото и края на мача. Финалът се играе пред 115 000 зрители на стадион \"Ацтека\". Аржентинците повеждат 2:0 с голове на Хосе Броун и Хорхе Валдано, но по познат сценарий Западна Германия не се предава и стига до 2:2 след попадения на Румениге и Фьолер. Седем минути преди края на редовното време дребничкият Хорхе Буручага надбягва немската отбрана и праща топката покрай Харалд Шумахер - 3:2 и втора титла за Аржентина след 1978 г. Марадона отбелязва пет гола и е обявен за играч на турнира. Голмайстор №1 е Линекер с шест попадения. В 53 мача са отбелязани 132 гола, средно по 2.54 на мач. Най-резултатен отбор е Аржентина (14 гола), а общо 2 199 941 зрители гледат мачовете на живо, средно по 42 307 на мач. Втора част: Италия на Поцо... и Мусолини Трета част: Завръщането на мондиала и бразилската трагедия Четвърта част: Чудото от Берн Пета част: Началото на бразилската легенда Шеста част: Единственият триумф за родината на футбола Седма част: Пеле и Бразилия завинаги Осма част: Ерата на тоталния футбол Девета част: Грешникът, който стана спасител", "date": "2018.06.11", "title": "Историята на световните първенства: Магьосникът Марадона и \"божията ръка\""}
{"url": "https://www.dnevnik.bg/skorost/2018/06/11/3198493_mercedes_triabva_da_iztegli_blizo_800_hiliadi/", "text": "Германският автомобилостроител \"Даймлер\" трябва да изтегли 774 000 автомобила \"Мерцедес\" в Европа, нареди германският министър на транспорта Андреас Шойер, съобщиха световните агенции, цитирани от БТА. Причината за мярката е неоторизиран софтуер, манипулиращ вредните емисии в отработени газове. Компанията майка на \"Мерцедес\" до този момент не бе въвлечена в скандала дизелгейт, но от две седмици е разследвана от германските власти. Сред най-засегнатите модели са вановете \"Мерцедес Вито\" и високопроходимите автомобили GLC-клас. Само в Германия ще бъдат изтеглени 238 000 коли. По-рано днес  беше съобщено , че германската прокуратура е разширила обхвата на разследването за измамите с вредни емисии в \"Ауди\" с включването на главния изпълнителен директор Руперт Щадлер сред заподозрените..", "date": "2018.06.11", "title": "\"Мерцедес\" трябва да изтегли близо 800 хиляди автомобила заради измами с вредните емисии"}
{"url": "https://www.dnevnik.bg/photos/2018/06/11/3198079_fotogaleriia_svetovnite_snimki_na_denia_-_11_juni_2018/", "text": "Хора разглеждат мултимедийната изложба на Пабло Пикасо в Ле Бо дьо Прованс, Франция.", "date": "2018.06.11", "title": "Фотогалерия: Световните снимки на деня - 11 юни 2018 г."}
{"url": "https://www.dnevnik.bg/bulgaria/2018/06/11/3198495_voenen_helikopter_e_padnal_krai_letishte_plovdiv/", "text": "Военен хеликоптер Ми-17 от 24-та авиобаза в Крумово е паднал в района на летище Пловдив тази вечер, съобщи пресцентърът на Министерството на отбраната. Инцидентът е станал около 20.30 часа, като при него са загинали пилотът и помощник-пилотът. Бордният инженер е ранен и е откаран в болница. Хеликоптер Ми-17 носи националния флаг по време на парада за Гергьовден. Такива машини се използват също за гасене на пожари и в спасителни операции. Последната катастрофа с Ми-17 стана през 2003 г. в Разлог при гасене на горски пожар. Според съобщението хеликоптерът е паднал от около 50 метра височина, след което се е запалил. Би Ти Ви твърди, че това е станало при учение и изпълнение на т.нар. \"зависване\", при което се тренира евакуация с въже. Военният министър Красимир Каракачанов заяви по \"Нова телевизия\", че вероятната причина за катастрофата е технически проблем. По случая се води разследване. Последният сериозен инцидент с военен хеликоптер  стана през юни миналата година , когато при учение се стигна до катастрофа, в която пилотът загина, а двама членове на екипажа бяха ранени.", "date": "2018.06.11", "title": "Двама души загинаха при катастрофа на военен хеликоптер край летище Пловдив (обновена в 22.35)"}
{"url": "https://www.dnevnik.bg/bulgaria/2018/06/11/3198497_protestirashtite_maiki_shte_iskat_ostavkata_na/", "text": "Недоумение и гняв - това са първите реакции на майките на деца и хора с увреждания, които протестират от началото на месеца с палатков лагер пред служебния вход на Народното събрание по повод  оставката на социалния министър Бисер Петков , предаде БНТ. Кристина Николаева, която е от протестиращите, обяви, че ако министър Петков не бъде върнат на поста, \"за да си довърши работата\" по  Закона за личната помощ  ще бъде организиран грандиозен протест с едно единствено искане - оставка на правителството. Днес е имало среща с Петков по повод закона, който трябва да осигури индивидуална оценка на всеки отделен случай. Майките дори са информирали министъра, че утре ще вдигнат палатковия лагер. Като повод за оставката си Петков посочва невъзможността да овладее създалото се напрежение във връзка с исканията на родителите на деца с увреждания, предаде днес правителствената информационна служба.", "date": "2018.06.11", "title": "Протестиращите майки ще искат оставката на кабинета, ако социалният министър не бъде върнат на поста"}
{"url": "https://www.dnevnik.bg/ot_vas/novini_ot_vas/2018/06/11/3198087_chitatelska_fotogaleriia_mazurskite_ezera/", "text": "Мазурските езера се намират в Североизточна Полша. Това е областта с най-големите сладководни езера в Полша.", "date": "2018.06.11", "title": "Читателска фотогалерия: Мазурските езера"}
