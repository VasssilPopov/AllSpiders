{"url": "https://www.dnevnik.bg/photos/2019/10/25/3982022_fotogaleriia_svetovnite_snimki_na_denia_-_25_oktomvri/", "text": "Прибиране на невена, който ще бъде продаден на пазара за фестивала \"Дивали\", Катманду, Непал.", "date": "2019.10.25", "title": "Фотогалерия: Световните снимки на деня - 25 октомври 2019 г."}
{"url": "https://www.dnevnik.bg/evropa/2019/10/25/3982052_kakvo_pishe_v_pismoto_na_borisov_i_oshte_5_premieri_za/", "text": "Шестима премиери от Централна и Източна Европа, сред които Бойко Борисов, са изпратили миналата седмица общо писмо, в което искат да се обсъди по-внимателно Пакета за мобилност 1, засягащ фирмите за товарни превози в ЕС. Известен в медиите като Пакета \"Макрон\", с него се определя прилагане най-вече на шофьорите на тирове на вече съществуващи правила за безопасност на труда в техния сектор, но също така и нови изисквания, които в Източна Европа възприемат като дискриминационни. Писмото бе публикувано днес от  EURACTIV.bg   и е адресирано до сегашните и бъдещи председатели на Европейската комисия и на Съвета на ЕС. По време на срещата на лидерите на ЕС в Брюксел то е подписано от министър-председателите на България, Румъния, Полша, Унгария и балтийските Латвия и Литва. В него те заявяват, че някои текстове в предложенията са формулирани \"под натиск на времето\" и без \"адекватни и достатъчно сериозни оценки на въздействието\". Има и предложения, които според писмото противоречат на това, което Еврокомисията е представила като Пакет за мобилност 1 преди две години и половина. Те предупреждават, че в момент, когато законодателния процес навлиза в заключителната си фаза, първоначалните цели на Пакета са изчезнали. Премиерите обръщат внимание, че бъдещият статут не трябва да поставя техните страни в по-неизгодно положение, отколкото фирмите на трети държави, те. такива извън ЕС. EURACTIV.bg обяснява, че такъв риск действително съществува, защото строгите правила няма да важат например за Турция, Молдова, Беларус или Украйна.  Други текстове според премиерите противоречат на регламента, известен като Рим I, отнасящ се до изравняване разликите между законите на различните правни юрисдикции. Тези текстове класифицират транспортните операции като покрити от регламента за командированите работници. \"Те противоречат на основните свободи на ЕС и ще имат отрицателно въздействие върху единния пазар. Освен това те не спазват стратегическата програма на ЕС 2019-2024 г., която посочва необходимостта ЕС да използва правилно потенциала си на пазара на половин милиард души, особено в областта на услугите\", пишат министър-председателите. През април евродепутатите одобриха позицията си в преговорите, като заявиха, че искат правилата за командироване да се прилагат и върху каботажните и трансграничните операции, вкл. транзит, двустранните операции и двустранните операции с едно допълнително натоварване или разтоварване във всяка посока. Тъй като превозните дружества все повече използват леки търговски превозни средства за предоставяне на транспортни услуги, тези субекти ще трябва също да спазват нормите на ЕС за транспортни операции, отбелязаха евродепутатите. Премиерите повдигат също въпроса за отражението върху политиката на ЕС за мерки срещу промяната на климата, като най-противоречивите текстове засягат редовното завръщане на камионите в страните, където са регистрирани фирмите. Тази мярка, според тях, ще генерира допълнителни стотици хиляди тонове въглероден двуокис годишно. Евентуалната бъдеща регулация за прибиране на камионите поне веднъж на 4 седмици ще важи за всички, но предизвиква проблеми и недоволство в отдалечени от големите западноевропейски пазари за превози страни каквито са балтийските и тези в Югоизточна Европа. Евродепутатите от предишния състав на парламента решиха през пролетта, че за справяне с проблема с т. нар. фирми \"пощенски кутии\" (т.е. обикновено един офис или дори само телефон или интернет адрес без реално зад него да стои фирма, собственик на превозни средства), транспортните дружества ще трябва да провеждат значителна част от дейностите си в държавата членка на регистрация. ", "date": "2019.10.25", "title": "Какво пише в писмото на Борисов и още 5 премиери за Пакета \"Макрон\""}
{"url": "https://www.dnevnik.bg/bulgaria/2019/10/25/3982057_kmetut_na_nesebur_ostava_v_aresta/", "text": "Кметът на Несебър Николай Димитров остава за постоянно в ареста, реши Специализираният наказателен съд, цитиран от БНР. По обвинение за купуване на гласове преди вота в неделя, в ареста ще са и кандидатите за общински съветници в града - Георги Георгиев и Петър Тодоров, както и Атанас Япаджиев, кандидат за кмет на Свети Влас. Прокуратурата твърди, че от август, заедно с Константин Лефтеров, кандидат за общински съветник в Свети Влас, петимата се организирали, за да осигурят 400 гласа в подкрепа на Николай Димитров. Съдът не намери достатъчно доказателства за съпричастност на Лефтеров и го пусна без каквато и да е мярка за неотклонение. Как прокуратурата е решила, че Димитров се нуждае точно от толкова гласа, попита адвокатът му Ина Лулчева. Въпрос имаше и другият защитник - Татяна Дончева. \"На мен ми звучи нелепо да се твърди как тези хора, които са си кандидати сами по себе си, ще вземат да купуват гласове за кмета на Несебър, а не примерно за себе си. Съгласете се, че и всяка конструкция, и всяка идея трябва все пак да бъде подчинена на здравия разум и на здравата логика\", посочи тя. Адвокатите подложиха на сериозна критика основния свидетел на прокуратурата, когото заподозряха, че нарочно е провокирал клиентите им към разговор за бизнес с гласове. \"Има достатъчно събрани доказателства, не това не е единствен свидетел. Има разпитани над 10 свидетеля. Защитата коментира единствено разпита на този свидетел\", коментира адвокатските възражения прокурор Сийка Милева. Задържането под стража няма да ограничи изборните права на четиримата обвиняеми за купуване на гласове.", "date": "2019.10.25", "title": "Кметът на Несебър остава в ареста"}
{"url": "https://www.dnevnik.bg/analizi/2019/10/25/3982061_prevod_v_efir_izbirateliat_kato_blondinka_izborut_na/", "text": "Бойко Борисов твърди, че \"този път\" не се е месил в избора на главен прокурор, но не каза за предишните случаи. Иначе Цацаров призна, че не във ВСС се решават въпросите на съдебната власт. И още: за оставката на Нинова и защо избирателят е третиран като блондинка.", "date": "2019.10.25", "title": "Превод в ефир: Избирателят като блондинка, изборът на главен прокурор като откровение"}
{"url": "https://www.dnevnik.bg/video/2019/10/25/3982067_rusiia_pusna_na_voda_purviia_si_boen_ledorazbivach/", "text": "В Санкт Петербург днес бе пуснат на вода за началото на изпитания първият боен ледоразбивач на Русия \"Иван Папанин\". Кръстен на легендарен полярен изследовател той е без световен аналог по големина, твърдят създателите. Корабът с автономен капацитет до 60 дни ще е още и за научни цели, граничен патрул и буксир. Предвижда се да е въоръжен със зенитно-ракетен комплекс и е демонстрация на руските амбиции в Арктика.", "date": "2019.10.25", "title": "Русия пусна на вода първия си боен ледоразбивач"}
{"url": "https://www.dnevnik.bg/evropa/2019/10/25/3982069_otmianata_na_monitoringa_se_nasochva_kum_shengeski/", "text": "Шансовете Европейската комисия да вземе решение за прекратяване на т.нар. мониторинг на реформите в правораздаването в България бързо намаляват заради несъгласието на няколко влиятелни държави от Европейския съюз този механизъм да бъде отменен,  съобщи \"Капитал\" , позовавайки се на свои източници в Брюксел. Това очертава все по-вероятен \"Шенгенски сценарий\", в който Комисията може да е обявила, че България е изпълнила изискванията, но заради съпротивата на страни членки не взима окончателно решение. За разлика от допускането до Шенгенското споразумение, в случая решението е единствено на Европейската комисия. Още в първото съобщение от Комисията бе използвана един вид застраховка във фразата \"отбелязаният от България напредък понастоящем е достатъчен,  прекратяването на действието на Механизма за сътрудничество и проверка (МСП).\" Както изискват правилата, е добавено и че, \"преди да вземе окончателно решение, Комисията надлежно ще вземе предвид становищата на Съвета и на Европейския парламент.\" Сега \"Капитал\" съобщава, че в Съвета против отмяната на мониторинга са Германия и Франция, страните от Бенелюкс, Дания (а останалите две от скандинавските членки на ЕС не били ентусиазирани), Испания, Австрия и, изглежда, Португалия. В очакване всеки момент на Брекзит Великобритания вече се дистанцира от взимането на решения в ЕС, което означава, че благосклонни към отмяна на на мониторинга за България може да се окажат предимно страните от Централна и Източна Европа. Там две от тях - Унгария и Полша - са в процедура за замразяване на гласа им в ЕС заради погазване върховенството на закона, а трета (Румъния) е остро критикувана за реформи в правосъдната система и мониторингът за нея остава. При такова разположение на позициите \"е съмнително Европейската комисия да вземе толкова противоречиво решение\", пише \"Капитал\".", "date": "2019.10.25", "title": "Отмяната на мониторинга се насочва към Шенгенски сценарий, страни от ЕС са против"}
{"url": "https://www.dnevnik.bg/politika/2019/10/25/3981446_boiko_borisov_valeri_simeonov_i_cvetan_cvetanov_sa/", "text": "Валери Симеонов и Цветан Цветанов са дует сега, каза днес в интервю за \"Нова телевизия\" премиерът и лидер на ГЕРБ Бойко Борисов. Той реагира на въпрос по повод позицията на бившия втори човек в партията, че  ГЕРБ е абдикирала от някои градове заради ДПС . \"Глупост е това, водим с тях битка\", посочи Борисов. В своя изява  Валери Симеонов пък обяви , че Цветанов е отстранен заради ДПС. Борисов заяви, че ТЕЦ \"Варна\" не е пример за обвързаност между ГЕРБ и ДПС. \"Каква е тази обвързаност? Става дума за енергетиката. Нека всеки си гледа работата\", заяви Бойко Борисов. И допълни: \"Те имат право да говорят какво си искат, аз имам право да не им обръщам внимание. Прекрасно ги познавам и двамата.\" Според Борисов нападките от Симеонов не заплашват стабилността на управлението. \"Той се изказва срещу мен, аз не съм казал нищо срещу тях. Ако искат да стоят във властта. Имаме подписано споразумение, прекрасно. С Каракачанов работим добре\", обобщи лидерът на ГЕРБ. Той допълни, че не обръща внимание, защото преди избори лидерите на партии \"минават на друго ниво\" и да бъдат забелязани \"правят какви ли не неща\". \"Така ни подредиха хората, всяка партия и лидер носи отговорност за себе си. Аз отговарям за ГЕРБ и не съм допуснал в нито една ситуация да се правят щуротии\", допълни премиерът. В отговор на въпрос Борисов каза, че за нито един град няма сделка за кмет с някоя друга партия. Преговори били водени за Плевен с ВМРО, но до споразумение не се стигнало. На въпрос какво мисли за очаквания на много места в страната втори тур на изборите премиерът отговори: \"Това е демокрация. Това е хубаво, защото пък на много места е и ГЕРБ. И освен видимите резултати, които са безспорни – в партията има и хора, с които се разделяме. С едни се разделих, с други предстои да се разделя.\" Попитан кой град очаква да загуби, Борисов каза, че е възможно това да е Ямбол, където досегашният кмет, изкарал три мандата, е сменен от нов кандидат. \"По-важно за хората там и за нашите симпатизанти е, че партията е безкомпромисна към някой, който се чувства деребей. По-добре за загубиш, но да си запазиш лицето и физиономията си\", декларира премиерът. Колко е важно ГЕРБ да е номер 1 Лидерът на ГЕРБ посочи, че на някой структури са били нанесени тежки щети, и намекна, че вина за това има и Цветан Цветанов. Както е известно,  до отстраняването му  след скандала  \"Апартаментгейт\"  той оглавяваше предизборните щабове на партия за всички избори и беше ангажиран с работата с местните структури. \"Никога няма да забравя как на входа на Велико Търново ме посрещна плакат \"Цветановград\", допълни Борисов. Борисов не скри, че е важно ГЕРБ да е номер 1 и на местните избори, без значение с каква преднина. Лидерът на ГЕРБ допълни, че е важно и партиите от Патриотичния фронт да се представят силно, за да се препотвърди управленската формула. В началото на интервюто Бойко Борисов посочи, че тази предизборна кампания е най-евтината за неговата партия, като са използвани само пари от държавната субсидия, като не са приемани дарения. На въпрос коя е най-голямата лъжа, която е чул за себе си в кампанията, лидерът на ГЕРБ отговори, че не си е направил труда да я слуша. Направили сме си го и си го откриваме На критиките, че не спира да открива различни обекти като част от предизборната кампания Борисов видимо се разпали. \"Направили сме си го и си го откриваме. Ние не сме спирали. Какво, да спра за един месец работата по пътя между \"Младост\" и Тракия\", защото са избори? Аз всичко правя със сърце и душа. Знам, че като го направя, ще е разкош за хората\", обясни той. Борисов е на мнение, че за всички градове е работил поравно, независимо дали кметовете са от ГЕРБ. По повод евентуалното  спиране на европейските пари за довършването на магистрала \"Струма\"  Борисов каза, че той е поел ангажимент да я докара до двете страни на Кресна и догодина ще изпълни това си обещание. Премиерът допълни, че след това е готов да седне на разговор със зелените, за да се обсъди кое е по-добре - дали да се избере варианта на правителството, който предвижда ползване на сегашния път в едната посока, или техния \"с качването в планината и оскъпяване с милиарди\". \"Не е ли по-добре с тези пари до достроим \"Хемус\", да свържем \"Хемус\" с Русе, да направим пътя Враца - Монтана - Видин. Това са пари на данъкоплатците\", допълни Борисов. Не се меся на президента за главния прокурор По повод избора на новия главен прокурор Борисов за пореден път каза, че не се е месил, като друго поведение е щяло да бъде лицемерно. Той не пропусна да отбележи, че процедурата за избора е изменена по времето, когато министър на правосъдието е бил Христо Иванов, а тя е била извършена по всички правила. На въпрос дали президентът трябва да върне процедурата Борисов подчерта, че не се меси в работата на президента. На констатацията на водещите, че толкова скандален избор на главен прокурор не е имало, той не пропусна да отбележи, че Георги Първанов е назначил за главен прокурор и шеф на съдиите двама от своите съветници. \"Но тогава не се казваше нищо, защото медиите бяха потъпкани\", отбеляза Борисов. По повод протестите срещу избора премиерът изрази надежда, че те нямат нищо общо с изборите. Той допълни, че не одобрява затварянето на кръстовища, като поясни, че си има процедура за организиране на подобни протести. \"Не може да се разхождаш по Орлов мост и да говориш за върховенство на закона. Има 2 милиона души, които не са съгласни с това\", каза още Борисов. Коментирайки полицейското присъствие, той изрази мнение, че са били взети прекалено много мерки, но си е заслужавало.", "date": "2019.10.25", "title": "Бойко Борисов: Валери Симеонов и Цветан Цветанов са дует сега"}
{"url": "https://www.dnevnik.bg/ot_vas/novini_ot_vas/2019/10/25/3980991_chasten_trotoar/", "text": "Тротоар с видеонаблюдение, овошки и кльон На снимката: Ограда след оградата...", "date": "2019.10.25", "title": "Частен тротоар"}
{"url": "https://www.dnevnik.bg/citat_na_deniia/2019/10/25/3981669_citat_na_denia_graf_ignatiev_v_segashniia_variant_mi_e/", "text": "Граф Игнатиев\" ми е любимата улица, в сегашния вариант. Живеех дълги години на ъгъла на \"Любен Каравелов\" и \"Граф Игнатиев\" и помня каква разруха беше там. Трамвая го чувах от Руски паметник, като идваше, толкова тракаше, не че слухът ми е голем.\" Така отговори на въпрос от \"Нова телевизия\" коя му е любимата улица премиерът Бойко Борисов. От другите въпроси в стил лексикон, които му бяха зададени, стана ясно, че всяка сутрин първо разговаря с дежурния от МВР, който му докладва за ситуацията през нощта. Ремонтът на улица \"Граф Игнатиев\" е един от най-обсъжданите, от правените в София в последните години. Недоволство имаше както заради качеството на работата, така и заради някои стилистични решения, като вече  сменените \"перки на акула\" , покрай трамвайните релси и  демонтирания фонтан , който приличаше на надгробна плоча. Бившият заместник-кмет на София Евгени Крусев  пък получи обвинение  за ощетяване на общината, свързано с ремонта на улицата. В интервюто днес Борисов за пореден път каза, че няма приятели, защото те биха злоупотребили с приятелството им. Каза също, че няколко пъти къщата му в Банкя е била обирана, но това е станало \"по време на управлението на БСП\". Премиерът каза, че кучетата са му хоби и вече не рисува. \"Сега рисувам човечета, като дойде внукът ми, му показвам\", посочи още Борисов.", "date": "2019.10.25", "title": "Цитат на деня: \"Граф Игнатиев\" в сегашния вариант ми е любимата улица"}
{"url": "https://www.dnevnik.bg/sviat/2019/10/25/3981655_rusiia_prehvurli_300_chechenci_v_siriia_sasht/", "text": "Русия е прехвърлила допълнително в Сирия около 300 военни полицаи от Чечения за изпълнение на специални задачи в 30-километровата зона по турско-сирийската граница, предаде ТАСС, като се позова на днешно съобщение на министерството на отбраната. ТАСС съобщава още, че от Ростовска област и от Краснодарския край военнотранспортни самолети докарват в базата Хмейм в Сирия над 20 бронирани автомобили \"Тигър\" и \"Тайфун-У\". Военните скоро ще започнат да изпълняват своите задачи. Министерството на отбраната на Русия посочва, че те ще се грижат за безопасността на населението, ще поддържат реда и ще патрулират в определени райони. Военните полицаи ще окажат също съдействие по извеждането на подразделенията на кюрдските отряди за самоотбрана заедно с тяхното въоръжение от 30-километровата зона по турско-сирийската граница. Министерството на отбраната посочва, че в Сирия са пристигнали най-добре подготвените военни с опит в подобни операции. Новото изпращане на сили в Сирия, което бе предварително обявено вчера, следва сделка между президентите на Турция и Русия от вторник вечерта. Подробности от резултата на шестчасовата среща между Владимир Путин и Реджеп Тайип Ердоган в Сочи  четете тук . \"Борбата с \"Ислямска държава\" продължава\" Министерството на отбраната на САЩ изпраща допълнителни подкрепления в Североизточна Сирия за охрана на петролните полета от бойците от терористичната групировка \"Ислямска държава\", съобщават информационните агенции. САЩ укрепват своите позиции в координация с партньорите от Сирийските демократични сили с допълнителни войници и средства за предотвратяване на връщането на петролните полета в ръцете на \"Ислямска държава\" (ИД) или други дестабилизиращи фактори, се посочва в прессъобщение на Пентагона. Оттам посочиха още, че борбата с терористите от ИД продължава. \"Ние сме длъжни да лишим ИД от този важен източник на приходи, за да гарантираме отсъствието на възможност за възраждането ѝ\", посочват от министерството. Съобщението идва, след като американският президент Доналд Тръмп взе по-рано този месец спорното решение да изтегли американските сили от Североизточна Сирия, с което откри пътя за турска военна операция там. Тръмп обоснова тази стъпка с желанието да върне около 1000 американски военни у дома и да сложи край на американската намеса в зоната. По-рано той заяви, че \"малък брой\" американски военни ще останат в Сирия, за да охраняват петролните полета, но според съобщения в американски медии допълнителните сили ще включват танкове и стотици войници, пише ДПА.      Турски сили близо до Манбидж Турция се е договорила с Русия да има зона за наблюдение северозападно от сирийския град Манбидж с цел защита на района, съобщи междувременно турският президент Реджеп Тайип Ердоган, цитиран от \"Ройтерс\". \"Ние поискахме зона с размери 5 на 19 километра северозападно от Манбидж, за да защитаваме района. Постигнахме споразумение за това с Русия\", каза Ердоган и уточни, че това ще е нещо подобно на наблюдателен пост. Манбидж  бе оспорван град с предимно арабско население , който бе важна позиция на кюрдските бойци Сили за защита на народа (YPG) и коалицията Сирийски демократични сили (SDF), в която участват. Анкара ги смята за терористи - сирийски разклонение на Кюрдската работническа партия (ПКК). Турският президент добави, че Турция разчита, че Вашингтон ще ѝ предаде ръководителя на Сирийските демократични сили Мазлум Абди, когото Анкара смята за терорист, предаде ТАСС. Той уточни, че министерството на правосъдието на Турция ще подготви цялата необходима документация за отправяне на съответното искане за предаване на Абди. Едроган разкритикува и редица страни, чиито лидери са говорили по-рано с Абди. Днес с него говори и президентът на САЩ Доналд Тръмп, който след срещата заяви, че действително му е бил приятен разговорът с генерал Мазлум Абди, а американски източници твърдят, че той е поканен в САЩ. Едроган заяви също, че има намерение да посети САЩ на 13 ноември по покана на Тръмп, предаде ТАСС. Тогава за САЩ ще отпътува турска делегация, каза президентът. Той добави, че отношенията на Тръмп към него са много искрени и той винаги е бил честен с него.", "date": "2019.10.25", "title": "Русия прехвърли 300 чеченци в Сирия, САЩ подсилват охраната на петролните полета"}
{"url": "https://www.dnevnik.bg/bulgaria/2019/10/25/3981526_cigulariat_kasketut_djonkatakoi_upravliava_v_carevo_-/", "text": "Кошмарният силует на \"Коста дел кроко\" (\"Брегът на крокодилите\", от исп.) изниква внезапно и чупи линията на хоризонта от километри. За \"Царево\"  изоставеният бетонен квартал  на самия морски бряг е непоправимото наследство, което през 2011 г. им оставиха  експулсираните от страната руски мафиоти Константин Циганов и Андрей Панпурин . Но и най-грозният спомен от управлението на бившия кмет на града Петко Арнаудов. Скелетът на \"Коста дел кроко\" е и символичен знак за това, че в Царево властта се упражнява с всички средства и на всяка цена. Сигурно затова в разговорите, които ми предстояха, щях да чуя думата \"страх\" десетки пъти. Тези, които го всяват, щяха да останат мълчаливи и невидими, а събралите кураж да признаят, че се страхуват, щяха да поискат да са анонимни. Изключение щяха да направят само политическите опоненти на сегашния кмет на града Георги Лапчев (ГЕРБ).      Рибарското корабче на Коста и Димитър е привързано към кея на пристанището, а мрежите им са сухи, защото тази година рибата закъснява. Щурат се по тясната палуба. \"Донеси и един малък хляб, да изядеме тук една консерва телешко. Да, един малък хляб\", нарежда по телефона си единият. После започва препирня с другия за втората консерва, която е изчезнала. Над тихата вода в пристанището се чува всяка дума. За да стигнем до разговора за изборите, трябва да се направи широк обход - от морето, което тази есен \"не дава\", през времето, конкуренцията, несбъднатия проект за ново рибарско пристанище... Когато питам защо не е станало, Коста вдига ръка с досада: \"К'во го e_e кметът рибарското пристанище. Те си имат там техни работи, политически. Не ме занимавай!\" Христо е от известните лекари в Царево. Съгласява се да говорим за предстоящите избори с категоричната уговорка, че ще остане анонимен. За това тук неговото име е условно. \"Изобщо няма да крия, че казва той. Но ще гласувам за Лапчев, защото само това е начинът, докато Борисов е на власт, в града да се случва нещо. Нали виждате – изглежда добре – парковете, улиците, алеите край брега, хората имат дребен бизнес през лятото, който върви, а тук ден година храни... Затова ще гласувам за Лапчев, казвам го честно.\"      Това, което Христо е премълчал, става ясно по-късно. Мотивите да го направи - също. \"В Царево нямаш никакъв шанс да работиш нормално, ако не си с ГЕРБ и хората на Лапчев, казва Живко Жеков, кандидат на БСП за кмет на града. Вие не сте оттук и няма как да знаете, но Кметът в сянка е Ангел Цигуларов–Цигуларя (общински съветник от ГЕРБ - бел. ред.). Той пък е човек на Джони Каскета – връзката на тукашните с хората в София. Има и още един – Джонката. Той също е много близък до кмета. Има хотел и ресторант на Арапя, но и друг голям бизнес с матраци в София. Изобщо... Царево се управлява оттам, тук са само изпълнителите\", казва Жеков. Той е съдружник в компанията \"Пасат България\". Някога тя произвеждала катамарани и лодки. Сега прави шейни по дългосрочен договор с норвежко дружество. Жеков вдига телефона си само няколко пъти през деня, защото през останалото време е в цеха – сам боядисва и залага калъпите. Заради кризата от 2010 г. двата нови цеха на компанията, построени с европейско финансиране, стоят празни и недовършени. Казва, че не е леко, но това, че работи с чуждестранен партньор, е единственото спасение за бизнеса му. Няма вземане–даване с общината. деленето на \"наши\" и \"ваши, казва Жеков. Тези, които не са близки до ГЕРБ, трудно напредват в бизнеса. Градът е малък – всички се познават, всички са зависими. Без проблеми работят само тези, които нямат нищо общо с местната власт.\"      Според него Лапчев умее да насочва пари там, където ефектът от тях ще е най-бърз и най-видим – градския площад със светещите пейки, равно подстриганите чимове край тях, парка, започналия точно преди изборите ремонт на централната улица \"Преображение\"... \"Градът наистина изглежда поддържан, казва Жеков, хората го забелязват, но изобщо не си задават въпроса какво трябва да бъде скрито зад този декор.\" Само допреди няколко години вдясно от входния път към центъра на Царево се намираше циганското гето – едно от най-големите в района. Сега е изчезнало, а на негово място е построен новият супермаркет на една от известните вериги в страната. \"Скриха ги, изнесоха ги извън града, обяснява Жеков. Сега ги плашат, че всеки друг кмет освен Лапчев, ще ги изгони – вятър и мъгла. Никой няма да го направи, защото в Царево има недостиг на работна ръка\", казва той. При последните избори за депутати в Европейския парламент на входа на гетото по пътя за Малко Търново бил поставен фургон. В него имало временна секция. \"Сега няма да я има и заслугата за това е моя, казва друг кандидат за кмет на Царево - Емил Пейчев. Той е издигнат от местната структура на \"Гергьовден\". На предните избори подадохме сигнал, че по този начин Схемата с циганските гласове действа безотказно в града\", твърди още той. В момента жителите на Царево са около 9000 – 9300. От тях гласоподавателите са 5-6 хил., но гласуват не повече от 3 хил. души. Това означава, че за избора на кмет са достатъчни около 2 хил. гласа. Тежестта на един общински съветник е още по-малка - не повече от 300 гласа. \"Така 1500 цигански гласа, чието осигуряване не е никакъв проблем за обкръжението на Георги Лапчев, решават изхода от изборите в Царево, казва Станислав Добрев. Той е общински съветник от \"Гергьовден\". А това обезсмисля всяко усилие да се противопоставяш.\"      Според него друг проблем е, че общината е и най-големият работодател в района. \"Голямата част от жителите на града работят в общински или държавни структури, казва той – местната администрация наброява около 500 души, а те имат семейства. Сложете в това число полицията, училищата, детските градини, общинските дружества. Градът няма болница, но общината притежава сградата й и отдава кабинетите в нея за по-малко от 100 лв. на месец. А лекарите са хора с контакти и влияние\", казва той. В края на 2018 г. местната администрация в Царево е изтеглила заем 7 млн. лв., за да обезпечи капиталовата си програма. Според опозицията в местния общински съвет той е заробващ, защото е почти равен на собствените приходи, които общината осигурява в бюджета си. За 2018 г. той е около 18 млн. лв. \"Можете ли да си представите, че по време на общественото осъждането преди поемането на дълга аз бях единственият представител на гражданите, пита Станислав Добрев. Останалите бяха хора от общинската администрация и приближени на кмета Лапчев. Страхът е парализирал всяка гражданска съпротива в този град.\"      До 2018 г. събирането и извозването на сметта в Царево са били дейности, извършвани от местната администрация. Бюджетът за тази дейност, формиран от такса смет, е около 2 млн. лв. Преходният остатък от тях всяка година бил в размер на около 500 хил. лв. \"С тези пари редовно обновявахме автопарка на общинското дружество, казва Станислав Добрев. Но вече втора година по неизвестни причини извозването на сметта е отдадено на концесия и излишъкът от бюджета изчезна. Преходен остатък вече няма.\" След изборите през 2011 г. той влиза в екипа на Георги Лапчев като зам.-кмет на Царево. \"За четирите години на първия му мандат обаче т.нар. екипен стил на работа в общинската администрация стана едноличен, а след това бе сведен единствено до издаването на заповеди\", разказва той. Това лишило от смисъл присъствието му в кметския екип. Но веднага след това започнали проблемите му. \"По професия съм геодезист и работата ми е неизбежно свързана с контакти в местната администрация, обяснява Добрев. Но през последните години колегите от общината са принуждавани да не изпълняват задълженията си към мен като гражданин. Твърди го и Емил Пейчев, кандидатът за кмет на града, издигнат от \"Гергьовден\". След третото позвъняване телефонът му прехвърля разговора към номер на дружество за търговия с климатици. Пейчев е негов собственик. \"В Царево хотелите са повече от къщите, казва той. Всички имат климатици. Но още при първия си контакт с общината от местната администрация деликатно предупреждават инвеститорите, че не е желателно да ги купуват от мен, ако искат проектите им да напредват без проблеми. Така се случва с всеки, който не подкрепя Лапчев. Дори собствениците на сергии се страхуват, че те ще им бъдат отнети, ако по някакъв начин покажат симпатии към опозицията. Страхът, страхът е проблемът на Царево. И той не е от администрацията, а от \"двигателя\" й, от \"вътрешния кръг\" около Лапчев\", твърди Пейчев.      Четири от светещите букви над входа на \"Община Царево\" са паднали, но на това сега никой не обръща внимание. Портиерът зад ниското гише бавно мие ръцете си в дъното на малка стаичка. След това изважда от чантата си пъстра брошура и застила с нея бюрото си, за да нареди върху него няколко филии хляб и кутия майонеза. \"Вие!?, обръща ми най-сетне внимание той. Мен ли чакате? В обедна почивка съм.\" Кимам и казвам, че търся кмета, а портиерът с досада отвръща, че г-н Лапчев \"е в отпуска. За изборите\". После се заема с обяда си. В продължение на два поредни дни Не отговори нито на телефонните позвънявания, нито на съобщенията. Председателят на местната организация на ГЕРБ в Царево Даниел Николов записа телефонния ми номер и обеща да го предаде на кандидат–кмета, \"когато го види\". Очаквано от тази отзивчивост не последва нищо. Упорито не отговори на телефона се и \"кметът в сянка\" Ангел Цигуларов. Затова единственият източник на проверима информация за него остана Търговският регистър. Според отразеното там той участва пряко – еднолично или в съдружие в девет компании, управлява шест и е прехвърлил дяловете си от други три. Техният предмет на дейност покрива целия спектър от възможни бизнес активности. Но те са съсредоточени основно в дърводобива, строителството и търговията с недвижими имоти. В момента името на Цигуларов е записано под номер 12 с листата с кандидатите за общински съветници на ГЕРБ в Царево, но това няма да е пречка той да бъде част от състава на следващия съвет. Според хората в града за това ще са достатъчни дори само преференциите, отбелязани от служителите в една от компаниите му. Останалите двама от \"вътрешният кръг\" на Лапчев, за които говорят в града, са Връзка с тях нямат дори общинските съветници и политиците с дълъг опит в града. Но имената им са познати на всички. Георги Атанасов–Джонката е млад мъж с бизнес размах. Той е едва 36-годишен, но вече със солиден бизнес, който избухва по време на първия мандат на Лапчев между 2011 г. и 2015 г. Интересите му са отново в строителството на ваканционни и затворени жилищни комплекси по Южното Черноморие, в търговията с недвижими имоти.      Третият в групата е Александър Тошев. В Царево го знаят като Джони Каскета. Негово участие може да бъде проследено в проектите на няколко от най-големите хотелски комплекси в района на Царево. \"Това е кметът ни в София, казва за него общинският съветник Станислав Добрев. Той разпределя задачите. Останалите са изпълнители.\" Привечер трафикът от Царево към Бургас става натоварен. Посоката е изненадваща, би трябвало да е обратното. Новите черни лимузини секат осовата линия дори там, където това изглежда невъзможно. Бързат. Преди избори работата е много, дори в малкия град край \"Брега на крокодилите\". Там правилата за изпреварване са други.", "date": "2019.10.25", "title": "Цигуларят, Каскетът, Джонката... Кой управлява в Царево - града на крокодилите"}
{"url": "https://www.dnevnik.bg/bulgaria/2019/10/25/3981675_demokratichna_bulgariia_prizova_za_protest_sreshtu/", "text": "Политическото обединение \"Демократична България\" изрази несъгласието си от избора на Иван Гешев за главен прокурор. Според тях това е \"тежък удар срещу надеждите на българските граждани за достойно бъдеще в правова държава\". Вчера Висшият съдебен съвет (ВСС) гласува почти единодушно за Гешев, който беше и единствената кандидатура, а сега предстои президентът Румен Радев да подпише указа за назначението му или да върне процедурата в начален етап. Заради липсата на конкуренция хиляди граждани излязоха на протест по време на заседанието на ВСС. Те обаче не бяха допуснати до сградата на съдебния орган, тъй като в общината първо е бил заявен протест в подкрепа на Гешев. След това недоволните от избора му се преместиха на Орлов мост и блокираха кръстовището за около 20 часа. \"Демократична България\" призова протестите да продължат и днес всички недоволни да се съберат пред президентството в 18:30 ч. Според тях чрез Гешев \"корупционната върхушка се надява да си гарантира безнаказаност за още седем години в условията на още по-агресивна репресия\".  1. Президентът Радев да не подписва указа за назначението на Гешев. 2. Да заяви готовност да упражни конституционна инициатива и да стартира консултации за изработването на конституционни промени, с които да бъдат извършени решителни реформи в прокуратурата и Висшия съдебен съвет, след което да бъде избран нов главен прокурор. 3. Всички политически сили да се ангажират с извършването на дълбока съдебна реформа чрез промени в конституцията.", "date": "2019.10.25", "title": "\"Демократична България\" призова за протест срещу Гешев пред президентството"}
{"url": "https://www.dnevnik.bg/sviat/2019/10/25/3981665_beliiat_dom_spria_abonamenta_si_za_nju_iork_taims_i/", "text": "Белият дом сложи край на абонамента си за вестниците \"Ню Йорк таймс\" и \"Вашингтон пост\", за които президентът Доналд Тръмп смята, че се държат некоректно с него, предаде \"Франс прес\". \"Не сме подновили абонамента си. Това ще спести пари на данъкоплатците\", каза говорителят на Тръмп Стефани Гришам. В понеделник по \"Фокс нюз\" Тръмп отново заклейми \"Ню Йорк таймс\" и обяви, че повече не иска да го получава. \"Вече не го искаме в Белия дом. Вероятно ще прекратим абонамента, както и този за \"Вашингтон пост\", заяви той. \"Те са фалшиви\", добави президентът, който редовно обвинява много медии, че разпространяват фалшиви новини. /БТА", "date": "2019.10.25", "title": "Белият дом спря абонамента си за \"Ню Йорк таймс\" и \"Вашингтон пост\""}
{"url": "https://www.dnevnik.bg/evropa/2019/10/25/3981650_ski_prez_esenta_v_avstriia_se_vodi_razgoreshten_debat/", "text": "Самотна светла ивица сняг се откроява сред есенните багри в Австрия, но ранното откриване на ски пистата е критикувано от защитниците на околната среда, съобщава \"Франс прес\". Ски сезонът в европейските Алпи обикновено започва от средата на ноември, но в модния курорт Кицбюел в Западна Австрия 700-метровата писта, която ползва миналогодишен сняг, функционира от миналия уикенд. Според ентусиастите, особено младите състезатели от региона, практикуването на ски спорт през октомври е шанс, който не бива да се пропуска. За крилото на австрийските Зелени в Залцбург обаче това е \"просто гротескно\" в епохата на климатичните промени. Склонът Рестеркогел, който е на надморска височина 1800 метра, използва сняг от предишния сезон, който се съхранява под изолиращо, непромокаемо платнище. Много курорти в Австрия, Швейцария и френските Алпи използват този метод, за да са сигурни, че ски сезонът ще започне навреме, на фона на все по-голямата несигурност заради повишаващите се температури. Докато планините са огрявани все още от есенното слънце при температури от около 15 градуса, не могат да се използват оръдията за изкуствен сняг. Спестяваме вода и енергия, тъй като това е сняг, който не трябва да произвеждаме, казва Йозеф Бургер, ръководител на компанията, управляваща курорта, \"Бергбан Кицбюел\" (Bergbahn Kitzbuehel). За пета поредна година пистата е пусната през октомври. Тя е първата, която започва да функционира в страната, като се изключат австрийските глетчери, където вече ски сезонът е открит. Организаторите казват, че търсенето за тази писта е голямо в курорт, който всяка година организира прочутата Световната купа по ски алпийски дисциплини. Пистите в региона на Тирол и Залцбург ще заработят постепенно между ноември и декември и ще работят до края на март. Това не са температури за ски, заяви по повод пуснатата писта в Кицбюел говорителят на Зелената партия в Залцбург Йозеф Шайнаст. Драматично е в светлината на дебата за климата да се прави каквото и да било, като се използват изкопаеми горива. Той поставя под съмнение въглеродната равносметка от двигателите на машините, използвани за изграждането на пистата.      Бургер обаче отхвърля критиките, като казва, че не са обективни. Разбирам, че бяла лента по средата на трева не е по вкуса на всеки, но това, което правим, е екологично и икономично, казва той. В събота около 800 души използваха ски лифта, а през идните седмици няколко национални отбора ще тренират на Рестеркогел. Австрийското подразделение на Световния фонд за дива природа посочи в изявление, че целият зимен туризъм трябва да бъде преосмислен, а \"страната трябва да се върне към корените на зимните спортове, свързани с природата\". Зелените могат да поставят въпроса на по-широко обсъждане, след като партията им бе подкрепена на парламентарните избори през септември и може да стане коалиционен партньор на консерваторите на Себастиан Курц.  Промените обаче ще са трудни. Ски спортът е дълбоко вкоренен в австрийската култура, а секторът осигурява 99 хил. работни места. По продадени карти за лифтове Австрия е на първо място като ски дестинация в Европа. /БТА", "date": "2019.10.25", "title": "Ски през есента? В Австрия се води разгорещен дебат"}
{"url": "https://www.dnevnik.bg/biznes/2019/10/25/3981602_sled_zabranata_da_kupi_chez_evrohold_blagodari_na/", "text": "Компанията \"Еврохолд\" иронично благодари на Комисията за защита на конкуренцията (КЗК), която по-рано днес й  забрани да придобие  българския бизнес на чешкото електроенергийно дружество ЧЕЗ. На 10 октомври КЗК реши  да започне \"задълбочено проучване\" на сделката, за което законът й отпуска поне 4 месеца, но днес - две седмици по-късно, се оказа, че е  готова с отрицателното си становище.  Като основание беше изтъкнато, че застрахователят \"Еврохолд\" работи на електроенергийния пазар, където предоставя полици, гарантиращи сделките на електроенергийната борса. Ръководството на \"Еврохолд\" отбелязва, че приема отказа на КЗК \"като позитивна оценка за финансовата мощ на холдинга и като потвърждение за възможностите на компанията да реализира мащабни придобивания\". Холдингът не се съмнява, че в рамките на десетте работни дни \"до решението е достигнато след внимателен прочит и задълбочен анализ на всички факти и обстоятелства\". Изтъква се също, че \"решението на КЗК несъмнено допринася за това всеки настоящ или бъдещ инвеститор в българската икономика (купувач или продавач) да има необходимото доверие в българския регулатор и по този начин да има пълна прогнозируемост на инвестиционните си планове\". Сделката за 335 млн. евро беше подписана през юни. КЗК за втори път се противопоставя на опит на ЧЕЗ да продаде бизнеса си в България. Първия път  тя блокира  договор на малкото дружество \"Инерком\", собственост на притежателката на малки ВЕИ мощности Гинка Върбакова. Чешката ЧЕЗ вече обяви, че ако и този път КЗК откаже,  няма да продава  и ще остане в България. По-рано този месец ръководството на \"Еврохолд\"  изказа подозрения , че структури извън България възпрепятстват сделката.", "date": "2019.10.25", "title": "След забраната да купи ЧЕЗ \"Еврохолд\" \"благодари\" на антимонополния регулатор"}
{"url": "https://www.dnevnik.bg/sviat/2019/10/25/3980237_ubi_li_makron_mechtata_za_razshiriavaneto_na_es/", "text": "Еманюел Макрон може и да спечели президентския пост с обещания да победи популизма, но тези дни мнозина на Балканите го наричат \"европейският Тръмп\". Причината за това необичайно сравнение е категоричната му съпротива срещу разширяването на Европейския съюз. На срещата на лидерите на ЕС миналата седмица в Брюксел той наложи вето върху започването на преговори за членство със Северна Македония и Албания. Френският президент остана сам в отхвърлянето на Северна Македония и беше подкрепен единствено от лидерите на Дания и Холандия в несъгласието си за преговори с Албания. Макрон защити решението си, наречено веднага \"историческа грешка\" от Жан-Клод Юнкер, с тезата, че ЕС първо трябва да се фокусира върху въвеждане на ред в собствената си къща преди да обсъжда приемането на нови членове. \"Това е спор за визия. Правилата за разширяване се нуждаят от реформиране\", каза Макрон. За френския президент спорът наистина е за визията. Във Франция от времето на президента Франсоа Митеран има уважавана традиция Европа да бъде възприемана като концентрични кръгове. Съгласно тази гледна точка, която и Макрон споделя, източноевропейците са добре дошли да правят бизнес и да си сътрудничат с ЕС, но те не принадлежат към \"истински най-святото\" европейско пространство. В началото на 90-те години, изправен пред настояванията за \"завръщане в Европа\" от поляци, унгарци, чехи и други бивши комунистически страни от Централна и Източна Европа, Митеран излезе с плана си за Европа, в която Франция е в центъра на един малък и силно интегриран Западноевропейски съюз, който ще има само слаби и базирани на асоциирането на икономиката връзки с източните съседи. В крайна сметка желанието на Митеран да задържи страните от Централна и Източна Европа извън ЕС беше пренебрегнато от другите страни основателки на съюза. Резултатът е, че ЕС се разшири и позволи на няколко страни да влязат в еврозоната и Шенген. Последна се присъедини Хърватия, която тази седмица получи зелена светлина от Европейската комисия за членство и в Шенгенското пространство. Но решението на Великобритания да напусне ЕС предостави възможност за Франция да адаптира плана на Митеран към ХХI век. В поредица изказвания Макрон изложи своята визия, обяснявайки, че би искал да конструира една Европа на три кръга. Най-вътрешният е от осезаемо подсилената еврозона. Вторият кръг е от страни от силния единен пазар, а третият - от много по-слабо интегрирани в един \"съюз на ценности, демократични принципи и икономически свободи\", в който един ден потенциално може да попаднат Русия и Турция. Основанието за мисията на Макрон да сложи край на разширяването на ЕС е простичко - той вярва, че това разширяване се е провалило. Вместо процъфтяващи млади демокрации, които да помогнат да се ускори европейската интеграция, ЕС се оказа с една Унгария на Виктор Орбан и Полша, която току що избра за още един мандат на власт популистката партия \"Право и справедливост\". Така че, що се отнася до Макрон, Северна Македония и Албания би трябвало да продължат да висят в чакалнята. А подобните на Унгария, Полша и Румъния трябва да стоят извън авангарда на ЕС, оформен около еврозоната. Разширяването е мъртво. Да живее по-стройният, ефективен и успешен ЕС с Германия като икономически двигател и Франция на Макрон като стратегическият лидер. Блокирайки кандидатурите на Северна Македония и Албания, Макрон направи първата крачка към реализирането на тази визия. Но неговият ход вече поставя под въпрос бъдещето на самия ЕС и стабилността на континента. Гърция и Македония уредиха 27-годишния си спор за името през 2018 г. с подписването на историческото споразумение от Преспа. С него Македония промени името си на Северна Македония, а Атина се задължи да прекрати да блокира членството ѝ в НАТО и да позволи започването на преговори за членство в ЕС. Скоро след това Скопие подписа споразумение за присъединяване към НАТО и заработи за започване на преговори с ЕС. Брюксел също беше доволен от това, което определи като \"изключително постижение\". Френското   на Макрон за приемането на Северна Македония в ЕС обаче сложи прът в колелата. Йоханес Хан, който водеше усилията на Европейската комисия да окуражават Северна Македония и Албания в реформите, за да отговорят на изискванията за членство в ЕС, заяви, че Макрон а подкопал доверието към съюза \"не само в Западните Балкани\". \"Отказът да признаем един доказан напредък ще има отрицателни последици, включително риск от дестабилизиране на Западните Балкани и удар по ЕС.\" Никола Димитров, външният министър на Македония, междувременно обвини ЕС, че не играе честно. \"Най-малкото, което ЕС дължи на района, е да бъде искрен с нас. Ако повече няма консенсус за европейското бъдеще на Западните Балкани, гражданите тук заслужават да го знаят.\" Ден по-късно премиерът Зоран Заев призова за предсрочни избори. Този хазартен ход може да има обратен ефект. Консервативно-националистическата ВМРО ще поведе кампания, основана на обещание да ревизира Преспанското споразумение с Гърция и след неочакваното пасуване на ЕС може и да успее да вземе властта. Разбира се, на бъдещото правителство няма да му е лесно да отмени конституционните промени, направени съгласно сделката между Скопие и Атина. Въпреки това решението на Макрон безспорно пусна една силно проевропейска страна по пътя на отдалечаването от Брюксел. Унижението е още по-голямо от факта, че ЕС обърна гръб на Северна Македония, докато продължава да преговаря със Сърбия на Александър Вучич, приближаваща се с всеки изминал ден до Русия и Китай. Разбира се, твърде рано е да се говори, че Макрон е убил ЕС в сегашния му вид. Много страни членки все още не са готови да се откажат от мечтата за разширяване на съюза. Италианският премиер Джузепе Конте каза, че ще предложи подновяване на преговорите за членство с Албания и Северна Македония през ноември. Белгийският премиер Шарл Мишел също обещава да не остави нещата така с думите \"Ще видим по-късно как да се върнем към този дебат\". Франция няма лесно да отстъпи под натиска на останалите в ЕС, но все още може да бъде убедена с нещо в замяна. ЕС може да се споразумее да раздели Северна Македония и Албания и да предложи напред да продължи само първата. Може също и да предложи значително затягане на критериите за членство. В крайна сметка една вечна истина за ЕС е колективната способност на членовете му да се измъкват, макар и бавно, от поредна криза. В следващите месеци най-вероятно ще видим доста от това.", "date": "2019.10.25", "title": "Уби ли Макрон мечтата за разширяването на ЕС"}
{"url": "https://www.dnevnik.bg/sport/2019/10/25/3981585_v_ludogorec_sa_razocharovani_no_ostavat_s_vdignati/", "text": "Треньорът на \"Лудогорец\" Станислав Генчев и част от футболистите на отбора изразиха разочарованието си от  загубата срещу \"Еспаньол\" (0:1) . Поражението беше първо за тима от Разград в Лига Европа, но в клуба запазват увереност преди последните три мача в групата. \"Разочаровани сме от загубата, тъй като всички бяхме настроени да постигнем победа и да изиграем добър мач. По-важното е да се поучим от грешките си\", каза Генчев след мача. Загубата спра впечатляващата серия на \"Лудогорец\", който беше непобеден в 21 поредни срещи. Според Генчев в тима са очаквали голямо предизвикателство от \"Еспаньол\", като треньорът обеща отборът му да покаже променен облик в следващите мачове. \"Бяхме наясно, че ще срещнем трудности. Отборът на \"Еспаньол\" е подготвен много добре и тактически, и физически. Знаехме, че ще имаме малко ситуации, но не успяхме да се възползваме от тях\", каза Генчев. Той допълни: \"В нашата група до последно няма да се знае кои ще са двата отбора, които ще излязат. Вече всички имат шанс и хубавото е, че имаме две победи.\" Вратарят Пламен Илиев и Абел Анисе се обединиха около мнението на треньора. Според халфа \"Лудогорец\" е трябвало да спечели по категоричен начин. \"Не са по-добри от нас. Това го показахме в последните два мача в Лига Европа, но така е във футбола. Трябва да останем с високо вдигнати глави и да се трудим още по-здраво. Разочаровани сме, тъй като искахме да бием. Това, което трябва да направим сега, е в следващите три мача да играем добре. Имаме големи шансове да се класираме напред. Трябва да дадем всичко от себе си и да направим това, което правихме в първите два мача\", каза Анисе.", "date": "2019.10.25", "title": "В \"Лудогорец\" са разочаровани, но остават с вдигнати глави след загубата"}
{"url": "https://www.dnevnik.bg/sviat/2019/10/25/3981278_surbiia_podpisva_sdelka_s_evraziiskiia_sujuz_dokato/", "text": "Опасност за влиянието на \"външни сили\" на Балканите или жизнена необходимост? И двете гледни точки се обсъждат широко в Сърбия, а и в Европа, преди днешното търговско споразумение на Сърбия. Премиерът Ана Бърнабич е в Москва, за да подпише сделка за свободна търговия в Евразийския съюз. След това действие Сърбия няма да стане член на организацията на пет постсъветски държави - Русия, Беларус, Казахстан, Армения и Киргизстан - противно на писаното в някои издания след първоначалното съобщение. Критици изтъкват, че Сърбия вече търгува свободно с Русия, Беларус и Казахстан и церемонията прилича по-скоро на политическо шоу. От 3 млрд. обем на търговията на балканската страна с петте държави 90% се пада на обмена с Русия. Управляващите в Белград обаче изтъкват, че документът ще даде на Сърбия достъп до пазар със 180 млн. потребители и подписът, за който се преговаря от 2016 г., ще донесе само икономически ползи. Призив за това отправи и руският премиер Дмитрий Медведев, който бе в Москва Белград тази събота. В парламента в Белград той заяви, че подкрепя евроинтеграцията на Сърбия и други страни на Балканите, а и Русия също е готова за диалог с ЕС, но само на принципа \"на взаимноизгодно и изпълнено с уважение сътрудничество\" - каквото има между Москва и Белград. \"Евразийският клуб не е затворен. Активно развива международните си отношения,\" каза Медведев. Той повтори обичайната руска теза, че на Белград не бива да се налага да прави избор между изтока и запада. Поне няколко европейски лидери са изразявали обаче притеснени от това. Словашкият външен министър Мирослав Лайчак заяви, че Сърбия, \"ако е сериозна за европейската си ориентация, очевидно взема политически решения, които я приближават\" към ЕС, а \"това не е такова\". Действително Бюрото за политически изследвания, изследователски център в Белград, скоро обяви проучване, според което 45.5% от жителите смятат за външнополитически приоритет еврочленството, а едва 17.6% - това в Евразийския съюз. Двумислените сигнали, които Европейският съюз праща на Западните Балкани (Сърбия е страна кандидат, но перспективата за присъединяване на която и да било държава в региона се влоши в последните месеци), обаче дават аргументи в ръцете на Белград за самостоятелната му външна политика. Поне това е разбирането на президента Александър Вучич,  което той отново изрази  във \"Файненшъл таймс\". Това няма да е първото споразумение за свободна търговия на Евразиския съюз - има подобни с Виетнам, Иран, Китай и Куба, водят се преговори със страни като Индия и Сингапур. Досега страна, кандидат за членство в ЕС, не бе подписвала подобен документ.", "date": "2019.10.25", "title": "Сърбия подписва сделка с Евразийския съюз, докато преговаря с Европейския"}
{"url": "https://www.dnevnik.bg/politika/2019/10/25/3980410_predizbornata_kampaniia_-_razlichna_borisov_-_po-skoro/", "text": "Нетрадиционна предизборна кампания за местния вот, без особени скандали и конфронтации между кандидатите и с очаквано поведение на премиера и лидер на ГЕРБ Бойко Борисов - такива са основните коментари на политолози и социолози, с които \"Дневник\" разговаря дни преди първия тур на изборите за кметове и общински съветници у нас на 27 октомври. Според някои съдбата на ГЕРБ като управляваща партия в много голяма степен ще се определи от резултатите от изборите в големите градове. Има мнения, че и визионерски, и марково кампанията се доминира от ГЕРБ, ВМРО и \"Демократична България\", а останалите кандидати отсъстват. (Не)различната кампания  Дали кампанията прилича на предишните? Мненията на наблюдателите се различават. Според Първан Симеонов от \"Галъп интернешънъл\" тя е по-хубава и усмихната, съдържателна и без особени скандали, по-скоро в началото урбанистична, отколкото политическа и това се дължи на факта, че през последните години макар и основно на външен вид българските градове са се променили благодарение на европейското финансиране. Той смята още, че кампанията се е напрегнала с началото на телевизионните дебати, като има две стратегии - на своеобразен отчет, каквато е на кмета от ГЕРБ и кандидат за нов мандат Йорданка Фандъкова, и политическа, каквато била на Мая Манолова - независима, подкрепена от БСП и други партии. \"Това, което отличава кампанията от предишни, е, че не виждам как всички ще могат да кажат, че са победители. Най-важното е, че тази кампания има национални аспекти - съдбата на ГЕРБ като управляваща партия в много голяма степен ще се определи от резултатите в София, Пловдив, Велико Търново и Варна. Там вече въпросът става за самата продължителност на националното управление на ГЕРБ\", смята политологът Евгений Дайнов. Според него макар и в началото да е имало заявка за мръснишки номера, цивилизоваността в кампанията е надделяла. Социологът Юрий Асланов, собственик на агенцията \"Афис\", който е в Националния съвет на БСП, смята, че няма съществени различия между тази и други кампании, но тя показа много ясно до каква дълбочина е стигнала кризата на партийната система. \"В средните и малките общини партиите с национално влияние са избутани встрани и назад, а на преден план са някакви бизнес формирования и местни коалиции около авторитетни личности. Представителството в бъдещата местна власт ще бъде много шарено и разнообразно - нещо, което не можем да видим на парламентарни или други избори. Това е криза на партийната система, тя се задълбочава, отваря простор за много нови антисистемни играчи. Ако един Слави Трифонов участваше на тези избори, щеше да отбележи впечатляващо появяване, но той очевидно пази силите си за друго\", коментира Асланов. Според политолога Стойчо Стойчев кампанията е стандартна, без особени скандали, дори с една идея по-ниско напрежение. \"Като изключим ексцесиите на Волен Сидеров от \"Атака\", в по-голямата част от случаите имахме добронамерени кандидати, които избягват лични нападки. В последните дни кандидатите за кмет на София бяха малко понапрегнати и изморени\", смята Стойчев. Поведението на Борисов  Мненията за поведението на премиера и лидер на ГЕРБ Бойко Борисов също са противоречини - част от експертите смятат, че той води имиджова кампания, както обикновено, а други - че не участва в кампанията. Според Евгений Дайнов поведението на Борисов в кампанията показва, че той вярва, че може да повтори добрия резултат от европейските избори като обикаля с джипа из страната и прегръща двояки отличнички. \"Дали това ще проработи нямам представа - местните избори са по-сложни и разнопосочни, болките на хората са различни. Много се съмнявам, че ще се вдигне резултатът на ГЕРБ така, както на евроизборите. Неговото бъдеще ще се решава в няколко от големите градове\", смята Дайнов. Стойчо Стойчев е на мнение, че Борисов се държи нормално за него. \"Никога през годините аз не съм видял той да стои пасивен и да не използва влиянието си да подкрепя своята партия чисто имиджово, тъй като тя се идентифицира с него\", коментира Стойчев. Първан Симеонов смята, че Борисов не се е отказал да агитира, а в отсъствието на Цветан Цветанов явно той трябва да вложи доста усилия. \"В местната кампания прекомерното ухажване от централната власт може да има обратен ефект - много пъти сме го виждали. Знаково е, че Борисов се въздържа от каквато и да е намеса за София - явно осъзнава, че ако се намеси в кампанията в София, може да развали нещата. Йорданка Фандъкова всячески се опитва да се покаже като човек, който едва ли не няма общо с Борисов\", коментира още Симеонов. Според Юрий Асланов поведението на Борисов не е типично, той на практика не участва в кампанията. \"Нямам обяснение защо така е решил. Може би има и някакви вътрешнопартийни проблеми да решава, но прави впечатление неговото отсъствие от тази кампания\", коментира Асланов. Заявките на партиите  Според Евгений Дайнов ГЕРБ излъчва послание на умора от себе си в големите градове, а в малките - огромно самодоволство и убеденост, че ще управлява още няколко поколения поне, което възгордяване обикновено е лош съветник в политиката. Той смята, че БСП излъчва това, което и през последните две години - обърканост и безпомощност, а на някои места няма видимо присъствие. \"ДПС излъчва обичайното самочувствие и самоувереност, че има позиции, които ще се удържат, а може би и качат. Националистите разиграват обичайната истерия, иска да мобилизират истеричното си ядро да отиде до урните\", коментира Дайнов. Според него макар да отсъства от някои по-малки общини \"Демократична България\" излъчва самочувствие в няколко големи града и очевидно в София рязко ще увеличи резултата си спрямо европейските избори. Първан Симеонов е на мнение, че ГЕРБ може и да загуби някой областен град, но като цяло ще запази присъствие в страната. \"Ако ГЕРБ има отстъпление в София и Пловдив, ще е още по-добре за БСП, макар че не е точно на нейна сметка. ДПС ясно показва в последните години, че се опитва да се разшири към нови електорати. Макар и да изглеждат колегиални към управленския микс, ВМРО и НСФБ имат шансове и в Пловдив, и в Русе, както и да се окажат най-важният балансьор и формацията, от която зависи кой ще е кмет в някои градове като София и Велико Търново. \"Атака\" се опитва да си върне самостоятелния имидж чрез познати механизми и леко скандални ситуации, както и леко да събори ВМРО\", смята Симеонов. И някои пропуски  Според Стойчо Стойчев и визионерски, и марково тази предизборна кампания се доминира от ГЕРБ, ВМРО и \"Демократична България\". По думите му ГЕРБ излъчва винаги едно и също послание - че ще продължава със стила на управление, който води, защото го разпознава като успешен, разбира се, признавайки си отделни пропуски и грешки. В София Йорданка Фандъкова е признала, че има проблем с ремонта на ул. \"Граф Игнатиев\", но тя си е взела поука и възнамерява да коригира тези пропуски. \"Нищо в кампанията на Мая Манолова, например, не говори, че БСП я подкрепя - дори цветът на материалите й е зелен, а не червен. Нейните пиари сигурно си мислят, че това ще е плюс, но тя бяга от червения цвят и червената идея, ако щете. Не знам дали Манолова ще съумее да извади всички гласове на БСП\", казва политологът. По думите му при кандидатите на БСП има разнопосочни послания, заради което трудно се говори за единен образ на партията и това е минус. \"Демократична България\" се фокусира основно върху корупцията, като аргументът е, че ако се пребори тя, ще се управляват по-ефективно публичните средства, следователно и местното самоуправление ще бъде по-добро. Това е вярно, но тази работа с преборването на корупцията е доста проблематична. Защо 30 години говорим за корупцията и как ще се преборваме с нея, пък стоим все на едно и също място? Значи нещо не ни е почтена борбата с корупцията\", смята Стойчев. Юрий Асланов не вижда центрирани заявки на партиите. \"Артикулира се едно говорене, което от тяхна гледна точка им помага да се представят по-добре. В главата на ръководството на всички партии е отбелязването на победа там, където е възможно. И нищо повече. Някакви отчетливи политически послания запомнящи се няма. Няма и генерален сблъсък на идеи, а и не може да има, защото на местните избори в всяка община ситуация е сама по себе си много по-различна от навсякъде другаде\", смята Асланов.", "date": "2019.10.25", "title": "\"Предизборната кампания - различна, Борисов - по-скоро същият\""}
{"url": "https://www.dnevnik.bg/analizi/2019/10/25/3981109_izbirateli_i_izbranici/", "text": "Текстът \"Избиратели и избраници. Размисли върху политиката по времето на популизма\" е от портала \"Култура\" Има немалко неща, които дори сравнително монотонно-равната кампания на тези местни избори откроява (дублирана с проблемния избор на главен прокурор). За по-конкретните от тях (най-вече за сблъсъка в София) ще говорим по-нататък. Този път, връщайки се към един класически анализ на Хана Аренд, ми се иска да поразмишлявам \"над временния съюз на масата и елита\", който се наблюдава навред. Ако тази интуиция на Аренд от класическата ѝ творба \"Тоталитаризмът\" е вярна, излиза, че пост-тоталитарното (и популистко) общество преповтаря редица масови нагласи на тоталитарното. Което предполага размисъл. Ако съпоставките са убедителни, сигурно ще разпознаете примерите. В това отношение местните избори са особено благодатна почва, доколкото тук \"ангажираният наблюдател\" прибягва до микроскопа, а не си служи с телескопа. 1. Предлага се най-вече политика, популярна на вид и лесно медийно усвоима като съдържание Надявам се след местните избори някой екип от икономисти да се заеме да изчисли колко струват предизборните обещания поне на основните кандидати (на всички едва ли ще е възможно), защото ми се струва, че те ще са поне няколко пъти над брутния вътрешен продукт (БВП) на страната. Това по цената. Останалото е в изпълнимостта. Обещава се всичко – охотно и на драго сърце. Особено, когато някой от кандидатите губи почва под краката си и усеща, че няма особени шансове. Ако се вярва на обещанията, скоро би трябвало да се озовем в райските селения. Чистотата ще е образцова (и няма да ни струва нито лев повече!), а улиците ще се мият всяка седмица. От междублоковите пространства ще е избуяла толкова много зеленина, че ще се пробуждаме само от сладкогласния хор на птичките. Ще има качествени тротоари (навсякъде) и няма да има дупки по улиците (изобщо). Да не говорим за счупените плочки и фугите между тях. Некадърните изпълнители ще се изпарят като лош спомен – само при пускането на правилната бюлетина, независимо от обществените поръчки. Гръбнакът на корупцията ще бъде пречупен още с избора на кмет, защото той с вида си така ще респектира недобросъвестните чиновници и фирми, че те ще бягат от общината му като дявол от тамян. Колко е просто! Местните данъци и такси не само, че няма да се увеличават, а и (рязко) ще намаляват, а качеството на общинските услуги ще се повиши в пъти. Ще дишаме кристално чист въздух и никой (дори в някои крайни квартали) няма да се топли на твърдо гориво, гуми и парцали. Ако се вярва на крайните националисти, тези места дори ще изчезнат, а хората живеещи в тях, просто ще отидат някъде (къде?) и няма да създават проблеми. И тъй като вече живеем в \"светлото бъдеще\", никой не пита на кой модел от миналото напомня всичко това (дали не на нацисткото \"окончателното решение\"?). Неслучайно се заговори за узаконяване на \"Луковмарш\", а и запрелитаха разни други препратки. Ако подведем чертата: кандидатите обещават \"на кило\", но те изговарят всичко, което избирателите биха искали да чуят (без да ги безпокои липсата на конкретни решения). Само поискайте, пуснете го в социалните мрежи и тутакси някой \"кандидат на гражданите\" веднага ще ви го обещае. Без да му мигне окото. Затова нека не забравяме и \"обратната страна на медала\": притегателната сила, която масата (или тълпата) има върху кандидатите, тя също не е за пренебрегване. 2. Във време на разколебаване и на общи размествания на пластовете притегателната сила на масата е от особено значение Който и да е политик днес се чувства неуверен. Затова иска \"да е с тях\", с всички \"тях\" (с \"гражданите\", както логорейно повтаря една кандидатка). \"Как\" точно и \"в какво\" – не е важно. Топлото лоно на масата е онова, което вдъхва сила на политическата анемия. Затова и кандидатите нервно се тресат в търсене на телесен (масов) контакт с \"гражданите\". И тук Хана Аренд безусловно е права. Стига се дотам да се говори как примерно кметът на столицата щял по цял ден не да работи друго, а да приема всички желаещи. Да е социален терапевт на общината: да изслушва \"всички\", да ги ободрява, да вниква в проблемите им. Не иронизирам, а цитирам почти дословно, подобни твърдения са в същността на новата демагогия. 3. Популистките лидери наследиха тоталитарните лидери, те имат опита от режимите на насилствена утопия и тотална пропаганда Затова и посланията им следват тези стереотипи. За разлика от ситуацията с поколенията между двете световни войни, които са имали спомен и за друго, далеч по-свободно време, тук предходното поколения в немалка част задава ориентира на соцносталгията. С приказките: \"Не беше толкова лошо\" и \"имаше ред и чистота\". Не избуя ли отново всичко това и на тези избори? 4. Ситуацията на посткомунизма е ситуация след разпад на един свят и трудното наместване на пластовете на едно ново общество. Тук разочарованията често прерастват в нихилистично отчаяние. Особено показателна обаче е позицията на самите популисти. За да бъдат близо до масите, те също би трябвало да се преживели крушения, а когато не е така – да го имитират. И тук идва най-странното: видимото разминаване между лукс и очевидност, което е особено фрапантно. Нито Манолова, нито Сидеров, нито Каракачанов и Джамбазки, а сега и Слави Трифонов не са \"потърпевши от прехода\". Напротив, те са от \"доста печелившите\", но пък трябва да убедят масите, че са \"едни от тях\". И то с всички възможни средства. Оттук и каканиженето и фалцетният простоговор, пиянските изцепки и кръчмарският език, агресията и стилистиката на гардове от нощен клуб. Това е новото поколение популисти, различно от предишните телеполитици от ерата на Берлускони, към които се числи и Бойко Борисов. Сега времената са други и играчите са по-различни. Сега дори една телевизия, която все още я няма, стана партия, която също я няма, за да бъде адекватна на твърдението, че \"няма такава държава\". 5. Стигна се дотук, защото поколението на прехода е съвсем младо, а и \"разочаровано по рождение\" Както би казала Хана Аренд, между двете световни войни е било почти същото: тогава на дневен ред е лозунгът \"да се потопиш в самозабрава\" (Лоурънс Арабски). 6. Наличието на основни демократични свободи не означава автоматично, че имаме ефективна демокрация, нито работеща правосъдна система Изборът на главен прокурор го доказва. Ако искате, дори с пространственото позициониране на разнородни групи от граждани: на \"озвучен контрапротест\" (с властова подкрепа) и прогонени гневни опоненти, подтикнати към изконния рефлекс на протестите в България – да окупират \"Орлов мост\". Какво друго им остава. Между тях е групата на \"неутралните\", на колебаещите се, на пустосващите \"по принцип\" всичко и всички. Мнозина в българското общество продължават да живеят със съзнанието, че са винтчета, болтчета или бурмички от голямата анонимна машина на властта. Че за какво да се хабят тогава, щом тя ги прегъва инасочва по свое усмотрение. Дали това не е част и от \"културата на лъжата\", за която писа преди време хърватската писателка Дубравка Угрешич (наполовина българка по майка)? 7. Работата е там, че времето през трите десетилетия на прехода се намотаваше в различни посоки, но така или иначе ни даде достъп до кладенеца на свободата. От който всеки може и в правото си да почерпи вода. Но усилието е на първо място индивидуално. Не може да бъде все прехвърляно или делегирано на останалите. На някакви \"други граждани\", все на онези \"ние\", към които непрестанно се позовават и днешните популисти с надеждата да проработи рефлекса на тоталитарната утопия. Някога от деца ни се насаждаше да не искаме да сме \"аз\", да не сме субекти на свободата си, все да сме някакви \"ние\". Избирателят избира, защото е \"аз\". И носи конкретна отговорност за личността, на която е гласувал доверие. А популистите са винаги \"ние\". ", "date": "2019.10.25", "title": "Избиратели и избраници"}
{"url": "https://www.dnevnik.bg/bulgaria/2019/10/25/3981512_za_budeshteto_na_sofiia_-_s_po_edna_duma_maia_manolova/", "text": "Дневник\" покани кандидатите за кмет на София Йорданка Фандъкова, Мая Манолова, арх. Борислав Игнатов и Борис Бонев да отговорят кратко на едни и същи въпроси за София. Трета се отзова издигнатата от инициативен комитет Мая Манолова, която е подкрепена от БСП, АБВ, \"Движение\" 21, ДБГ, НДСВ, \"Път на младите\" и др. Какво каза тя вижте във видеото. Още вижте  тук  и  тук.", "date": "2019.10.25", "title": "За бъдещето на София - с по една дума: Мая Манолова, независим кандидат за кмет"}
{"url": "https://www.dnevnik.bg/sviat/2019/10/25/3981555_futbol_i_koncert_prez_cialata_nosht_-_zimbabve_izliza/", "text": "Зимбабве има нов официален неработен ден тази година - 25 октомври. С демонстрации, футболен мач в Хараре и концерт - и за трите ще бъдат докарани с автобуси хора от цялата страна - този почивен ден трябва да изпрати на света ясно послание: на Зимбабве американските санкции нанасят повече вреда. Десетки са представителите на Зимбабве - като самия президент Емерсън Мнангагва (някога заместник на управлявалия почти 4 десетилетия Робърт Мугабе) - санкционирани от САЩ в последните години заради нарушения на човешките права, свързани с избори и завземането на земята на бели жители, започнало в началото на миналото десетилетие. Икономиката на Зимбабве от години е в тежо състояние, а в последната година ситуацията само се влоши. Сега със събитията, чиято кулминация е концерт, замислен да продължи цяла нощ, се изпраща послание - \"допълнително да се подчертае значимостта на този ден за икономическата еманципация и добруването на Зимбабве\", пише \"Африканюз\", подразделението за африкански новини на \"Евронюз\", като цитира министъра на информацията в страната. Това не е първата подобна проява за последната седмица. Преди няколко дни имаше молитва срещу \"санкциите, културния упадък, природните бедствия и всички форми на злоупотреба в страната\", водена от първата дама Окзилия Мнангагва. Мнангагва, след като пое властта от Мугабе през 2017 г., призова жителите да \"спрат да се оплакват\" за санкиите. По-късно започна да ги използва за сплотяване на електората, въпреки че Белият дом настоява - бизнес отношенията между двете страни не би трябвало да са засегнати; санкциите са персонални. САЩ освен това твърдят, че са най-важният източник на хуманитарни помощи в страната с 300-процентова инфлация - най-високата след тази на Венецуела. Някои жители на Хараре изглеждат объркани, тъй като не разбират какъв е смисълът и какво ще последва подобен неработен ден. Все пак няма да откажат да хапнат, пийнат, гледат футбол и танцуват (макар иначе правителството им трудно да плаща лекарски заплати и лекарства) - кой не обича да си почива?", "date": "2019.10.25", "title": "Футбол и концерт през цялата нощ - Зимбабве излиза в \"протестна ваканция\""}
{"url": "https://www.dnevnik.bg/sviat/2019/10/25/3981354_dve_bolivii_se_sbluskaha_na_ulicite_v_bitka_za/", "text": "Боливия не е Венецуела\": този надпис е изрисуван на стена в Санта Крус, бастион на боливийската опозиция, от младежите, дошли вчера да протестират срещу \"измамата\" на изборите в квартал, контролиран от поддръжници на президента социалист Ево Моралес. Провокацията не е успешна. Жителите на този район, наречен \"Сиудадела план 3000\" се организират на свой ред в горещината на най-големия град в страната, скандират \"Ево, амиго, ел пуебло еста контиго\" (\"Ево, приятелю, народът е с теб\"). Изведнъж между двата лагера започват насилствени сблъсъци. В резултат са ранени двама, засегнати от хвърлени камъни или бити от тълпата, констатира журналист на АФП. \"Имаме нужда от демокрация и свобода, не от диктаторско правителство при което не можете да говорите, не можете да казвате определени неща, защото ви пращат в затвора. Искаме свобода за цяла Боливия\", казва София Чавес, 39-годишна домакиня. Окръжният офис на избирателната комисия в Санта Крус, символ на държавната власт, който подпален през нощта, все още дими. Изгорени документи свързани с изборите, покриват земята. Разтопена клавиатура и столове все още са навън. Протестиращите блокират няколко градски пътни артерии с гуми, камиони, автомобили и камъни. Мнозина носят зеленото и бяло знаме на Санта Крус. Позволяват на линейките да минат. Някои са поставили в средата на пътя маси със столове, храна и студени напитки, за да се подкрепят.      Почти в същия момент в Ла Пас няколко хиляди миньори, индианци и работници се събраха на площад \"Св. Франциск\", на фона на едноименната църква от колониалната епоха и планините. Събирането им има за цел да демонстрира сила. Сред фойерверки и речи, те развяват многоцветни випхали, знамето на етническите жители на Андите, и плакати, на които може да се прочете \"Ево 2020-2025\", датите на евентуалния му четвърти мандат. Опозиционният лидер Карлос \"Меса не е за нас. Няма да позволим това да се случи, ние сме мнозинството. Те говорят за измама, но те са расисти и ни дискриминират. Преди, сестрите (от коренното население) не можеха да влизат в офисите, днес това не е така. Не искаме да се връщаме в миналото\", споделя 43-годишната Хустина Лоса, с шапка и тежка традиционна роба. Двигател на икономиката Напрежението в региона на Санта Крус е обяснимо, защото това е основният двигател на икономиката. Разположен е на плодородни равнини с тропически климат, където пейзажът се формира от фермите и петролните полета. Точно оттам започна във вторник вечерта общата стачка, обявена от влиятелния Комитет Про-Санта Крус, консервативна гражданска организация, обединяваща представители на кварталите, на предприятия, на транспорта и директори на фирми. Аналогични граждански лобистки групи съществуват и на други места в страната, където стачката като цяло се спазва. В началото на октомври тези комитети излязоха начело на политическата сцена, организирайки огромни \"Кабилдос\" - общи народни събирания - за да протестират срещу участието на Моралес в президентските избори, предизвиквайки притесненията на властта няколко дни преди изборите в неделя. \"Кабилдосите\" призоваха за \"наказателен вот\" срещу Моралес \"заради незачитането на желанието на боливийците от 21 ф\", визирайки проведения на 21 февруари 2016 г. референдум, който каза \"не\" на нов мандат. Те призоваха и за \"гражданска съпротива и бунт\" в случай, че Моралес бъде преизбран. След изборите и спорното преброяване страната е обхваната от протести. След първите частични резултати в неделя вечерта, които предвиждаха безпрецедентен балотаж, новите резултати, публикувани в понеделник от избирателната комисия на практика дадоха победата на държавния глава, предизвиквайки подозрения за измами в опозицията и международни наблюдатели. От своя страна президентът Моралес порица \"държавния преврат\", замислен от десницата, която обвини, че създава проблеми, за да окаже натиск върху избирателната комисия. Поддръжниците и на двата лагера, които призоваха за мобилизация \"в защита на демокрацията\", излязоха на улиците. /БТА", "date": "2019.10.25", "title": "Две Боливии се сблъскаха на улиците в \"битка за демокрацията\""}
{"url": "https://www.dnevnik.bg/bulgaria/2019/10/25/3981632_blokadata_na_orlov_most_e_vdignata/", "text": "Блокадата на Орлов мост беше вдигната тази сутрин м 6.30 часа, предаде Би Ти Ви. Ключовото столично кръстовище  беше затворено от протестиращи  срещу  избора на Иван Гешев  за главен прокурор вчера сутринта. До блокадата се стигна, след като на недоволните от избора не беше позволено да протестират пред сградата на Висшия съдебен съвет, където вчера Гешев беше изслушан и избран.      Там бяха допуснати само хора, които го подкрепят. Обяснението беше, че те са поискали по-рано разрешение за мероприятието. Протестиращите обмислят следващите си действия, като не е изключено ново блокиране на кръстовището. Планира се и митинг пред президентството, тъй като сега единствено държавният глава  може да върне  назначението за преразглеждане. Снощи от  Висшия съдебен съвет обявиха , че ако президентът не подпише указ за назначаването на  избрания нов главен прокурор , той ще прегласува кандидатурата на Иван Гешев, а няма да започва нова процедура.", "date": "2019.10.25", "title": "Блокадата на Орлов мост е вдигната"}
{"url": "https://www.dnevnik.bg/evropa/2019/10/25/3981640_tialoto_na_franko_beshe_ekshumirano_i_preneseno_do/", "text": "Тялото на Франсиско Франко беше ексхумирано вчера от мавзолея в Долината на падналите в близост до Мадрид и пренесено с хеликоптер за препогребване в малка семейна крипта в гробището Мингоррубио, северно от испанската столица, предаде \"Асошиейтед прес\". С  ексхумацията на тленните останки  на диктатора испанското правителство откликна на дългогодишното желание на много испанци, които смятаха внушителният мавзолей, построен от Франко, за оскърбление срещу паметта на десетките хиляди жертви на испанската гражданска война и на последвалия диктаторски режим и които искат Испания да изглежда като модерна демократична държава, отбелязва АП. В опит да осигури защита срещу намеса в личния живот на роднините на диктатора и да предотврати заснемането на ексхумацията и качването на кадрите от нея в социалните мрежи, правителството забрани използването на камери и мобилни телефони по време на процедурата.      Всички присъстващи трябваше да минат през металдетектори, а представители на медиите не бяха допуснати на ексхумацията. Очаква се пренасянето на тленните останки на диктатора да струва на испанската хазна близо 63 хил. евро, отбелязва ТАСС. За предотвратяване на евентуални безредици испанското правителство забрани протестите срещу ексхумацията на привърженици на Франко на гробището Мингоррубио. Въпреки това около 500 души, които носеха знамена и символи от епохата на диктатора и които скандираха: \"Да живее Франко!\", се събраха в близост до гробището под надзора на полицията. Те скандираха обиди срещу и.д. министър-председателя на Испания Педро Санчес. Бившият испански премиер Хосе Луис Родригес Сапатеро каза пред испанската национална телевизия, че ексхумацията има огромно значение за демокрацията в страната. Според испанския ежедневник \"Ел Паис\" това е важен момент за страната. \"Испания се прощава с последния голям символ на диктатурата\", пишеше вчера изданието на първа страница. /БТА", "date": "2019.10.25", "title": "Тялото на Франко беше ексхумирано и пренесено до гробище северно от Мадрид"}
{"url": "https://www.dnevnik.bg/hrana_i_napitki/2019/10/25/3980774_semifredo_ot_bivolsko_mliako_i_matochina/", "text": "                          Алекс Иванчев Всички съставки за семифредо смесете по реда на списъка с продукти, напълнете в желаната форма и замразете. Сервирайте на -10°C. Смесете всички съставки за гела в ½ GN съд и печете на 155°С, докато кайсиите започнат леко да се запичат. Направете пюре от кайсиите и сиропа от печенето, към което прибавете по 1 г агар-агар на всеки 100 г пюре. Докарайте сместа до завиране и гответе за 15 секунди, след което охладете. Блендирайте в термомикс машина на висока скорост за 4 минути. За да приготвите крема, накиснете желатина в ледено студена вода. Загрейте пюрето и излейте върху неразтопения бял шоколад. Прибавете желатина и охладете до 35°C. Прибавете сметаната към шоколадовата смес и замразете крема в малки сферични форми. Разтопете белия шоколад, какаовото масло и плодовете на прах за декорация до 55°С, прецедете и използвайте за изпръскване на крема от кайсии и шоколад. 125 г разбита сметана 130 г лек швейцарски меренг 180 г биволско мляко 1 шушулка ванилия 5 г розова вода 15 г прясна маточина 10 г кисело мляко на прах 600 г кайсии 45 г сироп от цвят на бъз 60 г мед 20 г сок от лайм 10 г лимонова трева агар-агар 8 г желатин на листа 400 г пюре от кайсии 410 г бял шоколад 225 г полуразбита сметана 120 г бял шоколад 120 г какаово масло 10 г лиофилизирани малини на прах 10 г лиофилизирани кайсии на прах", "date": "2019.10.25", "title": "Семифредо от биволско мляко и маточина"}
{"url": "https://www.dnevnik.bg/evropa/2019/10/25/3981644_v_italiia_be_razbita_mafiotska_mreja_za_reciklirane_na/", "text": "Петнадесет души бяха арестувани, а имуществото на пет компании иззето в Сицилия при операция по разбиване на мафиотска мрежа за рециклиране на найлонови покрития за селскостопански оранжерии, заразени с пестициди. Това съобщи вчера италианската полиция, цитирана от \"Франс прес\". Разследването, направено от антимафиотската прокуратура в Катания, обхваща дълъг списък от предполагаеми действия, извършени с \"мафиотска методология\", за да се монополизира конкретен пазар. Става дума за изнудване, незаконна конкуренция, придружена със заплахи, нанасяне на телесни поражения, притежание и носене на огнестрелно оръжие, щети, причинени от пожар и трафик с отпадъци. Разследването е започнало през 2014 година, след като в Рим са били конфискувани обувки, направени от вредни материали, се уточнява в комюнике на италианската държавна полиция.  Тогава полицаите заподозрели, че може да действа мрежа за трафик на пластмасови отпадъци, закупени от компании за събиране и съхранение на отпадъци в сицилианските провинции Рагуза и Катания. Впоследствие ги изнасяли за Китай за производството на обувки, а после ги връщали на пазара в Италия. Полицията разследва събирането на найлонови покрития за селскостопански оранжерии, замърсени с токсични продукти като тор и пестициди. Разследващите откриват, че на върха на пирамидата е Клаудио Карбонаро, мафиотски шеф, който е отговорен за над 60 убийства през 80-те и 90-те години на миналия век. Бившият разкаял се мафиот, приел да сътрудничи на полицията, координирал дейността от 2013 година от сицилианския град Витория. Той сключил споразумение за споделяне на пазара с друг мафиотски клан. Петима от арестуваните в сряда са заподозрени освен това, че са се отървали от големи количества кал, съдържаща тор и пестициди. /БТА", "date": "2019.10.25", "title": "В Италия бе разбита мафиотска мрежа за рециклиране на замърсена пластмаса"}
{"url": "https://www.dnevnik.bg/na_put/2019/10/25/3981188_putuvaneto_na_edin_far/", "text": "След като престоя в продължение на 120 години на ръба на скала, тези дни датски фар се наложи да пропътува над 70 метра към по-безопасна територия. За да спасят старината от пропадане в морето, след като водата подяжда песъчливия бряг, жителите на Хьоринг, в северна Ютландия, решиха да я преместят по-навътре в сушата, разказва Би Би Си. Фарът Rubjerg Knude е построен през 1899 - 1900 г., а в най-ново време е посещаван от 250 хил. туристи годишно. Той спира да изпълнява основната си функция през 1968 г., но оттогава работи като музей, добавя \"Индипендънт\" За да спасят съоръжението, местните власти разработили инженерен план, по който да го \"плъзнат\" към новото му местоположение. Те \"качили\" фара на специални релси, по които го придвижвали със скорост около 8 метра в час. Първоначално инженерите изчислявали, че фарът тежи 1000 тона, но в хода на повдигането установили, че теглото му е едва 720 тона. \"Пътуването\" продължило 10 часа. Цялата операция е струвала на общината 5 млн. крони - 670 хил. евро.", "date": "2019.10.25", "title": "Пътуването на един фар"}
{"url": "https://www.dnevnik.bg/evropa/2019/10/25/3981715_italiia_e_blokirana_ot_nacionalna_stachka_prez/", "text": "Влаковете и самолетите в Италия днес няма да се движат, а Рим ще остане без обществен транспорт. Няма да работят и службите на събиране на боклука през днешния \"черен петък\", през който синдикатите са организирали масови протести. Ще бъдат взети засилени мерки за сигурност, предаде АНСА. Националният въздушен превозвач \"Алиталия\" (Alitalia) още вчера отмени 240 полета. Влаковете, които превозват италианците до работните им места, се движат през \"гарантираните часове\" от 6:00 до 9:00 и от 18:00 до 21:00, уточни АНСА.  Основното искане в днешната национална стачка в Италия е за по-добро заплащане на служителите в държавния и частния сектор. /БТА", "date": "2019.10.25", "title": "Италия е блокирана от национална стачка"}
{"url": "https://www.dnevnik.bg/politika/2019/10/25/3980667_izborut_na_kmet_na_sofiia_i_resheniiata_za/", "text": "Протестите на жителите на софийските квартали \"Младост\", \"Дружба\", \"Овча купел\", \"Лозенец\", \"Стрелбище\", \"Дианабад\" срещу презастрояването и за спасяване на зелените площи между блоковете породиха обещания в предизборната кампания за справяне с проблема. Какво точно решение предлагат кандидатите за кмет на София Борис Бонев от \"Спаси София\", арх. Борислав Игнатов от \"Демократична България\", независимата Мая Манолова, подкрепена от БСП и други партии, и Йорданка Фандъкова от ГЕРБ? Представяме идеите им в хронологичния ред на обявяването им пред обществеността. Независимият Борис Бонев от \"Спаси София\" предвижда специална програма за цялостен ремонт на междублоковите пространства. Той ще пренасочи новото строителство в реституираните частни терени там към новия квартал \"Северна София\", който Бонев локализира около кв. \"Враждебна\" и Северната тангента. Това според него може да стане, като се заменят частни терени с общински в бъдещия квартал. С пилотен проект в жк \"Люлин-6\" той като кмет ще благоустрои огромно пространство между блоковете. На други места, където е възможно, и с одобрението на жителите Бонев предлага да се изградят маси за бордови игри, \"детски площадки, стимулиращи интелектуалното развитие на децата\", комбинирани спортни площадки. Арх. Борислав Игнатов от \"Демократична България\" като първа задължителна мярка за опазването на междублоковите пространства предвижда отразяването им в Общия устройствен план на София. Той ще намали и параметрите за плътност и интензивност на застрояването в жилищните комплекси и така смята трайно да бъде овладяно презастрояването. Той е амбициран да увеличи зелените площи в София, като създаде специален финансов компенсационен фонд за справедливо обезщетяване на собствениците. За Мая Манолова решението е справедливо обезщетяване на частните собственици на терени между блоковете. Ако стане кмет, тя ще предложи те да бъдат освободени от такса смет за имоти, които са предназначени за озеленяване. В предизборни срещи тя споделя идеята за пренасочване на инвестиционните намерения на строителните предприемачи към бъдещия Северен град. Тя също като Бонев го ситуира между полите на Стара планина и Северната тангента. Центърът му ще бъде изграден върху сегашното летище край с. Доброславци, посочва Манолова. Йорданка Фандъкова от ГЕРБ предлага да защити междублоковите пространства, като се увеличат отстоянията при строеж на нови сгради в жилищните комплекси. През 2017 г. по нейна инициатива и на главния архитект на София бяха приети ограничения на разрешената височина на сградите в различни зони, напомня тя в програмата си. Фандъкова разяснява ползата от тези изменения в Закона за устройството и застрояването на Столичната община: \"Беше дадена възможност за защита на междублоковите пространства чрез изработване на подробни устройствени планове и изместване на застрояването по периферията на кварталите.\" Тя обещава да създаде програма за изкупуване на частни терени, които са отредени за озеленяване. По отношение на озеленяването в София кандидатите за кмет обещават в програмите си, че първо ще пазят и развият т.нар.зелени клинове. Това е термин от 1938 г., когато е приет нов Общ градоустройствен план на София, изготвен от австриеца Алфред Мусман. Става въпрос за естествена зелена връзка между градските паркове - Борисовата градина и Южния, с природата на Витоша. До 60-те години на ХХ век в Борисовата градина са виждани сърни, слезли от планината. Тези \"зелени клинове\" отдавна са блокирани първо с построяването на Киноцентъра и на Студентския град, а сега с новите разрастващи се квартали \"Манастирски ливади\", \"Кръстова вада\" и \"Витоша\". Сега като \"зелени клинове\" се назовават реките, извиращи от Витоша - Перловска, Владайска, Драгалевска, Кална, Банишка. По тях се спускат свежи въздушни течения от планината и предизборните обещания са да се възпрепятства плътното застрояване по поречията им. Бонев отбелязва в своя \"План за София\", че 30% от Южния парк са частна собственост, а терените, предвидени за парковете Източен и \"Въртопо\", още не са отчуждени. Той се ангажира с изготвяне на график за отчуждаване или замяна на терените, които попадат в територии, отредени за паркове. С приоритет ще са Южният парк и контактните зони между жк \"Младост\" и обхвата на Източния парк. Генералната задача, която си е поставил Бонев, е \"всеки софиянец да живее близо до парк или градина\". Арх. Игнатов ще спасява \"зелените клинове\", като по трасетата им ще компенсира или отчуждава частните имоти. Той дори планира да изгради зелени надлези над Околовръстното шосе, за да възстанови естествената връзка с живата природа на Витоша. Кандидатът на \"Демократична България\" обещава да изготви подробен регистър на всички дървета в София и да засади нови 5000 по улиците. Той ще стимулира и покривното и вертикалното озеленяване на сградите в града. Мая Манолова е с обещание да изгради 11 нови парка, като те ще са част от \"зелените клинове\" от Витоша. \"Те осигуряват свеж въздух от планината\", обяснява тя, но не конкретизира точно къде ще са новите паркове. Фандъкова също ще гради 11 нови парка, три от тях линейни. Тя ги изрежда: парк \"Кукуряк\" в жк \"Овча купел\", линеен по р. Драгалевска при кв. \"Манастирски ливади\", нов парк в жк \"Младост\", парк \"Светии Български\" в кв. \"Витоша ВЕЦ Симеоново\", парк \"Въртопо\", Източен парк и хидропарк \"Искър\"- от Околовръстното шосе до бул. \"Цариградско шосе\". Линейните паркове ще са по бул. \"Македония\" (от площад \"Македония\" до площад \"Руски паметник\"), по старата жп линия от гара \"Пионер\" до район \"Слатина\" и от надлез \"Надежда\" до Северния парк, изрежда в програмата си Фандъкова.", "date": "2019.10.25", "title": "Изборът на кмет на София и решенията за междублоковите пространства"}
{"url": "https://www.dnevnik.bg/sport/2019/10/25/3981718_krusharski_stupka_po_stupka_lokomotiv_plovdiv_vurvi/", "text": "Собственикът на \"Локомотив\" (Пловдив) Христо Крушарски заяви, че клубът се развива постепенно и че целта е отборът да стъпи на върха. Думите му дойдоха при представянето на шампионската купа от 2004 г. на \"Лаута\". Ръководството на клуба дълго време я е търсило, но  след намесата на министър-председателят Бойко Борисов е постигнат резултат . \"Локомотивът няма спирачки\", каза Крушарски. \"Това е предизвикателство, а аз обичам тези неща. Върхът е близо и остава да качим последните няколко метра\", заяви Крушарски. \"При нас всичко стана с търпение, всичко се получава бавно и последователно. Не можем да изкачваме по две стъпала, защото сме възрастни и ще се уморим\", добави той.", "date": "2019.10.25", "title": "Крушарски: Стъпка по стъпка \"Локомотив\" (Пловдив) върви към върха"}
{"url": "https://www.dnevnik.bg/bulgaria/2019/10/25/3981740_sudiia_prizova_za_novi_pravila_za_izbor_na_trimata/", "text": "Да се променят процедурите за избор на \"тримата големи\" в съдебната власт (главния прокурор и председателите на Върховния административен и Върховния касационен съд), така че прокурори да избират само прокурори, а съдии – само съдии. Това мнение изрази пред Би Ти Ви съдия Емил Дечев от управителния съвет на Съюза на съдиите в България, коментирайки  избора на Иван Гешев за главен прокурор . \"Аз като съдия бих предпочел да не участвам в избора на главен прокурор или моите колеги съдии да не участват в избора на главен прокурор, както, от друга страна обаче, бих държал прокурори и следователи да не участват в избора на председател на ВАС и ВКС и намирам, че това е проблем. Вярно е, че това така е решено в сегашния вид на конституцията, но считам, че нашето общество трябва да намери сили за промяна\", заяви Дечев. Той върна темата назад в годините, като посочи, че в началото на прехода вниманието е било съсредоточено върху фигурата на президента и неговите правомощия, а тази на главния прокурор е останала на заден план. \"В рамките на тези 30 години преход обществото постепенно осъзна колко важна е съдебната власт и в частност ролята на главния прокурор\", каза той. \"В последните години има трайна тенденция за най-важните решения във Висшия съдебен съвет (ВСС) да се оформя една коалиция. В нея обикновено влизат членовете на ВСС, които са избрани от парламента – това са 11 от общо 25 души. Към тях се прибавят около 5 души от прокурорската квота и често двама или трима от постоянните членове на съвета – това е главният прокурор и двамата председатели на върховните съдилища. Ако погледнете всички най-важни кадрови избори, горе-долу числото на избора прилича на това от вчера (Иван Гешев беше избран за главен прокурор с гласовете на 20 от 25-имата членове на ВСС – бел. ред.)\", каза Дечев. Той посочи, че с подобно мнозинство бе избран и председателят на ВАС Георги Чолаков. Припомни, че тогава изборът беше върнат от президента Румен Радев, но след това ВСС просто прегласува. Според Дечев съдиите във ВСС са малцинство, което по думите му трябва да се промени. Адвокат Людмил Рангелов прогнозира, че президентът Румен Радев няма да върне избора на Гешев за главен прокурор. \"Президентът едва ли ще откаже да подпише (указа за назначаване на Иван Гешев – бел. ред.). Неговите съветници в тази насока ще го ориентират, защото се видя, че изборът на Иван Гешев се случи с голямо мнозинство и няма разумна причина да се очаква че ако откаже да подпише указа и върне отново процедурата по избор,  няма да се повтори същият резултат \", коментира той. \"Изборът беше перфектен от формална гледна точка. Справедливостта е усещане, което всеки има сам за себе си. Процедурата не е обявена непременно като състезание, тя е такава, каквато е регламентирана, и беше изпълнена. Да, по-добре е да има няколко кандидати, но ограниченият брой кандидати е заложен в Закона за съдебната власт\", посочи той.", "date": "2019.10.25", "title": "Съдия призова за нови правила за избор на \"тримата големи\" в съдебната власт"}
{"url": "https://www.dnevnik.bg/evropa/2019/10/25/3981744_brjuksel_planira_da_se_razdeli_s_dvigatelite_s/", "text": "Властите в Брюксел приеха разчет за постепенната отмяна на достъпа до центъра на града на превозни средства с двигатели с вътрешно горене, съобщават местни медии. Предвижда се от 2030 г. да бъдат забранени всякакви дизелови двигатели, а от 2035 г. и двигателите на бензин или газ. Превозни средства с двигатели с вътрешно горене ще бъдат изцяло забранени от 2050 година. От 2022 г. ограниченията ще обхванат и двуколесните превозни средства. Предвиждат се законодателни промени, насочени към ново данъчно облагане на превозните средства според действителната мощност, използваното гориво и теглото. Всички тези правила не обхващат превозните средства, регистрирани като класически (колекционерски) и произведени преди повече от 25 години. В последните две години в Белгия използването на автомобил в пътя до работа и обратно към дома е нараснало с 13 на сто, показват нови данни. Отчита се, че въпреки исканията на учениците за по-природосъобразен живот, след като напуснат гимназията, 70 на сто младежите избират да достигат до работното си място или до университета с автомобил. Едва един от трима решава да пътува с колело. Трима от петима избират служебен автомобил, дори да имат възможност да ползват безплатен обществен превоз или да получат обезщетение, че се движат с велосипед. /БТА", "date": "2019.10.25", "title": "Брюксел планира да се раздели с двигателите с вътрешно горене"}
{"url": "https://www.dnevnik.bg/bulgaria/2019/10/25/3981735_helzinkskiiat_komitet_pita_mvr_kak_e_organizirana/", "text": "На какво законово основание и по чие разпореждане на граждани, възнамеряващи да посетят мирно събрание, се проверяват документите за самоличност и се записва информация от тях? Това е един от въпросите към министъра на вътрешните работи Младен Маринов, зададени от Българския хелзинкски комитет. Повод за въпросите е организацията по охраната на два протеста вчера в София - в подкрепа и срещу избора на Иван Гешев за главен прокурор. Вчера представители на СДВР обясниха, че подкрепящите Гешев са били допуснати пред сградата на Висшия съдебен съвет, където течеше изслушването на кандидата, защото първи са подали уведомлението за планирания митинг в Столичната община. Организаторите на протеста срещу неговата кандидатура са подали уведомление доста по-късно и затова им е предложено друго място да протестират - пред Съдебната палата. Кой е разпоредил разделяне на алтернативните мирни събрания и определяне на място за провеждане пред ВСС само на едното от тях, пита днес хелзинкският комитет. Служители на правозащитната организация са посетили и двата протеста, установили са, че достъпът до ул. \"Екзарх Йосиф\", където е седалището на ВСС, е бил възможен само през полицейски пропускателни пунктове, документите им са били проверени от полицейски служители и им е казано, че могат да преминат само ако искат да участват в митинга в подкрепа на кандидата за главен прокурор. Попречено им е и да направят видеозапис на проверките. В хелзинкския комитет са събрани множество свидетелства на граждани, които също смятат, че правото им на свободно придвижване и на протест са били накърнени вчера от силите на реда. От утежнен пропускателен режим и физическо насилие от цивилни лица са се оплаквали участници и в двете прояви. Затова правозащитниците се интересуват какви предварителни инструкции са дадени на служителите на МВР да препятстването тяхното заснемане от граждани, когато служителите се намират на публично място и по време на изпълнение на техните служебни и законови задължения. Задължени ли са служителите на полицията по охрана на обществения ред да задържат лица, които извършват престъпления срещу личността пред очите им, и какви предварителни инструкции са им дадени в тази насока, пита още правозащитната организация.", "date": "2019.10.25", "title": "Хелзинкският комитет пита МВР как е организирана охраната на протестите"}
{"url": "https://www.dnevnik.bg/zelen/2019/10/25/3981779_gorene_na_sturnishta_krai_gjurgevo_zamursi_vuzduha_v/", "text": "Горене на стърнища край румънския град Гюргево причини силно замърсяване на въздуха в Русе с фини прахови частици, с до 20 пъти над нормалните за сезона стойности, съобщи Министерството на околната среда. Вчера между 17 и 18 часа в пункта за мониторинг на въздуха в Русе са отчетени моментни пикови стойности на фини прахови частици 2.5 микрона (ФПЧ2.5), достигащи до 400 микрограма на кубичен метър при нормални за сезона фонови стойности между 20-30 мкг/м3. Незабавна проверка на Регионалната екоинспекция е установила, че причина за замърсяването е изгаряне на следжътвени остатъци на терен, източно от Гюргево. Министърът на околната среда Нено Димов се е обърнал към румънските власти на централно и регионално ниво с настояване трансграничното замърсяване да бъде прекратено и е получил уверения, че на място са изпратени екипи да загасят пожарите. Днес автоматичната измервателна станция \"Възраждане\" в Русе е отчела минимални превишения на средноденонощната норма на фини прахови частици 10 микрона (ФПЧ10) за 24 октомври. Измерената средноденонощна стойност на ФПЧ10 е 51.55 микрограма на кубичен метър (при норма 50 мкг/м3). Между 17 и 18 часа вчера са отчетени и моментни завишени стойности на други атмосферни замърсители като азотни и серни оксиди и въглероден оксид, но за тях не са превишени средночасовите норми, уверява министерството.", "date": "2019.10.25", "title": "Горене на стърнища край Гюргево замърси въздуха в Русе"}
{"url": "https://www.dnevnik.bg/analizi/2019/10/25/3981495_mechut_na_temida_bez_veznata_e_golo_nasilie/", "text": "                         Не мога да се освободя от усещането, че изгледах на живо съществен, даже исторически етап от окупирането на държавата ни. Някак усещам, че в следващите години ще се връщам към вчерашното гласуване със спомена от лицата и думите на членовете от Висшия съдебен съвет (ВСС) и въпросът какво щеше да стане, ако бяха взели друго решение. Кандидатът с фамилия, която за да запомня в началото, правех асоциация с началника на полицията между двете световни войни, е човек, който не можеш да не забележиш. Завършил \"право\" в т.нар. симеоновска полицейска школа, милиционер по душа, както казва колега. Скъсява дистанцията веднага с непринуден изказ, публично Изразява ги категорично, като последна инстанция. Или като на мач? По-скоро като на мач, последната инстанция обикновено има аргументи, фактически и правни основания, въз основа на които извежда изводи, докато при Новия е като при хълцането, просто му идват отвътре и не може да ги спре. Аргументите натаманява после. Ей така, като с хълцането, е впечатлението, което остави изборът на единствения кандидат. Още в началото на процедурата ни се даде да разберем, че е вече изхълцан. Той е! Решението е взето още преди да е направено предложението, дори преди да е стартирала процедурата. А вчерашното съотношение 20 към 4 беше само елемент от вече взетото решение, сиреч тия 20 членове на ВСС просто легитимираха избора на някого, който обаче не е определен по закон да избира. И за да няма съмнение, че това е така, както и че това е нормалността, самият действащ главен прокурор ясно заяви, че следователно и сега е редно да е така, а който има против, нека си спомни какво е било по-рано и замълчи. Някак като в сграда с червен фенер, в който маман строява непокорните с аргумент така е било, така и ще бъде. В продължение висш съдия посоли още от същото, и все в подкрепа на кандидата. Картината от ВСС беше като разрез за състоянието на системата. Видяхме положението към момента, чухме и причините и имахме всички шансове да направим проекция към бъдещето. Срамно и болнаво състояние. Смразяваща проекция. И четири лъча надежда. За представителите на прокуратурата е излишно да се коментира. Няма съмнение какво единство ще демонстрират, щом като в йерархичната им структура действащият главен прокурор е показал ясно своя заместник. Жалко беше да гледаме убедените им лица обаче. Не беше достатъчно да гласуват в подкрепа, трябваше и да са сигурни, че ще останат в зоната си на комфорт, което естествено минава и през външна изява на лична убеденост относно правилността на решението. Тъжно беше и демонстрирането на подчиненост от някои представители на изпълнителната власт в съдийската колегия. Една от тях до толкова се притесни, че ще изглежда неубедително в невербалната си комуникация и дългите паузи, в които диреше мисълта си с аргументи \"за\", че си наложи няколкократно да заяви колко била \"впечатлена\" от това или онова в кандидата. Хванах се, че ми е смешно, докато се упреквах, че е всъщност тъжно. Министърът на правосъдието, който по закон е част от ВСС и го председателства, също даде своята част, като напълно неуместно опита да иронизира и демотивира инакомислещите, с което единствено показа недвусмислената подкрепа на изпълнителната власт за кандидата. Олга Керелска, Атанаска Дишева и Красимир Шекерджиев не забравиха, че Темида държи в едната си ръка везната, с която отмерва правото, но с другата държи меч, с който го защитава. С аргументите и категоричната си позиция напомниха на обществото, че мечът без везната е голо насилие, а единственото, което наистина впечатлява при Гешев, е размахването на меча. Везната просто липсва. И Лозан Панов извлече изводи в тази посока от досегашната професионална кариера, което беше само формално позоваване, тъй като от публичните изяви на кандидата става достатъчно ясно, че това е така. И ако всички онези, които са взели или изнесли решението, си мислят, че мечът няма да се обърне срещу тях, нека им кажа, че дълбоко се заблуждават. Обличайки го с власт, без гаранции за върховенство на правото, вие сами ще разберете по трудния начин какво значи да се подиграеш с правната идея, като се позоваваш на нея. Лошото е, че ни вещаете всички характеристики на диктатура и произвол. А добрият ефект може да е единствено това да минем като народ през отвоюването на правото и институциите си, за да стигнем до собственото си израстване и разбиране, че борбата, която правото изисква, за да се роди, в крайна сметка е благодат за висша ценност.", "date": "2019.10.25", "title": "Мечът на Темида без везната е голо насилие"}
{"url": "https://www.dnevnik.bg/evropa/2019/10/24/3981150_bezplatniiat_onlain_universitet_na_bavariia/", "text": "                         В Германия вече има университет, в който всеки, и то абсолютно безплатно, може да се запознае с лекциите на германски професори, без изобщо да напуска дома си. В проекта Virtuelle Hochschule Bayern - \"Баварски виртуален университет\" - участват няколко университета от Бавария. Сред тях има елитни учебни заведения като Мюнхенския технически университет и университета \"Лудвиг-Максимилиан\", както и по-малко известни висши училища, сред които тези в Аугсбург, Кобург, Инголщат, Кемптен. Преподавателите от тези учебни заведения публикуват своите лекции и семинари на специална платформа в интернет. Изборът на курсове е повече от широк Проектът съществува от 2000 г., но доскоро безплатните лекции на виртуалния университет бяха достъпни само за студенти, които следват в Бавария. На тях се предлагаше и т.нар. смесена форма на обучение, която включва и работа с преподавател, и самостоятелни онлайн занимания. Новата фаза на проекта наподобява принципа на широко разпространените онлайн курсове и дава възможност на всеки да затвърди знанията си по немски език или да придобие нови в определена област, да се ориентира в избора си на професия или просто да разшири информираността си. Към кандидатите няма никакви изисквания, включително не е нужно да бъдат студенти, за да посещават лекциите. Всичко е напълно безплатно и достъпно. Който желае, може да получи сертификат за преминат курс, след като е попълнил специален онлайн тест. В момента на платформата могат да бъдат намерени лекции от най-различни области на науката - от онлайн маркетинг и финансов мениджмънт до микробиология, генетика и ортопедия. Обучаващите се могат да разберат как да гарантират сигурността си в социалните мрежи, как да направят дома си умен, как да говорят завладяващо, да се справят със стреса и да планират бъдещето си. Предлагат се и курсове по модерни теми като \"Интернет на нещата\", Индустрия 4.0 и дори за диджеи. Германия се опитва да настигне САЩ Някои семинари могат да бъдат особено полезни за чужденците - най-вече за тези, които планират да свържат живота си с Германия. Предлагат се курсове като \"Немски език за чужденци\", \"Основи на правописа\", \"Следване в Германия: въведение в германския академичен живот\". Всички те обаче са за самоподготовка, т.е. няма преподавател, който да води занятията. Семинарите се провеждат на немски или на английски език, като това е предварително обявено. Всеки курс е придружен от кратко резюме, описващо целите, програмата и целевата аудитория. Включена е и информация за преподавателите. За участие в семинарите е необходима регистрация чрез имейл или \"Фейсбук\" профил. Баварският виртуален университет е първият мащабен проект, включващ няколко десетки висши училища. В областта на този тип онлайн образование Германия все още изостава от САЩ. Германските платформи, използващи технологии за електронно обучение и свободен достъп, са изключително малко.", "date": "2019.10.25", "title": "Безплатният онлайн университет на Бавария"}
{"url": "https://www.dnevnik.bg/sviat/2019/10/25/3981786_turciia_veche_deportira_siriici_v_budeshtata_bezopasna/", "text": "Турция принудително изпраща сирийски бежанци в сирийски район към границата, където иска да създаде т.нар. безопасна зона. Това твърди правозащитната организация \"Амнести интернешънъл\" в доклад, цитиран от \"Ройтерс\" и \"Гардиън\". Според доклада, видян от тях (все още недостъпен на страницата на \"Амнести интернешънъл\"), стотици са били отведени в Сирия с белезници или измамени така, че да подпишат споразумения за \"доброволни връщания\". Анкара твърди, че няма депортации, а единствено доброволни връщания и вече няколкостотин хиляди души са направили такава стъпка. Активисти от месеци настояват, че много сирийци биват принудени да подпишат документи. В Турция формално са регистрирани 3.6 млн. сирийци от началото на войната в родината им, но броят им може да е много по-голям. Не повече от 5% живеят в лагери, останалите са разпръснати из страната.      Данните на \"Амнести интернешънъл\" са събрани между юли и септември. Покрай  засилването на антисирийските настроения  в последните месеци Анкара започна кампания срещу нелегално регистрираните в големите градове (особено в Истанбул) и имаше регистрирани връщания още когато през лятото властите предупреждаваха, че в бъдещата си операция в Североизточна Сирия ще работят за това до 2 млн. сирийци да са отново в родината си. Според правозащитната организация \"твърдението на Турция, че бежанците от Сирия избират да се върнат направо в зоната на конфликта, е опасно и нечестно. Проучванията ни показват, че хората биват подмамени да се върнат\". Макар Турция да \"заслужава признание\" заради притока на мъже, жени и деца от Сирия, които години наред живяха там, тя \"не може да използва тази щедрост като извинение, за да пренебрегва открито международното и вътрешното законодателство, като депортира хора в зона на активен конфликт\". Днес турският вицепрезидент Фуат Октай заяви, че под турски контрол в момента са 120 км земя източно от река Ефрат в Северна Сирия. Източно от Ефрат започна операция \"Извор на мира\", която  след руско-турското споразумение  от вторник е прекратена. Малко по-рано проправителственят \"Йени шафак\" написа, че животът в двата гранични града, край които започна операцията - Тел Абяд и Рас ал Айн, ще се \"нормализира\" и Турция ще възстанови градовете след години война, за да върне икономическа стабилност в региона.", "date": "2019.10.25", "title": "Турция вече депортира сирийци в бъдещата \"безопасна зона\", твърдят правозащитници"}
{"url": "https://www.dnevnik.bg/sport/2019/10/25/3981800_lacio_e_zastrashen_ot_nakazanie_zaradi_fashistki/", "text": "Лацио\" е изправен пред угрозата да получи сурово наказание от УЕФА заради поведението на привържениците си. Фенове на италианския отбор са снимани да правят фашистки поздрави преди и по време на гостуването на \"Селтик\" (1:2), пише Би Би Си. Агитката на \"Лацио\" беше съпровождана от полицейски кордон на път за стадиона. Любителско видео показва как част от запалянковците са с изпънати във въздуха ръце. Очаква се в петък полицията да обяви дали има задържани. \"Лацио\" от години има проблеми заради поведението на част от привържениците си. Клубът няколко пъти е наказван за расизъм. Преди две години собственикът на клуба  Клаудио Лотито заяви , че всяка година \"ще организираме посещения на концентрационния лагер \"Аушвиц\", за да увеличим познанията по темата сред младите\". \"Селтик\" направи обрат и спечели с 2:1 с гол в 89-ата минута. Шотландците са начело със седем точки, следвани от румънския \"Клуж\" с шест, \"Лацио\" има три, а френският \"Рен\" е с една.", "date": "2019.10.25", "title": "\"Лацио\" е застрашен от наказание заради фашистки жестове на фенове"}
{"url": "https://www.dnevnik.bg/detski_dnevnik/2019/10/25/3979989_s_decata_v_pochivnite_dni_26_i_27_oktomvri/", "text": "                         За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . -  \"Ден на Радичков\" отбелязва Столичен куклен театър в събота. Празникът е посветен на 90 години от рождението на един от най-самобитните родни творци, променял с годините естетиката и стилистиката на българската художествена литература. На сцената от 12:30 и от 17 ч. ще се играе спектакълът \"Ние, врабчетата\", като второто представление с юбилейния номер 150 е посветено на рождения ден на писателя, който е на 24 октомври.  Галерия \"Оборище 5\" организира арт училище, което ще даде възможност на децата да се запознаят с историята на изкуството и да рисуват. Тази събота ателието е посветено на българския художник Никола Танев, чиято изложба в момента е в галерията. Преподавател е Ива Шавнийска - утвърден художник с дългогодишен опит в изящните и приложните изкуства. Заниманията са подходящи за деца от 5 до 12 години и се провеждат от 15 до 16:30 ч.. Цената е 45 лв. на посещение с включени материали.  С наближаването на празника на Вси Светии, или Хелоуин, много от детските центрове организират работилнички и занимания, свързани с него. Едно от тези места е ArtMade Kids и тяхната забавна майсторилница с рисуване на тикви от 11 ч. Повече за събитието  тук .  Призрачен черен замък ще приготвят децата, които се включат в есенната детска работилница на \"Корнел 4 Кидс\", която се организират в събота от 11 ч. Повече за тях  тук . Работилница за изработка на картичка за Хелоуин ще има в \"Мега мол\" от 11 ч. За записвания - 02/ 405 30 75   \"Страшна Мацаница\"  за Хелоуин се организира от 16 ч. в Павилион Cafe & Bakery. Събитието е подходящо за деца над 2 години, а таксата за участие от 16 лв. включва всички необходими материали, включително и безвредни бои за рисуване с пръсти.  И в последния уикенд на октомври ще продължи инициативата \"Изграждаме заедно: Град на мечтите\", в която всички малки архитекти заедно с техните родители и с подкрепата на професионалисти – архитекти, могат отново да участват активно в различни строителни ателиета, където да създадат града на своите мечти. Събитието се провежда на Младежкия хълм (поляната до Приключенски център) от 11 до 13 ч. Подходящо е за деца над 6 години и е с вход свободен.  Регионален археологически музей - Пловдив, организира безплатни беседи \"Археология за всеки\" всяка събота. Този уикенд темата е \"Редовни археологически проучвания. Как става?\". Събитието е подходящо за деца над 6 години и е с начален час 10:30 ч. Входът е срещу закупуването на редовен посетителски билет.  Дом на културата \"Борис Христов\" ще бъде домакин на премиерата на музикален театър-балет за деца \"Свирачът и автомобилите\" от Петър Керкелов, либрето – Драгомир Йосифов по приказката на Джани Родари. Началният час е 17 ч. Билети  тук .   Първият баскетболен отбор за деца от 3 до 5 години The Little Team организира спортни занимания всеки уикенд от 10 до 12 ч. в комплекс \"Сила\".  Бейби балет, подходящ за деца от две години и половина до 4-годишна възраст се провежда от 10 ч. в рамките на 45 мин. в DS Magnifique  \"Плетенка\" е серия от събития, подходящи за деца над 5 години, които се организират в Offline Cafe от Samodellia от 10 до 12 ч. Курс за деца на тема \"Емоционална интелигентност\" организира практически занимания и работа в група за повишаване нивото на емоционална интелигентност на децата. Темата на работилницата, която се организира от училище \"Френе\", тази събота е \"Светът на моите емоции\". Занятията се водят в групи до 12 деца, разделени в три възрастови групи. Повече информация може д аоткриете  тук .  Кои са нашите \"Пернати съседи\" може да научите от 11:30 ч. в Етнографската експозиция. Входната такса е преференциална - за възрастни 2 лв., а за учещи и пенсионери - 1 лв. НЕДЕЛЯ  Фантастичен Концерт на възглавници ще бъде представен за пръв път в неделя от 11 и 17 ч. в залата на Съюза на архитектите на ул. \"Кракра\" №11. Едни от най-изявените млади музиканти, популярни на българска сцена, ще зарадват публиката с произведения от Клара и Роберт Шуман. Час преди всеки концерт се организира и детска работилница. Повече за събитието четете  тук .  Театър \"Карлсон\" представя театралната постановка \"Малкият принц\", подходяща за деца над 2 години, на сцената на Artmade Kids в читалище \"Иван Вазов\" - 1912. Препоръчително е предварително купуване на билети, пишат организаторите. Събитието започва в 11 ч., а повече информация за него има  тук . ", "date": "2019.10.25", "title": "С децата в почивните дни (26 и 27 октомври)"}
{"url": "https://www.dnevnik.bg/istorii_na_denia/2019/10/25/3981792_razbirate_li_kakvo_govoriat_decata_vi_rechnik/", "text": "                         \"Много са смешни тия реклами. Някакви възрастни си мислят, че могат да говорят като тийнейджъри\", казва дъщеря ми. Виждам, че е права, обаче моите опити да нацеля верния тон също са приблизителни. А съм преводач и ми трябва да мога да имитирам езици. Да не говорим, че съм майка и бих искала да разбирам детето си. Една голяма част от тийнейджърския хумор е – и вероятно ще си остане – неразбираема за възрастните, защото те просто не могат да хванат препратките. Така, както вашите деца няма да схванат вица за Вълко Червенков като син на Червената шапчица, така и вие няма да схванете защо е смешно \"И аз ОПАЛЯНКА\", тъй като приятелите ви не ви препращат редовно meme-чета като \"And I OOP!\". Може би защото с възрастта почваш да се смееш на различни неща. Други неща са наполовина на английски, с български наставки и окончания. Образуват се на същия принцип като даунлоудвам, ъпдейтвам, чекирам и пр. Не знам как е редно да се изписват, наполовина на английски - наполовина на български? Или изцяло на кирилица? Разбира се, няма да имате този проблем, ако поначало пишете на латиница и минавате от единия език в другия и обратно. Защото децата си щъкат между двата езика, без да им направи впечатление. Всъщност в разговор тук бих казала \"ако по default пишете на латиница и\". Ние, техните родители, започнахме тази тенденция, sorry. Поправих се заради писмената реч. И вашите деца пишат другояче на класно. Или до вас.  – браво, страхотно, трепач. Използва се най-вече като похвала за някой жесток тоалет.  – изглеждам толкова добре, че всички падат като покосени. Например \"мамо, направо слейваш с тези обувки\".  – красив, хубав. Може да се използва и за \"хубаво\", \"приятно\". Например \"Много си гучи така\" или \"Прибираме се, вземаме си бирички и сме гучи\". Не използвайте вече кютаво – сладичко (от cute) Това е стар сленг – отпреди две години, вече не се използва. \"Това пуловерче ти е много кютаво\".  – обратното на хубав, грозен. \"Мале, де ми се бута тоя, не се вижда къв е крив.\"  – редактиран с дигитален филтър; реално никой не си играе да се разкрасява с Photoshop, след като има FaceTune. \"Тази е фейстюнната, не може да изглежда така.\"  готин (за човек).  – як, готин. Например \"Не бе, не си прав, Ванката си е чил.\" Може да се използва и за \"спокоен, приемащ ситуацията\" – \"на К. техните идваха в училище за тва контролно, ама нашите бяха много чил.\"  – вися някъде с приятели. Например \"И както си чилваме пред училище, излиза тая по физика\".  – от \"to have a crush on s.o.\" – тайно съм влюбен в някого. Например \"аз я кръшвах Мимата в девети клас, ама вече не\".  – може да значи същото като при нас, т.е. \"свалям\" (което вече пък не се ползва), но може да значи и \"натискам се\".  – разглеждам профилите на хората в социалните медии, но много назад във времето. От stalk.  – виждам нечие съобщение (и другият знае, че съм го видял, защото му се е изписало seen, но не му отговарям). \"Какво само ми сийнваш, няма ли да кажеш нещо?\"  – човек, който излишно си създава проблеми, като се държи все едно е във филм.  – развивам някакви полувъображаеми сценарии в главата си, започвам да вярвам в тях и си причинявам ненужен стрес. Например \"баси как се филмирах, а па то се оказа, че изобщо не ми е нанесена двойката\".  – драма. Spill the tea – \"я разказвай сега каква е цялата драма\".  – \"Точка по въпроса\". Добавя се за драматизъм в края на изречението. Т-то е добавено в края на думата по същата причина. Влязло е през начина на изразяване на хип-хоп звездата Cardy B. \"Няма да играя физическо днеска, бе. Periodt\".  – купонясвам здраво.  – пиян (от \"кома\"). Например \"аз съм коми\" (с ударение на последната сричка).  – купон в дома на някого. \"Вчера бях на домашно у Петя.\" \"С. се чуди как да си прекара рождения ден, ама не й се прави домашно.\"  – проститутки. Например \"и значи, тоя главният герой и неговият приятел решават да викнат платени\". Бонбони – амфетамини, екстази Картон – ЛСД Марула – марихуана Нагърмян, направен, леш – напушен. Ако ползвате някое от горните вещества, сигурно се притеснявате, че телефонът ви се следи и може да ви хванат – или да натопите неволно свой приятел, като споменете какво взема той. Затова по темата се говори само със заобикалки, като се стараеш да не \"изгустираш\".  – когато говориш за наркотици директно по телефона, без кодови думи (след като си забравил, че телефоните се следят).  – цивилен полицай. Ако се чудите какво значат графитите \"Песъка е ухо\" из центъра на София, да знаете \"човекът с прякор Песъка е цивилен полицай, т.е. подслушвач, ухо\". – полицейска кола.  – затвор.  – карам се, говоря осъдително за някого (обикновено в негово присъствие, но не е задължително, например \"Ако чуе Ели как я солим сега\"). Ударението е на \"о\".  – същото като \"сОля\".Например \"Ти ме храни половин час, а сега ми викаш, че ме обичаш\".  – когато някой ти каже нещо хубаво за себе си, похвали ти се с успех, но ти няма как да съпреживееш чувствата на главния герой. Например \"Ееей, най-накрая го разбрах това по биология\". – Can’t relate.  – \"колко интересно, и аз се чувствам по съвсем същия начин\". Произнася се със смях и ентусиазъм.  – когато си успял в нещо, отиваш напред. , което е много популярно в инстаграм, – хора, чийто Twitter профил се върти около един-единствен харесван от тях човек, meme или нещо подобно. \"Лъжеш ме бе, Роси\" – шега от популярно видеоклипче. \"Аnd I OOP!\" (бълг. вариант \"И аз ОПАЛЯНКА!\") - аналогично. Както и да се опитвате да побългарите memes, все ще сбъркате. Поне на мен все ми се смеят. Затова никакви \"мимчета\", \"мемчета\", \"мемета\" и прочие. Давайте на английски и не се опитвайте да хванете логиката. По принцип тези картинки със смешни текстове към тях са много популярни не само сред тийнейджърите, само че при тях те са ОЩЕ по-популярни. И, разбира се, различни.  – филмарка, с много отчетлива очна линия, раирана риза с дълги ръкави под тениска.  – момчета, които харесват момичета, но въпреки това си лакират ноктите, боядисват си кичури и пр. Имат по-скоро детински вид и правят един жест, за който се предполага, че трябва да подлудява момичетата – нещо като пробягване с пръсти по слепоочията. Нарича се thirsttrapping (за онези, които искат да проверят дали действа).  – вид интернет знаменитости, които стават известни с клипчета, на които движат устни в синхрон с някаква песен (това, което навремето се наричаше буфосинхрон). Може да го представят под формата на самоделен клип а ла ранния Джъстин Бийбър и пр. Имат цяло турне – и достатъчно почитателки, които плащат билети, за да ги видят. – момичешко, накъдрени коси, шноли и пр. Много руж (може даже и на носа, идеята е да изглеждаш изчервена, но и леко настинала), розови сърчица по бузките. Лек грим, но с фалшиви мигли.  (в България) – момиче, което носи O-bag, кожен клин или клин Adidas, обувки AirForceOne, Adidas Superstars или Fila, ходи на наргиле и пр. - с различни екоелементи в стила, които обаче остават по-скоро въпрос на дизайн – метални сламки или маркови метални бутилки за вода, но не и рециклиране. Елементите от стила са точно определени на точно определени марки, така че не могат просто да се изимитират – предполагат платежоспособност. Трудно ще е да слейваме с новия си речник. По-вероятно е децата ни да решат, че сме нагърмяни. Затова да не се филмираме, че сега други са млади, а да се опитаме да останем чил. Айде, предно!", "date": "2019.10.25", "title": "Разбирате ли какво говорят децата ви (речник)"}
{"url": "https://www.dnevnik.bg/kultura/2019/10/25/3975260_otkus_ot_moiata_istoriia_na_mishel_obama/", "text": "(откъс) Нямах друг избор, освен да се приспособя към отсъствията на Барак, защото нещата нямаше да се променят. Освен обичайната си работа той отново водеше предизборна кампания, този път за място в Сената на САЩ, в навечерието на есенните избори през 2004 г. В Спрингфийлд постепенно започна да губи търпение, дразнеше се от мудното темпо на работа на щатското правителство и беше убеден, че във Вашингтон ще постигне повече и по-добри неща. Знаейки, че имам много причини да съм против кандидатирането му за Сената, но и че той има контрааргумент в своя полза, в средата на 2002 г. организирахме неформална среща на десетина от нашите най-близки приятели по време на късна закуска в дома на Валери Джарет с идеята да им представим казуса и да чуем какво мислят. () В този ден сключихме сделка. Валери се съгласи да стане финансов мениджър на кампанията на Барак за Сената. Няколко от нашите приятели обещаха да участват с време и пари. Аз се съгласих, но при едно важно условие, което повторих на висок глас, за да ме чуят всички: ако Барак изгуби, исках завинаги да се оттегли от политиката и да си намери друга работа. Ако не го изберат, това щеше да е краят. Категорично и окончателно – край. Това, което последва обаче, бе поредица щастливи случайности за Барак. Първо, Питър Фицджералд реши да не се кандидатира за преизбиране и така освободи поле за конкуренти и сравнително начинаещи политици като моя съпруг. После, малко странно, и водещият кандидат на демократите в първичните избори, и този на републиканците се оказаха замесени в скандали, свързани с бившите им съпруги. До изборите оставаха едва няколко месеца, а Барак дори нямаше съперник от републиканците. Разбира се, той водеше отлична кампания, след като си беше извадил поуки от неуспешното си кандидатиране за Конгреса. Победи седемте си основни съперници и спечели номинацията на своята партия с над половината от гласовете. Когато пътуваше из щата и общуваше с потенциални избиратели, той бе същият човек, когото познавах у дома – весел и чаровен, умен и подготвен. Твърде обстоятелствените му отговори на въпроси по време на срещи с избиратели и в предизборни дебати само засилваха убеждението, че мястото му наистина е в Сената. Но независимо от усилията, пътят на Барак към Сената, изглежда, бе посипан с четирилистни детелини. Всичко това се случваше още преди Джон Кери да го покани да произнесе встъпителната реч на националния конгрес на Демократическата партия през 2004 г. в Бостън. Кери, тогава сенатор от Масачузетс, беше увлечен в борбата за президентския пост срещу Джордж Буш-младши. В този процес съпругът ми беше господин Никой – скромен щатски законодател, който никога не е заставал пред тълпа като тази от петнайсет и повече хиляди души, която се събира в Бостън. Никога не беше ползвал телетекст, никога не беше участвал в предаване на живо в най-гледаното телевизионно време. Той бе новобранец и чернокож в традиционно запазен за бели занаят, изплувал от неизвестността със странно име и странна предистория, надявайки се да докосне някоя струна в душата на средностатистическия демократ. Както по-късно признаха редица телевизионни коментатори, решението Барак Обама да изнесе встъпителната реч пред милионната публика бе хазартен ход. И все пак по своя странен и обиколен начин той изглеждаше призван точно за този момент. Знаех го, защото бях виждала отблизо как мозъкът му работи нонстоп. Години наред наблюдавах как поглъща книги, вестници и идеи, как се оживява всеки път, когато говори с някого, от когото може да почерпи нов опит или знания. Той запаметяваше всяка частица информация. Това, което изграждаше, сега осъзнавах, беше визия, и то не малка. Това бе нещото, за което трябваше да освободя място в съвместния ни живот, да съжителствам с него, макар и неохотно. Понякога то безкрайно ме ядосваше, но беше нещо, от което никога не бих могла да накарам Барак да се откаже. Той работеше над него тихо и внимателно, откакто го познавах. И сега може би числеността на публиката най-накрая отговаряше на мащаба на това, което той считаше за възможно. Барак беше готов. Трябваше просто да заговори. Трябва да е била добра реч – стана моят рефрен след това. Превърна се в наша лична шега, която повтарях често и иронично след онази нощ – 27 юли 2004 г. Оставих момичетата у дома с майка ми и отидох с Барак в Бостън специално за речта. Стоях зад сцената в конгресния център, когато той излезе под прожекторите пред очите на милиони хора. Беше малко нервен, аз – също, въпреки че и двамата бяхме твърдо решени да не го показваме. Във всеки случай така действаше Барак. На колкото по-голямо напрежение беше подложен, толкова по-спокоен изглеждаше. Беше подготвял записките за речта в рамките на две седмици в свободното време между гласуванията в сената на Илинойс. Запомняше всяка дума и репетираше толкова усърдно, че нямаше нужда от телетекст, освен ако нервите му не издържат и умът му не блокира. Но това не се случи. Барак погледна право към публиката и към телевизионните камери и – сякаш включи някакъв вътрешен двигател – просто се усмихна и заговори. Онази нощ той говори седемнайсет минути, като обясни кой е и откъде е: за дядо си, служил в армията на Патън; за баба си, работила на поточна линия по време на войната; за баща си, израснал в Кения и пасъл кози; за невъзможната любов на родителите си; за вярата им, че доброто образование ще помогне на сина им, който не се е родил нито богат, нито с добри връзки. Искрено и умело, Барак се представи не като аутсайдер, а като буквално олицетворение на американската мечта. Припомни на събралите се, че не можем просто да се делим на червени и сини, че сме обединени от общочовешки ценности и наш дълг е да се грижим за цялото общество. Призова надеждата да победи цинизма. Говори с надежда, излъчваше надежда, почти пееше с нея, наистина. Това бяха седемнайсет минути с типичното за Барак майсторско леко боравене с думите; седемнайсет минути с дълбокия му, смайващ оптимизъм. Когато приключи, след заключителните думи на Джон Кери и неговия кандидат за вицепрезидент, Джон Едуардс, тълпата беше на крака и залата се тресеше от одобрителни възгласи и аплодисменти. Излязох на сцената, под прожекторите, с високи токчета и бял костюм, за да прегърна Барак, после и двамата се обърнахме да помахаме на ликуващите зрители. Атмосферата беше наелектризирана, шумът – оглушителен. Вече никой не се съмняваше, че Барак е добър човек, с буден ум и силна вяра в демокрацията. Гордеех се с това, което бе постигнал, макар че не ме изненадваше. Това бе човекът, за когото се омъжих. През цялото време знаех на какво е способен. Поглеждайки назад, мисля, че точно в този момент тихо започнах да се примирявам с мисълта, че вече нищо не може да го спре, че той никога няма да е само мой и на момичетата. Чувствах го в пулса на аплодисментите. Още, още, още. Реакцията на медиите беше бомбастична. – Току-що видях първия чернокож президент – заяви Крис Матюс пред своите колеги коментатори по Ен Би Си. На следващия ден заглавието на първа страница на \"Чикаго Трибюн\" бе кратко: \"Феномен\". Телефонът на Барак не спираше да звъни. Телевизионните коментатори го наричаха \"рок звезда\" и \"сензация\", сякаш не се беше трудил с години за този момент на сцената, сякаш речта го бе създала, а не обратното. Все пак тази реч се превърна в началото на нещо ново не само за него, но и за нас, за цялото ни семейство. Оказахме се на друго ниво на публичност и във фокуса на хорските очаквания. Всичко това бе нереално. Единственото, което можех да направя, беше да се шегувам. – Трябва да е била добра реч – казвах, като свивах рамене, когато хората спираха Барак на улицата, за да поискат автограф или да му кажат колко са харесали това, което каза. – Трябва да е била добра реч – казвах, когато излизахме от някой ресторант в Чикаго и установявахме, че на улицата се е събрала тълпа, която чакаше да го поздрави. Такъв беше моят коментар, когато журналистите питаха Барак какво мисли по важни национални проблеми, когато около него започнаха да се въртят големи политически стратези и когато девет години след публикуването на до момента никому неизвестната \"Баща ми и аз\" тя бе преиздадена и стана бестселър на \"Ню Йорк Таймс\". – Трябва да е била добра реч – казах, когато лъчезарната и шумна Опра Уинфри се появи в нашия дом и прекара цял ден, за да ни интервюира за списанието си. Какво се случваше с нас? Почти не можех да осъзная. През ноември Барак бе избран в Сената на САЩ със 70% от гласовете на щата, най-голямото мнозинство в историята на Илинойс и най-съкрушителната изборна победа в надпреварата за Сената в цялата страна за тази година. Спечели огромно мнозинство сред черни, бели и латиноамериканци, мъже и жени, богати и бедни, сред градски, крайградски и селски жители. В един момент отидохме в Аризона, за да се измъкнем за малко от суматохата, но и там бяхме заобиколени от доброжелатели. Това за мен беше истинско и странно признание за известността му: даже белите го познаваха.", "date": "2019.10.25", "title": "Откъс от \"Моята история\" на Мишел Обама"}
{"url": "https://www.dnevnik.bg/analizi/2019/10/25/3954589_mestniiat_vot_v_haskovo_bsp_sreshtu_driimtiima_na_gerb/", "text": "Кандидат за местната власт от ГЕРБ в Хасково отново е \"дриймтийм\" на бившия депутат от ГЕРБ и бивш министър на икономиката и енергетиката Делян Добрев. Той напусна парламента преди няколко месеца заради скандала с евтините апартаменти на властта, но остана довереното лице на Бойко Борисов в региона. Според социологическите проучвания балотажът в Хасково е почти сигурен и той ще бъде между ГЕРБ и БСП. Кандидатът за кмет на ГЕРБ е областният управител  който е близък приятел на Добрев. Дечев живее в къща на баща си, купена от \"Иконус-Икономически консултации и услуги\" ЕООД, собственост на майката на Добрев, на която той я прехвърли, когато стана депутат. когато Елена Йончева, депутат от БСП, обвини Добрев, че кадрува в общината, а негови роднини и приятели получават апетитни обществени поръчки. Депутатът от ГЕРБ отрече и обясни, че е в приятелски отношения със зам.-кметовете Милена Трендафилова и Евгени Консулов, а Хасково бил малък град. Тези хора според него били изключителни професионалисти с безспорни качества – \"истински дриймтийм\". Те пожертвали 3-4 пъти по-високи заплати и отишли да работят в общината само за да може ГЕРБ да изпълни предизборните си обещания и да започнат инвестиции. Той не отрече, че е препоръчал Трендафилова и Консулов за зам.-кметове, защото били най-подходящи. \"Ние не сме в политиката, за да печелим нещо от нея\", увери депутатът тази пролет. Тогава той напусна парламента заради спекулации според него, че майка му, братовчедката му и кумецът му са пазарували ново строителство в София на цени от 270 евро на кв.м, според проучване на \"Биволъ\" в Имотния регистър. Бившият депутат се защити, че е фалшива новина, че апартаментите са купувани от фирмата на майка му, че това не е цената на квадрат, а е цената на отстъпеното право на строеж, както и че живеел там срещу солиден наем от 1200 лв. Основен претендент на Дечев е издигнатият от коалиция \"БСП за България\"   – дългогодишен директор на банков клон с доказани професионални качества, според левицата. Мнозина смятат, че Стоев е най-доброто попадение на БСП през последните години в Хасково.      Движението се въздържат да обяви дали ще подкрепи някого от кандидатите, или ще призове избирателите си да гласуват по съвест. Дали това ще е ГЕРБ не е известно предвид скандалите \"Кумгейт\" и \"Апартаментгейт\", заради които Добрев два пъти подава оставка. В предизборната надпревара заявка дава и \"Движение ЗАЕДНО за промяна\" на бившия кмет на Хасково Георги Иванов. Поради наложена от съда мярка той лично не можа да се кандидатира отново за кмет, затова издигна икономиста  . Той е бил зам.-директор по икономическите въпроси в бившата цигарена фабрика в Хасково и по-късно неин изпълнителен директор. Кандидатира се и кметът  , който бе излъчен от ГЕРБ преди 4 години по настояване и лично предложение на Делян Добрев. Беливанов спечели срещу Георги Иванов, като обещаваше потоци от пари и мащабни инфраструктурни проекти, които така и не се осъществиха. Не се изгради бленуваната канализация на кв. \"Болярово\", където още ползват септични ями, не се завърши църквата в кв. \"Орфей\", която се строи от 20 години. Не се направи и водният цикъл в града, както бе обещавано. Не се облагороди запустелият терен до ДНА с паметника на 10-и Родопски полк, който имот бе върнат от МО на общината. Така вместо огромен парк в центъра на Хасково гражданите си имат змиярник и \"терен за работа\" на съмнителни лица. Липсва най-елеменатрната улична маркировка в града. През последния мандат на местното управление при годишен бюджет близо 75 милиона лева според хасковлии градът е мръсен, парковете – неподдържани, кофите често преливат от боклуци. Крайните квартали са изоставени. Откриха се обаче няколко детски площадки, асфалтираха се част от улиците, макар и дебелината на асфалта да е колкото пакет с дъвки според очевидци. Асфалтираха се предимно главни улици в някои от селата. Вътрешните са в окаяно състояние. Въпреки че правителството отпусна близо 2 млн. лв. през 2017 г. за изграждането на дублиращи кладенци, те още не са пуснати. Не е гаранция, че и те ще свършат работа, защото новите сондажи достигат до същия водоносен пласт, както и старите. Демографската криза и ниското заплащане в Хасково са другите основни проблеми за общината. По заплати Хасково е на трето място в страната, но отзад напред в класацията. Като причина за бездействието на местната власт и състоянието на града се изтъкват изострените отношения между кмета Беливанов и ГЕРБ, която след година и половина кметуване свали доверието си от него. Истината е, че Добри Беливанов и Делян Добрев се скараха. Добрев тогава каза, че са сбъркали в избора си за кмет. Беливанов каза, че остава верен на ГЕРБ. На тези избори обаче е издигнат от ССД. В Хасково упорито се внушава, че не е необходимо да се гласува, защото резултатът е вече предрешен, с което се цели Другата разпространена мълва е, че ако кметът не е от управляващата партия – пари за Хасково от държавата няма да има. Претендент в кметската надпревара е и архитектът   от центристко-дясното \"Демократична България – Обединение\", който се надява на подкрепа от всички демократи в града. Сред кандидатите е и една дама – адвокатът , издигната от ВМРО. Кандидатурата й е от гражданската квота. Тя е позната на хасковлии от протестите срещу увеличението на таксите за детска градина по времето на кмета Георги Иванов. Интерес буди и кандидатът  . 29-годишният бизнесмен е издигнат от \"Християндемократическа партия – България\". Хасковлии го познават от няколкото организирани от него протеста с искания за по-добър живот. Лютиерът и архитект   издигнат от \"Глас Народен\", е другият претендент.  е кандидатът за кмет от партията на Зелените.", "date": "2019.10.25", "title": "Местният вот в Хасково: БСП срещу \"дриймтийма\" на ГЕРБ"}
{"url": "https://www.dnevnik.bg/kultura/2019/10/25/3981719_gaudenc_b_ruf_-_mecenatite_si_otivat_no_sledite_ostavat/", "text": "С две изложби ще бъде отбелязани заслугите към съвременното българско изкуство на швейцарския дипломат Гауденц Б. Руф. Това са FINALE в галерия \"Структура\" и Thank you Mr. Ruf! в галерия Credo Bonum. Участниците на FINALE са подбрани на конкурсен принцип - условието е те да са български художници, независимо от това дали живеят в страната или в чужбина, и да са на възраст до 40 години. От 68 предложения журито е селектирало 10, които ще могат да бъдат видени в галерия \"Структура\" до 11 декември. Това е и последното издание на наградата \"Гауденц Б. Руф\". Изложбата Thank you Mr. Ruf!, чието откриване е днес в 18.30 в галерия Credo Bonum, отдава чест на един човек, свързал живота си с българското изкуство през последните 25 години. В нелеки за страната времена Руф изгражда мостове на българските артисти към световната сцена. В изложбата, която ще продължи до 24 ноември, се включват 65 художници.      В края на 90-те години на XX век Руф е посланик на Швейцария в България. Като познавач и колекционер на съвременно изкуство той превръща резиденцията си в галерия. Нещо, за което и до днес си спомня с усмивка. \"И в тази резиденция, както във всяка друга, достъпът беше ограничен. За да влезеш, трябваше да имаш покана или да покажеш паспорта си, за да те пуснат\", разказа Руф през \"Дневник\". \"Нещо невъзможно, когато става дума за изкуство, за събития от този род. Тогава артистите, техните приятели и роднините им влизаха безпрепятствено в резиденцията. Е, събитията нямаше как да продължат повече от 3-4 дни, защото после използвахме резиденцията за други цели\", продължи той. Колекционер и меценат, Руф оставя следа в изкуството навсякъде, където пребивава, независимо дали това е Етиопия, Сърбия, Латвия или България. Няколко години след пенсионирането си през 2007 г. той установява наградата \"Гауденц Б. Руф\", чиято цел е да стимулира и популяризира български художествени постижения в областта на визуалните изкуства и да прави видими представителите на младите поколения. До 2011 г. наградата има един победител, а от 2012 г. със средствата от нея се подкрепя създаването на български произведения. Само за периода до 2011 г. над 500 артисти са кандидатствали за наградата, от които 79 са били номинирания за нея.      \"Основният проблем, който стои пред българското съвременно изкуство, е, че липсва среда\", обясни Руф пред \"Дневник\". Той подчерта, че публиката е прекалено малка и повечето българи сякаш изобщо не знаят за съществуването на този вид изкуство. Допълнителни пречки за него са липсата на финансиране, на държавна подкрепа, както и отсъствието на колекционери. \"Малко са колекционерите, готови да рискуват със съвременно изкуство. Все пак те влагат парите и очакват възвръщаемост\", изтъкна той . Сега Руф се оттегля от съвременното българско изкуство, но само в ролята си на меценат. Наградата \"Гауденц Б. Руф\" остава в историята, но швейцарецът няма никакво намерение да прекъсне връзката си с България. \"За цялото това време се сприятелих с толкова много хора, че това просто е невъзможно\", каза той. Руф осъзнава, че оставя огромно празно пространство с оттеглянето си. Но се надява, че е дал пример и други след него ще поемат щафетата и ще започнат да подкрепят по-активно съвременното българско изкуство.", "date": "2019.10.25", "title": "Гауденц Б. Руф - меценатите си отиват, но следите остават"}
{"url": "https://www.dnevnik.bg/analizi/2019/10/25/3981819_izborut_na_glaven_prokuror_na_hod_e_prezidentut/", "text": "                         На 24 октомври пленумът на Висшия съдебен съвет (ВСС) избра единствения кандидат за главен прокурор Иван Гешев. Процедурата обаче не приключва с това, защото т.нар. трима големи в съдебната власт се назначават с указ на президента. Радев има няколко възможни варианта за действие, но какъв ход ще избере зависи както от законовите му правомощия (и ограничения), така и от волята му да бъде държавник, а не конюнктурен политик. Една от опциите пред президента е да приеме решението на ВСС и да подпише указа за назначаване на Гешев като главен прокурор (ако се стигне до такъв избор). Припомняме, че бившият президент Плевнелиев подписа указа за назначаване на Сотир Цацаров за по-малко от 24 ч. след като той бе избран от ВСС, въпреки че имаше дори и процедурни основания да не го направи. Тогава процедурните правила за избора на Цацаров бяха променени в ход по предложение на самия Цацаров. Изтичането на запис, в който ексградският прокурор на София Кокинов казва на Бойко Борисов за Цацаров \"не ми се подсмихвай, ти си го избра\", потвърди витаещите съмнения, че Цацаров е избран от ВСС с благословията на изпълнителната власт. Кандидатът Иван Гешев също се радва на благоволението на силните на деня. Първо, министърът на правосъдието се отказа да издигне конкурентна кандидатура, въпреки че имаше право, и, второ – подкрепа за Гешев идва от МВР, ДАНС, но и от редица прокуратури. Предвид достатъчното индикации, че Гешев е предпочитан от правителството и подкрепящите го сили, е малко вероятно Радев да избере този ход, освен ако не се поддаде на индиректните предупреждения към него да не се меси твърде много в избора. Президентът е показал, че е ясна опозиция на властта, и действията му са красноречиви. Радев е много активен в упражняване на правомощията си да налага вето. Освен това парламентарната квота в сегашния ВСС е избрана от мнозинство на ГЕРБ и можем да предполагаме, че линията на опозиционност няма да се изкриви. Когато предишният ВСС прие такива процедурни правила, че да гласува председателя на ВАС Георги Чолаков в края на изтичащия си мандат, Радев върна решението с аргумент, че този избор трябва да бъде направен от нов състав на ВСС. Предвид настроенията в обществото спрямо кандидатурата на Гешев можем да очакваме, че Радев ще поиска допълнителни гаранции за личните и професионалните качества на бъдещия главен прокурор, каквито сигнали досега е демонстрирал. Конституцията (чл. 129, ал. 2) и Законът за съдебната власт (чл. 173, ал. 13) указват, че президентът може да откаже да назначи предложен от пленума на ВСС кандидат. Когато той откаже да го направи, ВСС има два варианта на действие: 1) или повторно да предложи същия кандидат, 2) или да започне нова процедура за избор. Като че ли най-възможният вариант е Радев да върне предложения от ВСС за главен прокурор, а след това ВСС да го избере отново, след което той е длъжен да подпише указ за назначаването му. По този начин президентът ще покаже отношение към избора и кандидатурата, но пък, от друга страна, ще трасира пътя на Гешев към прокурорското кресло. Когато Радев върна решението за председател на ВАС, той го направи без мотиви, което не е задължително изискване на закона. Тогава ВСС не откри нова процедура, а директно прегласува Чолаков. От обществена гледна точка е важно Радев да мотивира връщането, защото гражданите имат нужда да чуят с какво не е съгласен президентът, и в този смисъл да представи пред ВСС своето виждане. В идеалния случай ВСС следва да обсъди мотивите и да се съобрази с тях или пък да ги отхвърли. Българската история познава и случаи на силно политическо противопоставяне, при които се стигна до връщане на предложения Бойко Рашков. Тогавашният президент Петър Стоянов отказа да подпише указа, Народното събрание смени състава на ВСС, които избраха фаворита на властта – Никола Филчев, а Стоянов прие този избор. Скандалният мандат на Филчев е може би най-очевадното доказателство как политическите поръчки за избор на главен прокурор рикошират върху цялото общество. Президентът не е обвързан с преклузивни срокове, в които да подпише указ за връщане на предложения кандидат или пък за назначаването му. В случай че това не стане до 10 януари 2020 г., когато изтича седемгодишният мандат на Цацаров, ВСС ще трябва да избере временно изпълняващ функциите на главен прокурор. В тази хипотеза Цацаров ще е с отслабено влияние във ВСС. И тъй като чл. 154, ал. 2 дава право на президента да прави предложения за изменения и допълнения на конституцията, теоретично Радев може да откаже да подпише указ за назначаване на нов главен прокурор, докато Народното събрание не разгледа предложенията му. Този вариант може и да звучи фантастично, но не е невъзможен на теория. Предприемането на такъв ход от страна на Радев изисква много смелост и политически кураж, защото атаките срещу него ще са от всички фронтове. БСП се изживява като пазител на конституцията и е декларирала нежелание за активност по темата съдебна реформа, оставяйки я в политическия арсенал на \"новите\" десни. Тоест Радев не може да очаква възторжена подкрепа от \"своите\". В началото на годината обаче Румен Радев започна серия от срещи с представителите на съдебната и изпълнителната власт, както и с професионални и неправителствени организации за критериите при процедурата за избор на главен прокурор. На 12 юни тази година Радев организира кръгла маса с представители на различни организации, на която се обсъждаха критериите за избор на главен прокурор, обществените очаквания към процедурата и правомощията на главния прокурор. Особено интересна е последната формулировка, защото тя е намек за промени в техния обхват. След срещата обаче не последва нищо. Радев и досега не е обявил публично какви са неговите очаквания от бъдещия главен прокурор. Ако президентът има намерение да надскочи дребната полемика и иска да остане в историята като държавник, той може да го направи, като предизвика политическия разговор за недовършената съдебна реформа и ролята на прокуратурата. Подобен акт би бил доказателство доколко той свързва думи и действия. Радев е преполовил мандата си и е крайно време да излезе от сферата на думите и да покаже на така критикуваното от него статукво, че е сериозен играч с решимост да промени системата. Така че на ход е президентът.", "date": "2019.10.25", "title": "Изборът на главен прокурор: На ход е президентът"}
{"url": "https://www.dnevnik.bg/analizi/2019/10/25/3981436_budeshtiiat_glaven_prokuror_se_pokaza_v_celiia_si/", "text": "Избраникът за нов главен прокурор лъсна в целия си блясък на  изслушването във Висшия съдебен съвет . Иван Гешев отговори на десетки въпроси и благодарение на публичността на процедурата си направи автопортрет, от който може да се съди какъв ще е тонът в прокуратурата през следващите седем години, ако  изборът му бъде потвърден . Този арогантен отговор беше изречен няколко пъти в четвъртък от бъдещия \"стожер на законността\" в България. Освен липса на възпитание изразът издаде неспособност на очевидно добре инструктирания кандидат да си сдържа нервите. Бруталността без съмнение ще е водеща в комуникацията на държавното обвинение. Нищо, че мантрата на Гешев беше: \"Спокоен съм и съм балансиран.\" Публиката видя друго. Кандидатът за най-високия и безконтролен пост мина в атака още от първата минута и не се посвени да нарушава добрия тон дори когато отговаряше на възпитани въпроси на дами от Висшия съдебен съвет и доскорошни върховни съдии, които го превъзхождат по авторитет, ранг, опит и ценз. \"Зад тези въпроси седят две неща – компрометиране на процедурата и компрометиране на кандидата, включително и натиск към президентската институция\", каза Гешев мнително и недоверчиво, преди да е отговорил на нито един от тях. Почти главният прокурор (очакващ все пак президентски указ) демонстрира странни възгледи за правовата държава. От думите му се разбра, че ненавижда гражданското общество. За неправителствените организации, на които се крепи всяка демокрация, той се изказа с погнуса, ползвайки стилистиката на булевардните медии и лексиката на авторитарна Русия. Нарече ги \"грантаджии\" в яда си, че организации, които работят в сферата на човешките права и демократичното развитие, си бяха позволили да му зададат близо сто въпроса. Клишетата за чуждите пари, с които гражданският сектор се финансира, бяха повторени няколко пъти по време на изслушването, внушавайки на публиката, че това е едва ли не престъпление. Показателно е, че бъдещият главен прокурор влезе в тона на режима на Путин и е интересно как ще реагират на това западните демокрации и представителите на ЕС, които тези дни се заблудиха, че демокрацията била необратима в България. Със същата страст, с която руският режим забрани на НПО-тата да се финансират от чужбина, ръководството на прокуратурата се нахвърля – засега само вербално – на критиците си. Желанието да се спре финансирането на гражданския сектор е неистово, но прокурорите никога не са повдигали въпроса за ГЕРБ и ДПС, които също са щедро финансирани с чуждестранни грантове от политически германски фондации. Когато става дума за премиера Бойко Борисов, за Ахмед Доган и Делян Пеевски, прокурорите, и в частност Гешев, са много сдържани и мълчаливи. Затова пък няма съмнение срещу кого ще се втурне новото ръководство на прокуратурата. Фиксацията на главния прокурор в съиздателя на \"Дневник\" и \"Капитал\" Иво Прокопиев излезе наяве неведнъж – къде с директно назоваване на името му, къде с намекване. Името му изплуваше ту като обвиняем, който е разпитван от Гешев, ту като \"олигарх\", който го атакува, ту като човек с пари, член на политико-икономически кръг, който едва ли не иска да закрие прокуратурата в страната. И това не беше случайно. Кандидатът за главен прокурор се принуди да навлезе в опасни води и да обяснява отново защо депутатът и медиен монополист Делян Пеевски се е изпарил от казуса с рухналата КТБ, където преди това беше основно действащо лице. Той изостави старата си тактика да отрича, че медийният магнат има нещо общо с банката. Сега го описа като съвестен кредитополучател, който вече се е издължил. На честна дума се очаква публиката да повярва на това. Гешев излезе от заплетената ситуация с дълговете на Пеевски със стар трик – като прибягна до Прокопиев: \"Ако говорим за депутата Делян Пеевски, по делото КТБ са налице доказателства за това, че всички фирми, които могат да бъдат свързани с него, са погасили кредита си целево. По това дело няма данни, които да ангажират (и това е преценка не моя лична, а на екип от около 10 прокурори) наказателната отговорност на Пеевски. Няма данни и г-н Прокопиев да е получил пари, включително и други богати хора\", гласеше чудната импровизация на прокурора, който обяви обвинителния си акт по делото КТБ за \"кацане на луната с дизелов двигател\". Така, ако искаше да избяга от неудобни теми (като Пеевски), или трябваше да отговаря на трудни въпроси - Гешев ни в клин, ни в ръкав прибягваше към Прокопиев, за да отклони вниманието. Гешев и \"адвокатите му\" – Сотир Цацаров, Боян Магдалинчев от ВСС и министърът на правосъдието Данаил Кирилов, също не издържаха на продължителната процедура и заявиха, че Гешев бил неудобен на хората с пари. След такава работническо-селска пропаганда срещу имотните граждани на притежателите на чутовни имоти във властта трябва да им е замръзнала кръвта в жилите. Особено ако са спестили пазарната цена на сделките в нотариалните си актове. Или живеят в палатите на кръстниците си. Или имат недекларирани \"зайчарници\" в имотите си. Нали? Със забележителна угодност беше оправдан \"ЦУМгейт\". Срещата на Цацаров с издателя на \"Сега\" Сашо Дончев, на която на бизнесмена е оказван натиск за редакционната политика на вестника му, се оказа \"личен живот\" на главния прокурор. Само заради тази фраза кандидатът трябваше да си замине от сградата на ВСС с насоки да се запознае с някои правни дисциплини, които в Софийския университет се изучават в първи курс (но явно не и в милиционерската школа). \"Имаше проверка на Инспектората към ВСС, която не констатира нарушения. За мен случаят е приключен. Главният прокурор, всеки магистрат и всеки от вас има хиляди ограничения, които влизат сериозно в личната ни сфера, но това не означава, че не трябва да имаме в някаква степен право на личен живот и лични срещи и контакти\", каза кандидатът. Толкова за познанията му относно конституцията, устройството на държавата и основните й правила за функциониране. Толкова и за правната култура, съвест и липса на почтеност на тези, които го избраха. Няколко пъти Гешев обвини авторите на въпросите към него, включително членове на ВСС, в \"политическо говорене\". Когато Атанаска Дишева от съдебния съвет обаче го попита какво означава този израз, той й викна арогантно: \"Ама сега ще се изпитваме ли?\" От реакции на Гешев се разбра, че той е с изключително нисък праг на приемане на критика – сериозен проблем за човек, зает в публичната сфера, при това в институцията, която трябва да се изправя срещу организираната престъпност и да защитава закона и интересите на гражданите. И да търпи упреците на обществото, когато не си върши работата. Картината става още по-изкривена от факта, че кандидатът реагира с безвкусни и дори опасни \"шеги\" дори когато става дума за изключително сериозни неща. Като например кой стои зад него и каква сила строи в две редици в негова подкрепа прокурори, полицаи, шофьори, чистачки, футболни агитки, безпросветни обитатели на гетата, помакини и ученици, избягали от час срещу обещание от 20 лева. \"На мен не ми е известно да ме подкрепят политико-олигархични кръгове. Олигарси не познавам. Например за това лице, за което ме питахте, депутата Пеевски, не го познавам, но съм му снемал обяснения по преписка. С г-н Прокопиев съм участвал в разпит. Това познаване ли е? Политици познавам - Данаил Кирилов. Питайте ме конкретно, за да ви отговоря и да сте щастлива.\" Подобна арогантност едва ли би била търпяна някъде в цивилизования свят, но в България тя породи възхищение у 20 души от Висшия съдебен съвет, които, за да се отчетат пред скритите си за публиката господари, се клеха в изключителните качества на кандидата и се опозориха до живот. В патоса си и желанието да се представи за \"доброто ченге\" Гешев се изтърва за \"страха, когато се събудите, да прочетете поредната медийна публикация срещу себе си и семейството си\". Това му навлече въпроса по какви критерии определя кои медии са обективни и кои не. \"По това дали пишат верни неща или не. Това ми е критерият. А това, че зад определени медии седят определени интереси, на мен ми е ясно\", каза кандидатът със самочувствието на мерило за това кое е вярно и кое не. Той нито скри симпатиите си към \"агенцията\", утвърдила се като бухалка на властта срещу всички критикуващи и имащи различни позиции, нито се посвени, че същата отново е докарала пред вратите на ВСС умопомрачителна агитка, прославила се с плакатите си \"Гешев – радост!\" Човекът, който заяви, че 99,99% няма да се кандидатира за главен прокурор, обясни така защо се е отметнал: \"Това, което надделя в личен план, са тези атаки, които започнаха, когато се очерта процедурата. Аз не съм човек, който се плаши и бяга. Аз нямам от какво да се притеснявам. Аз твърдя, че няма страна в ЕС, която да номинира главен прокурор и да го изслушва цял ден с над 100 въпроса. Няма такава процедура. Аз не бих си позволил да коментирам по никакъв начин и не бих се намесил в избора на шеф на адвокатурата. Дали условия са ми поставяни – не съм човек, на когото ще поставят условия, нито пък аз съм поставял условия. Аз казах, че съм готов, с ясното съзнание какво ще се случи. Когато е един (както бе с г-н Велчев), питаме защо е един? Когато са трима (както беше при избора на Цацаров) - защо са трима? Тук не става въпрос за принципност, а за безпринципност.\"  И като в пиеса на Чехов – пушката от първо действие гръмна на финала. Тогава, ядосан от председателя на Върховния касационен съд Лозан Панов, главният прокурор Сотир Цацаров изплю камъчето, че всички избори досега, разбирай и сегашният, са по една и съща схема и се случват не във ВСС, а \"в две други сгради\", които анализатори веднага локализираха в Банкя и Бояна. Ето какво каза Цацаров, който също през мандата си демонстрира нетърпимост към всякакви критики (дори и от читателите във форума на \"Дневник\") и даваше само контролирани интервюта: Така в опита си да атакува и Лозан Панов, и да брани процедурата за Гешев, той изпусна схемата. А тя отдавна не е тайна и дори си има лого: \"Не ми се подсмихвай, ти си го избра!\" Четирима души заслужават да бъдат извадени от унизителния състав на Висшия съдебен съвет, който потресе мислещите граждани в България със зависимостите си. Две смели жени – Олга Керелска и Атанаска Дишева, показаха независимост и класа. С колегите си Красимир Шекерджиев и Лозан Панов те се противопоставиха на назначението на главен прокурор.", "date": "2019.10.25", "title": "Бъдещият главен прокурор се показа в целия си блясък"}
{"url": "https://www.dnevnik.bg/evropa/2019/10/25/3981834_jitelite_na_rim_sa_prizovani_da_ne_izhvurliat_bokluk/", "text": "Жителите на Рим са призовани да не изхвърлят боклука си в контейнерите за смет днес, тъй като служителите по чистотата стачкуват, предаде ДПА. Стачката засяга всички общински услуги, включително градския транспорт и почистването на градските музеи и училища, като някои от тях може да останат затворени. Агенцията по събиране на боклука в Рим призова гражданите да изхвърлят в събота боклука си в уличните контейнери. Синдикатите свикаха стачката, за да протестират срещу евентуални съкращения и с искане за повече държавни инвестиции - нещо, което е трудно за град със значителни дългови проблеми. В Италия днес има обща стачка, засягаща влаковете, въздушния и градския транспорт, магистралите и пристанищата. Протестните действия са с искания за отмяна на неотдавнашните пенсионни и трудови реформи. Дори без стачката обществените услуги в Рим са пред пълен срив от години. Кметът Вирджиния Раджи от антисистемното Движение \"Пет звезди\" не успява да направи съществени подобрения, отбелязва ДПА. Компанията за градски транспорт разполага с остарели превозни средства, автобусите редовно се запалват, ескалаторите в метрото са изпочупени, а някои метростанции са затворени. Градът има хроничен проблем с боклука, главно заради недостига на центрове за преработка на отпадъците. /БТА", "date": "2019.10.25", "title": "Жителите на Рим са призовани да не изхвърлят боклук днес"}
{"url": "https://www.dnevnik.bg/bulgaria/2019/10/25/3981847_pravosudie_za_vseki_s_vuprosi_i_priziv_kum_prezidenta/", "text": "На 24 октомври Висшият съдебен съвет  избра нов главен прокурор  по порочна и компрометирана процедура с единствен кандидат, създала сериозни съмнения дори за противоконституционност на избора.  Дългото му изслушване  само затвърди създаденото от преди това трайно впечатление за недоказани нравствени и професионални качества, нужни за заемане на този толкова важен пост.\" Така от Инициатива \"Правосъдие за всеки\" реагираха след избора на Иван Гешев за главен прокурор. От неправителствената организация, която още в началото на процедурата поиска оставката на Гешев и оттеглянето на номинацията му, посочват, че вчера по време на изслушването той си е позволил да иронизира и квалифицира както граждански организации и адвокатски съвети, така и членове на ВСС. \"Не бяха коментирани актовете и дейността му като шеф на Специализираната прокуратура и зам. главен прокурор във Върховната касационна прокуратура въпреки поставените в този смисъл въпроси от председателя на Върховния касационен съд и от правни неправителствени организации. Това остави основателно съмнение за професионалната пригодност на кандидата за заемане на този пост\", смятат от \"Правосъдие за всеки\". И припомнят, че сега в процедурата идва ред на държавния глава. \"Крайно време е президентът Румен Радев да застане с реални действия зад категоричните си изказвания, че не би подписал указ за назначаване на спорна кандидатура и че върховенството на правото и борбата с корупцията са негов приоритет. Призоваваме държавния глава да обмисли сериозно този свой изключително важен акт, да не бърза с решението си като своя предшественик при назначаването на г-н Сотир Цацаров, още повече че не е обвързан с конкретен срок за произнасяне\", призовават от неправителствената организация. И допълват, че каквото и да реши президентът, то следва да го подкрепи със сериозни и разбираеми за гражданите мотиви. В тях трябва да намери място и отговор на въпроса доколко проведената процедура за избор и конкретно оказаното въздействие с позиции за подкрепа на многобройни дирекции и управления на МВР бе в унисон с Конституцията на Република България в частта за разделението на властите. \"Компетентен да се произнесе по това е Конституционният съд, а президентът на Републиката е сред малцината, които имат изрично предвидено в Конституцията правомощие да го сезират, включително с искане за задължително тълкуване на основния закон\", посочват от \"Правосъдие за всеки\". Според представители на организацията единодушната номинация на прокурорската колегия на ВСС и порочната процедура по избора на Иван Гешев за главен прокурор за пореден път са осветлили редицата несъвършенства в конституционната уредба на съдебната власт у нас. \"Намираме, че е крайно време за възобновяване на конституционния дебат за реформи в Съдебната власт, които да засегнат този път изрично устройството и организацията на прокуратурата, статута и начина на избор на Главния прокурор, отчетността му пред обществото, начина на формиране на Висшия съдебен съвет и допълване гаранциите за независимост на съда. Президентът има изрично правомощие да инициира изменение и допълнение на Конституцията, в това число и в нейната глава VI – Съдебна власт. Това е нещо, което досега нито един български президент не посмя да направи, но е крайно време то да се случи!\", убедени са от \"Правосъдие за всеки\". Те ще внесат конкретно мотивирано искане до президента Румен Радев следващата седмица. И задават въпросите: \"Г-н Президент, ще застанете ли на светлата страна на истината, справедливостта и върховенството на Правото? Ще бъдете ли първият държавен глава, който ще използва конституционната си законодателна инициатива и ще инициира ключови промени в Конституцията, за да усили българската държавност? Вие, г-н президент, в настоящия момент сте последната преграда пред оповестеното с избора на нов главен прокурор трайно спускане на мрака над задушеното правосъдие в България и се надяваме, че осъзнавате своята отговорност! Вие сте на ход!\". Политологът Теодор Славев от  Българския институт за правни инициативи  разясни какви са  трите варианта за действие , които стоят пред държавния глава. ", "date": "2019.10.25", "title": "\"Правосъдие за всеки\" с въпроси и призив към президента: Вие сте на ход"}
{"url": "https://www.dnevnik.bg/sport/2019/10/25/3981840_olimpiiskiiat_maraton_moje_da_e_v_3_ch_prez_noshtta_za/", "text": "Местните власти в Токио правят опити да задържат олимпийския маратон в града. Обсъждат се варианти началото на състезанието да е в 3.00 или в 5.00 часа. МОК съобщи преди седмица, че шосейните състезания от олимпийската програма, които включват и спортното ходене, ще бъдат преместени в Сапоро, намиращ се на 800 км на север от японската столица. В основата са притесненията на организаторите, свързани с очакваните горещини. Губернаторът на Токио Юрико Коике е критична спрямо решението. Тя посочи, че местната власт не е участвала във взимането му. МОК ще обсъжда темата на 30 октомври и 1 ноември.", "date": "2019.10.25", "title": "Олимпийският маратон може да е в 3 ч. през нощта, за да остане в Токио"}
{"url": "https://www.dnevnik.bg/sviat/2019/10/25/3981805_fond_na_pravoslavniia_oligarh_malofeev_obeshta_pone_25/", "text": "Руската Международна агенция за суверенно развитие (IASD), оглавявана от собственика на медийна компания \"Царьград\" Константин Малофеев, ще привлече 2.5 млрд. долара инвестиции в три африкански държави. Това съобщи  РБК , като се позова на прессъобщение на компанията. Малофеев, известен като \"православен олигарх\" с връзки с Кремъл,  има десетгодишна забрана да влиза в България  заради скорошния шпионски скандал, свързан с движение \"Русофили\". След като в последните години насочи вниманието си към медийния си бизнес, той също така се оттегли от политиката - доскоро бе член на парламентарната формация \"Справедлива Русия\". Сега инвестициите на новосъздадения фонд, обявени  на среща на върха Русия - Африка в Сочи , ще включват средства за строителството на нефтопровод в Нигер и развитие на транспортна и железопътна инфраструктура в Гвинея и Демократична република Конго, пише РБК. В разговор с деловото издание Малофеев отказва да коментира източника на средствата. Той обаче отбелязва, че очаква в най-близко бъдеще списъкът с клиенти на IASD, за чието създаване първо бе съобщено през септември, да се разшири. Малофеев вече е заявявал, че фондът цели да помага на африкански страни, които \"опитват да се освободят от икономическа и финансова зависимост от западния свят\". Подозренията, насочени към дейността на Малофеев, досега са били свързани с финансиране на непризнатите \"народни републики\" в Донецк и Луганск, както и на  движение \"Русофили\" , връзките с което доведоха до забраната за влизане.", "date": "2019.10.25", "title": "Фонд на \"православния олигарх\" Малофеев обеща поне $2.5 млрд. на Африка"}
{"url": "https://www.dnevnik.bg/politika/2019/10/25/3981861_filmi_i_razvlekatelni_igri_shte_ima_za_chlenovete_na/", "text": "С български филми и игри като табла и \"Не се сърди човече\" ще могат да запълват времето си членовете на секционните избирателни комисии в София, докато чакат да бъдат приети от общинската избирателна комисия да предадат протоколите и изборните книжа. В кътовете за почивка и изчакване в зала \"Арена Армеец\", където отново ще се предават документите, ще има и достатъчно вода и храна, обещаха отново от общинската комисия на пресконференция днес. За да се гарантира, че  няма да се стигне до хаоса от 2015 г.,  когато часове наред членове на комисии стояха заключени в \"Арена Армеец\" и не можеха да отчетат изборите, от общинската комисия залагат също на повече обучения, електронни приложения за проверка на това правилно ли се попълнени книжата, повече технически сътрудници, които да насочват хората и да им помагат. От комисията днес отчитат, че повече хора от секционните комисии са проявили интерес към обученията, отколкото на предишни гласувания. Сега те ще получават и по 10 лева за участие в инструктажите. На предишни избори обаче част от представителите на комисиите биваха сменяни в последния момент, което и сега няма как да бъде гарантирано. За да не се стига до сериозни забавяния при предаването на книжата заради неправилно попълнени протоколи и грешки при отчитането на данните, общинската комисия е разработила електронно приложение, чрез което самите членове на секционните комисии ще могат да проверяват за грешки и пропуски, преди да стигнат до отчитане пред експертите на общинската комисия. Все пак председателят на ОИК - София, Полина Витанова предупреди, че изчакване неминуемо ще има. Сега са създадени обаче по-удобни места за това, а не както преди – само по трибуните на залата. А докато чакат реда си, пристигащите над 4000 членове на 1609 секционни комисии в общината, ще имат възможност да гледат на екрани български филми или да играят развлекателни игри. Допълнително са осигурени над 150 технически сътрудници, които да помагат хората от секционните комисии, да ги насочват и настаняват. Има и осигурени медицински пунктове. Взето е още решение на комисиите в София да не се дават накуп всички бюлетини, отпечатани за съответната секция, което по закон е 110 процента от общо гласуващите в съответната секционна комисия. Така в секционните комисии ще са улеснени както с преброяването на неизползваните бюлетини, така и с последващото им носене в чували. Ако се наложело, общинската комисия имала готовност веднага да осигури допълнителни бюлетини там, където свършели. За да не се налага дълго носене на тежки чували с бюлетини и изборни книжа пък, колите, превозващи представителите на секционните комисии, ще спират непосредствено преди входа на залата, откъдето ще се влиза. За пореден път от комисията посочиха, че този път ще се влиза през три входа.", "date": "2019.10.25", "title": "Филми и развлекателни игри ще има за членовете на секционни комисии в София в изборната нощ"}
{"url": "https://www.dnevnik.bg/evropa/2019/10/25/3981857_es_se_gotvi_da_se_suglasi_s_otlagane_na_brekzit_no/", "text": "Главният преговарящ на Европейския съюз за Брекзит Мишел Барние заяви, че блокът все още не може да вземе решение за дължината на следващата отсрочка на излизането на Великобритания и няма да го направи до следващата седмица заради продължаващия дебат в Лондон по  искането на премиера Борис Джонсън  за предсрочни избори, предаде \"Гардиън\". След двучасова среща с посланиците на държавите членки в Брюксел Барние посочи, че \"отличната\" дискусия не е завършила с решение. Възможно е ЕС да не обяви решението си в понеделник или вторник, след като парламентът в Лондон гласува дали ще има предсрочни изброи във Великобритания. Мнозинството от държавите членки искат да приемат условията на  неохотно поисканата от Джонсън отсрочка  в писмо, което той изпрати в събота и според което Брекзит може да се отложи до 31 януари. Великобритания може да напусне по-рано, ако споразумението за оттеглянето бъде преди това ратифицирано от британския и от Европейския парламент. Френското правителство обаче най-открито иска яснота за целите на евентуална отсрочка. \"Французите са, винаги са французите\", каза високопоставен дипломат. Заявката на Джонсън, че ще оттегли законопроекта за споразумението, ако лейбъристите отхвърлят предложението му за избори на 12 декември, разтревожи Брюксел. По думите на френския президент Еманюел Макрон тримесечно удължаване ще има смисъл само ако има избори. В четвъртък френският министър по европейските въпроси Амели дьо Моншален каза, че е необходима яснота за следващите стъпки в Лондон, за да се вземе решение в \"следващите часове и дни\". Лидерът на лейбъристите Джереми Корбин заяви, че ще гласува за избори само ако ЕС потвърди, че ще даде тримесечна отсрочка. Източник от съюза коментира, че решението ще се вземе в понеделник или вторник, но няма да има специална среща, а ще се използва писмена процедура. Междувременно Джонсън подчерта, че ще продължи с плановете за напускане на ЕС и с вътрешния дневен ред на правителството, ако депутатите не подкрепят предсрочни избори, предаде \"Ройтерс\". Вчера в писмо до Корбин, в което Джонсън обясни, че ако ЕС се съгласи на отлагане на Брекзит до 31 януари, той ще се опита да прокара сделката си до 6 ноември. \"Ако депутатите искрено искат повече време да проучат тази прекрасна сделка, ще го получат, но трябва да се съгласят на парламентарни избори на 12 декември. Това е начинът да продължим напред\", каза Джонсън в телевизионно обръщение. По-рано тази седмица британските депутати подкрепиха законодателството за сделката за Брекзит, която Джонсън постигна с ЕС, но минути по-късно гласуваха против кратките срокове за одобрението му в парламента. По план Великобритания трябва да напусне ЕС на 31 октомври. Франция кара другите да чакат \"Ройтерс\" отбелязва, че ЕС се е съгласил с искането на Лондон за удължаване на крайния срок за Брекзит, но не е поставил нова дата за излизането, давайки на разделения британски парламент време да реши дали ще приеме плана на Джонсън за предсрочни избори. \"Имаше пълно съгласие за необходимостта от отсрочка\", коментира служител от ЕС след срещата на посланиците. \"Ще продължим работата през уикенда\", каза още той, добавяйки, че посланиците ще се срещнат отново в понеделник или вторник. По думите на дипломат Франция е накарала останалите 26 да изчакат. \"Всички искаха решение днес. Но Франция имаше проблем с това и искаше да се изчака до понеделник/вторник, за да се види какво ще стане в Лондон\", допълни той. Според чернова на документ, видян от \"Ройтерс\" преди петъчната среща, отсрочката ще бъде дадена, за да може да се завърши ратификацията на сделката за \"развода\" с ЕС. Не е посочена нова дата за Брекзит, но се казва, че раздялата може да се случи по-рано, ако ратификацията бъде завършена по-рано - идея, позната като гъвкава отсрочка. Не е ясно как ще отговори Корбин след отлагането на решението на ЕС. Какви са опциите за отсрочка четете  тук .", "date": "2019.10.25", "title": "ЕС още не може да реши колко дълга отсрочка на Брекзит да даде"}
{"url": "https://www.dnevnik.bg/kultura/2019/10/25/3981832_kristo_se_podgotvia_za_opakovaneto_na_triumfalnata_arka/", "text": "                        25 години след опаковането на Райхстага, дело на Кристо и съпругата му Жан-Клод де Гийебон, която почина на 74-годишна възраст през 2009 г., артистът с български корени се готви за осъществяването на една от най-големите си мечти - опаковането на Триумфалната арка в Париж, съобщава \"Дойче веле\", позовавайки се на германската агенция ДПА. Въпреки че проектът е планиран преди цели 50 години, той беше одобрен едва сега, и то за много кратък период от време. Кристо не крие, че вече е бил загубил надежда, че някога той може да стане действителност. \"Мечтая единствено за това: да опаковам изцяло Триумфалната арка\", каза той. Кристо, който от години живее в Ню Йорк, ще покрие Триумфалната арка с 25 хил. кв.м сребристо-син плат и ще представи творбата си пред публиката между 29 септември и 4 октомври 2020 г.      ДПА припомня, че Кристо е роден през 1935 г. в България. Той следва изобразително изкуство, а през 1956 г. бяга от страната през Виена. От 1958 г. живее в Париж, където се запознава с бъдещата си съпруга Жан-Клод, с която през годините реализираха много проекти. През 2016 г.  инсталацията на Кристо \"Плаващите кейове\"  в  езерото Изео в Италия  въпреки сравнително кратката си продължителност от 16 дни  се превърна в най-посещаваното художествено събитие за 2016 г.  според The Art Newspaper. С 1.2 млн. посетители \"Плаващите кейове\" се класира преди изложби на Музея на модерното изкуство в Ню Йорк - MoMA, \"Метрополитън\", Третяковската галерия и експозиции на импресионисти и стари майстори. През март тази година  режисьорът Андрей Паунов  представи на \"София филм фест\" новия си документален филм \"Да ходиш по вода\", разказващ за създаването на \"Плаващите кейове\". ", "date": "2019.10.25", "title": "Кристо се подготвя за опаковането на Триумфалната арка"}
{"url": "https://www.dnevnik.bg/sport/2019/10/25/3981845_vins_kartur_zapisa_istorichesko_postijenie_v_nba/", "text": "На 42 години Винс Картър сътвори история в Националната баскетболна асоциация (НБА). Американецът постави рекорд, като записа минути в 22-и пореден сезон. Картър се появи в игра за \"Атланта хоукс\" 6:52 мин. преди края на първата четвърт в мача срещу \"Детройт пистънс\". Американецът беше посрещнат с аплодисменти от публиката, въпреки че тимът му гостуваше. Досега Картър държеше постижението заедно с Кевин Гарнет, Дирк Новицки, Роберт Париш и Кевин Уилис, които имат 21 сезона в НБА. Американецът е последният активен играч, който е избран в драфт през миналия век. Картър беше избран под №5 през 1998 г. от \"Голдън стейт уориърс\". Картър не игра за тима от Калифорния, като в кариерата си е носил екипите на \"Торонто раптърс\", \"Орландо меджик\", \"Финикс сънс\", \"Далас маверикс\", \"Мемфис гризлис\", \"Сакраменто кингс\" и \"Атланта\". Той е сред най-опитните играчи в НБА, като е пети по брой изиграни мачове. Досега Картър е записал 1482 двубоя.", "date": "2019.10.25", "title": "Винс Картър записа историческо постижение в НБА"}
{"url": "https://www.dnevnik.bg/politika/2019/10/25/3981891_evropeiskite_socialisti_iskat_bulgariia_da_preosmisli/", "text": "Партията на европейските социалисти (ПЕС) изразява загриженост от отрицателните последици за политическата система в България, които ще има намаляването на партийните субсидии от 11 на 1 лев на глас и даването на възможност партиите да получават дарения от бизнеса. В позиция, приета от президиума на ПЕС по инициатива на президента Сергей Станишев след писмо на лидера на БСП Корнелия Нинова, социалистите призовават Народното събрание за преоценка на ситуацията. В заседанието на президиума в Хелзинки са участвали 29 партии от цяла Европа, членуващи в политическото семейство. Европейските социалисти посочват, че новите мерки засягат опозицията в България и предупреждават за риск от отстъпление от демократичните практики и върховенството на закона. \"Времето и начинът, по който тези промени бяха приети, оставят впечатление за политически ход с цел поставяне на основната опозиционна партия, членуваща в ПЕС – БСП, в неравностойна позиция в предизборна обстановка. С тези промени се създава възможност за неограничени дарения и спонсорство на политически партии от частни фирми, без необходимите законови гаранции, установени в други държави - членки на ЕС. Те представляват сериозна заплаха за демокрацията в България, особено при сегашното политическо управление в страната. Законодателните промени отварят вратата към нездравословни отношения между политическите сили и бизнеса, нарушавайки баланса между обществения и частния интерес. Възможността за \"приватизация\" на политически партии, а с това и на изпълнителната и на законодателната власт, е осъдителна. В интерес на всички български граждани, както и на ЕС като цяло, е да не се позволява отстъпление от демократичните стандарти и принципи\", се посочва в позицията. Европейските социалисти ще продължат да наблюдава въздействието на тези тревожни за тях мерки и изразяват готовност за сътрудничество с партията БСП.", "date": "2019.10.25", "title": "Европейските социалисти искат България да преосмисли намаляването на партийните субсидии"}
{"url": "https://www.dnevnik.bg/ot_vas/novini_ot_vas/2019/10/25/3981689_krepost_enisala/", "text": "Това е средновековната крепост Енисала, разположена на висок хълм в Дунавската делта, на територия, която векове наред е била българска.  Българското име на селото е Ново село. Когато турците завладяват тези територии в началото на XV век, те прекръстили Ново село на Йенисала.", "date": "2019.10.25", "title": "Крепост Енисала"}
{"url": "https://www.dnevnik.bg/evropa/2019/10/25/3981912_britanskata_policiia_arestuva_muj_i_jena_po_sluchaia_s/", "text": "Британската полиция, разследваща смъртта на 39 души, за които се смята, че са  китайски граждани  и които  бяха открити  в хладилен камион близо до Лондон, съобщи, че е арестувала днес още двама души по подозрение за трафик на хора и продължава да разпитва шофьора като заподозрян за убийство, предаде \"Ройтерс\". След като Китай настоя за строги наказания за замесените в случая, полицията заяви, че е задържала мъж и жена, и двамата на 38 години, в град Уорингтън, Северозападна Англия, по подозрение за причиняване на смърт и за участие в престъпен сговор за незаконен превоз на хора през границата. Двадесет и пет годишният шофьор от Северна Ирландия остава в ареста. Той не е официално идентифициран, но източник, близък до разследването, каза, че става въпрос за Мо Робинсън от Портадаун. Разследващите по-късно ще решат дали да го обвинят в престъпление, да го освободят или да поискат от съда повече време, за да го разпитат. Междувременно започнаха аутопсиите, които да определят как точно са починали хората, а криминалисти опитват да установят самоличността им, което според полицията ще отнеме много време. Китайското посолство в Лондон съобщи, че е изпратило екип в Есекс, а говорител на китайското външно министерство посочи, че полицията все още не е могла да потвърди националността на починалите. По-рано тази седмица българското външно министерство  заяви, че камионът е  на регистрирана във Варна на 19 юни 2017 г. от фирма на ирландска гражданка (според британските медии това е направено най-вероятно, за да се плащат по-ниски данъци), на следващия ден е напуснал страната и никога повече не се е връщал. От години нелегални имигранти се опитват да достигнат Великобритания, като пътуват тайно в камиони и често правят опит да влязат в Обединеното кралство от континентална Европа. Най-голямата трагедия с нелегални имигранти във Великобритания беше през 2000 г., когато британски митнически служители откриха телата на 58 китайци в камион за домати на пристанище Дувър. Превозното средство тогава тръгнало от белгийското пристанище Зеебрюге, откъдето е тръгнал контейнерът в сегашния случай.", "date": "2019.10.25", "title": "Британската полиция арестува мъж и жена по случая с десетките мъртви в хладилен камион"}
{"url": "https://www.dnevnik.bg/analizi/2019/10/25/3981831_nai-golemite_vragove_na_bsp_veche_sa_ninova_geshev_i/", "text": "                         Не, след изборите Бойко Борисов вече няма да е най-големият враг на БСП. През последната половин година той направи, каквото можа, за да я обезсили. ГЕРБ отряза крилата на Столетницата с драстичното намаляване на партийните субсидии, а самият Борисов вместо на \"куц крак\", както го направи веднъж преди години, спечели евроизборите с \"джипката\" на НСО и излъчване във фейсбук на обиколките му с министрите из страната. На път е да стори същото, макар и не така убедително, и на местния вот, развеждайки пред електората някои от (кандидат-) кметовете на ГЕРБ. След балотажите на 3 ноември най-големите врагове на БСП ще се казват Слави Трифонов, Иван Гешев и Корнелия Нинова. Защо път точно те? Сякаш най-парадоксално е причисляването към тази \"тройка\" на лидера на партията. Тези дни Нинова заяви по \"Нова тв\" категорично, че от предстоящите избори. \"Всички, които се канят да ми искат оставката, да почакат малко. Ще имат такава възможност през май догодина. Няма да им позволя повече да разбиват партията\", каза Нинова. С други думи, въпреки че се очертава да загуби трети поред избори – надежда за промяна всяка забравете. Очаква се резултатите от местните избори да бъдат отчетени като успех за БСП на фона на катастрофалното й представяне през 2015 г. Тогава тя не успя да вземе кметското място в нито един областен град. Според шефа на червените сега партията може да спечели в пет-шест областни центъра. По-вероятно е това да се случи в два-три. Социалистите със сигурност ще имат и доста повече общински съветници отпреди четири години. Бутилката ще е повече от \"полупълна\", ако обявилата се за независим кандидат Мая Манолова, подкрепена от БСП, спечели в София. Но може да се окаже и \"полупразна\", защото се очертава БСП да загуби катастрофално изборите в знакови градове като Пловдив, Варна, Бургас, Стара Загора, Велико Търново и др. В някои от тях вероятно ще бъде трета, че дори и четвърта политическа сила. Как с такова лице да претендираш и как да ти повярват, че си реална алтернатива на ГЕРБ? От заслужената гордост на БСП като основен стожер на победата на Румен Радев на президентските избори, устрема към властта на парламентарния вот и стремежа към победа на евроизборите през май няма и следа. Нинова критикува ГЕРБ и Борисов и говори за болките на хората: екологията, демографията, здравеопазването и икономиката и доходите, но звучи някак си уморено. Кампанията ще се запомни с това как тя позира с огромни букети, връчени й от партийни активисти, сякаш празнува някакъв юбилей. Елена Йончева – безпартийното острие на червените за евровота, е притихнала в Брюксел. както ми сподели един симпатизант на левицата от столичен квартал с борческо име. Последното му съмнение идва от брандираната в зелено кампания на бившия омбудсман. Левите избиратели все още не могат да си отговорят и на въпроса какви всъщност са истинските отношения на Манолова с Борисов и ГЕРБ. Без да иска, избраният за главен прокурор от Висшия съдебен съвет (ВСС) Иван Гешев вече също се е превърнал в сериозна заплаха за бъдещето на БСП. Отношението към кандидатурата му беше лакмус за \"лявото\" на БСП. \"Позитано\" 20 се държа в пълен разрез с характерното за прогресивните партии в Западна Европа поведение в аналогични случаи. Левицата е крайно чувствителна дори само при намек за отхвърляне на принципа за разделението на властите, какъвто направи преди време Гешев в качеството си на зам. главен прокурор. БСП се дистанцира с на пръв поглед юридически аргументи от заемане на позиция по въпроса за предрешения избор на наследника на Цацаров. Въпрос, който прокара поредния разлом в българското общество – между едно прогресивно малцинство, настояващо за плуралистично състезание за невралгичния пост и съмняващо се в професионалните и морални качества на новия обвинител №1, една малка, но гласовита прослойка от поддръжници на този избор, респ. на статуквото, и голямо пасивно мнозинство, затънало в безразличие. Корнелия Нинова подчерта по \"Нова тв\", че законът забранява на политическите партии да предлагат кандидатури за главен прокурор, и прехвърли топката към премиера Борисов и правителството, които не предложиха алтернативен кандидат. \"Решението в тази ситуация е да се направят промени в Закона за съдебната власт, които да наложат съдебен контрол върху решенията на главния прокурор\", каза Нинова. По същество тя е права. Но има съществена разлика от това да не можеш да предлагаш кандидат за главен прокурор и да имаш ясна политическа позиция по възникналия казус. Досега БСП е припознавана за алтернатива на ГЕРБ, противопоставяна като такава от гербаджии и от Борисов, от неговите партийни говорителки и от избирателите\", прогнозира журналистът Иван Бакалов в е-vestnik. Според него \"с този избор, против който БСП не възрази с нищо на нито един етап, уж опозиция, се разписа като сътрудник на това управление. В политиката да изразяваш мнение още не значи намеса в независимата съдебна власт\". Бакалов припомня, че сътрудничеството между ГЕРБ и БСП е започнало с избора на членове на ВСС от квотата на парламента. То стана по новия закон с квалифицирано мнозинство. \"И ГЕРБ нямаше как да си изберат членовете на ВСС без помощта на БСП. И се споразумяха – вие моите 4, ние вашите 3. Е, тези сега избраха Гешев. А сега и ситуацията се промени, след като ГЕРБ премахна субсидията за партиите, БСП е смачкана и се надява и тя не знае на какво. Но с Гешев очевидно има сделка.\" Слави Трифонов все още няма как да бъде припознат като враг на БСП, макар че е доказал, че я недолюбва. Стартирал с голямо закъснение политическия си проект \"Няма такава държава\", той ще направи по-сериозен опит да пренесе шоуто в политиката едва след местните избори. Надали ще изиграе ролята на Спасител като Царя от 2001 г. и Генерала от 2009 г., но има потенциал да се нареди на опашката за балансьори в парламента. Въпреки това обаче претендиращата да бъде антисистемна формация на Трифонов има ресурс да откъсне живо месо от БСП. Тя свири на популистки и националистически струни, а такива мелодии се харесват все повече от електората на БСП. Той така и не усети никакви ползи от неолибералния завой при Станишев, чийто венец беше \"плоският данък\", и не почувства нищо от плахия опит на Миков да върне партията в лявото русло. За сметка на това Заплахата \"Слави\" дебне, разбира се, и стопяващия се електорат на \"Воля\", както и четирите основни националистически формации (ВМРО, НФСБ, \"Атака\", \"Възраждане\"). Но при националистите лоялността към лидера и партията е по-голяма, защото е формирана години наред, а ръководството на БСП продължава да дезориентира поддръжниците си по отношение на идентичност, ценности и политическа линия. Този набор от дефицити представлява най-големият проблем за социалистите. При тях липсва реална лява опозиция, макар че има фигури, които могат да я оглавят и структурират. Въпреки това Столетницата ще остане още известно време втория по значение политически субект в България. Постепенно обаче ще загуби ролята поради най-тривиални демографски причини – стареещ електорат и липса на свежи попълнения, които да преобърнат устойчиво дневния й ред в интерес на малкия човек, хората на наемния труд, бедните, експлоатираните малцинства. \"Искаме да отворим БСП и да разширим подкрепата за нашите политики. Целта ни е заедно с граждански сдружения и организации да се обединяваме около безспорните авторитети, които са ляво мислещи хора и припознават нашата програма\", казва Корнелия Нинова. Има ли обаче кой да й повярва?", "date": "2019.10.25", "title": "Най-големите врагове на БСП вече са Нинова, Гешев и Трифонов"}
{"url": "https://www.dnevnik.bg/video/deniat_s_veselin_dremdjiev/2019/10/25/3981928_metodi_lalov_ako_ima_vtori_tur_mejdu_fandukova_i/", "text": "Водачът на листата на \"Демократична България\" за общински съветници в София Методи Лалов обяви, че не би гласувал на балотаж, ако до него стигнат кандидатът на ГЕРБ Йорданка Фандъкова и независимата и подкрепена от БСП Мая Манолова. В предаването \"Денят с Веселин Дремджиев\" по ТV+ и TV1 той уточни, че няма да подкрепи вариант \"между едно и друго зло\". \"Ще подкрепя гъбарството. Има избори, които са невъзможни. Ако има втори тур между тези две госпожи, това ще е като избора на Гешев – предизвестен и негативен край\", каза още Лалов.", "date": "2019.10.25", "title": "Методи Лалов: Ако има втори тур между Фандъкова и Манолова, това ще е като избора на Гешев"}
{"url": "https://www.dnevnik.bg/evropa/2019/10/25/3981926_kitai_kritikuva_es_za_prisudenata_nagrada_saharov_na/", "text": "Пекин реагира остро на  присъдената от Европейския парламент награда \"Сахаров\"  за човешки права на уйгурския интелектуалец Илхам Тохти, който е осъден на доживотен затвор в Китай за сепаратизъм, предаде \"Франс прес\", цитирана от БТА. \"Надявам се, че Европа ще може да уважава вътрешните работи и съдебната независимост на Китай и ще избягва да отдава заслуги на един терорист\", заяви говорител на китайското външно министерство. Бившият професор по икономика в пекински университет бе осъден през 2014 г. от китайското правосъдие за \"сепаратизъм\" в рамките на един процес, на който реагираха негативно част от чуждестранните правителства и правозащитни организации. В началото на месеца Китай сериозно разкритикува кандидатурата на Тохти и обвини Европарламента, че подкрепя тероризма. В съобщение на ЕП се посочва: \"Илхам Тохти е поддръжник на диалога и се застъпва за прилагането на законодателството в Китай за регионална автономия. През 2014 г. е осъден на доживотен затвор по обвинения за сепаратизъм. Въпреки това той продължава да отстоява умерената си позиция. От 2017 г. над 1 млн. души от уйгурското малцинство са задържани в лагери.\" Наградата \"Сахаров\" за свобода на мисълта се присъжда на личности, дали изключителен принос в борбата за правата на човека в целия свят, като насочва вниманието върху нарушенията на правата на човека и подкрепя лауреатите и тяхната кауза. Миналата година  неин носител  бе осъденият в Русия за подготвяне на терористични актове в Крим режисьор Олег  Сенцов .", "date": "2019.10.25", "title": "Китай критикува ЕС за присъдената награда \"Сахаров\" на уйгурски интелектуалец"}
{"url": "https://www.dnevnik.bg/politika/2019/10/25/3981940_prozrachnost_bez_granici_napomnia_za_vuzmojnite/", "text": "Асоциация \"Прозрачност без граници\" припомни какви са възможните нередности и нарушения в деня на изборите за местна власт, които ще се проведат в неделя (27 октомври). От асоциацията призовават избирателите да упражнят правото си на избор и да съдействат за ограничаване на нарушенията. \"От Вас зависи да се противопоставяте на нередностите и да сигнализирате за нарушенията в изборния процес\", се казва в съобщение на \"Прозрачност без граници\". Ето и съветите: Проверяват внимателно дали присъствате в съответния избирателен списък и едва след това подават бюлетината. Осигуряват възможност да гласувате необезпокоявано, при запазване тайната на вота (например никой не присъства на по-малко от 3 метра от тъмната стаичка, няма пряка видимост към тъмната стаичка, екранът на електронната машина за гласуване се вижда само от избирателя, няма външни лица в секцията). Боравят правилно с бюлетините: откъсват пред вас бюлетината от кочана, поставят първи печат върху нея, след гласуването сверяват дали контролният номер в долния ъгъл съвпада с номер от кочана, поставят втори печат и откъсват пред Вас поредния контролен номер (без да разкриват тайната на вота и да проверяват как сте гласували). Вписват в съответния избирателен списък данните Ви по лична карта и Ви канят да поставите подпис, след като сте гласували. Не е допустимо да присъстват кандидатите, представители на местни власти и хора без обозначен статут. Могат да присъстват само: членовете на секционните комисии; избирателите; застъпниците; наблюдателите; журналисти (докато правят репортаж за протичането на изборния процес). Членовете на СИК, застъпниците и наблюдателите задължително носят обозначителни знаци. можете да се оплачете пред Общинската избирателна комисия. ОИК е длъжна да вземе решение незабавно и да го публикува на сайта си заедно с постъпилия сигнал. На вратата на изборното помещение са посочени телефони за връзка с ОИК. При съмнение за престъпления като купуване на гласове, осъществяване на контрол и натиск върху избирателите сигнализирайте компетентните органи – МВР, районна прокуратура или РИК/ЦИК, призовават от \"Прозрачност без граници\" и изброяват Присъствие на хора без обозначителни знаци, застъпници или представители на партии, които проследяват как гласуват избирателите. Организирано безплатно извозване с автобуси, леки автомобили, съпровождане на избиратели и групово гласуване. Даване на указания на избирателите за кого да гласуват. Разпитване на избирателите за начина, по който възнамеряват да гласуват. Оказване на натиск върху избирателите да гласуват по определен начин. Възпрепятстване на избирателите да гласуват. Събиране на лични карти и изготвяне на списъци с лични данни на избиратели. Разкриване тайната на вота. Отправяне на заплахи за физическа саморазправа и оказване на тормоз върху избирателите. Раздаване на пари. Опрощаване на дългове. Раздаване на хранителни продукти, дърва за огрев и други материални облаги. В тези случаи съветът е да се обръщате своевременно към служителите на МВР. Те са длъжни да реагират незабавно, да проверят сигнала и да прекратят незаконни действия. На вратата на изборното помещение са посочени телефони за подаване на сигнали до РУ на МВР и до дежурния прокурор. МВР поддържа и централизирана линия за сигнали за изборни нарушения: 02/ 982 2232, както и e-mail:  izbor@mvr.bg , припомнят от \"Прозрачност без граници\". Можете да подадете сигнал и до Асоциация \"Прозрачност без граници\" на безплатен телефон – 0800 11 224. Нашият екип може да Ви даде съвет как да защитите своите права.", "date": "2019.10.25", "title": "\"Прозрачност без граници\" напомня за възможните нарушения в деня на изборите"}
{"url": "https://www.dnevnik.bg/sport/2019/10/25/3981938_levski_prepodpisa_s_golmaistora_si/", "text": "Един от основните играчи на \"Левски\", Станислав Костов, удължи договора си с клуба, съобщиха сините. Нападателят, който през миналия сезон беше водещ реализатор на отбора и на първенството с 24 гола, ще остане на \"Герена\" до 2022 г. \"Нападателят на \"Левски\" Станислав Костов продължи договора си с ПФК \"Левски\" за нови две години. Настоящият контракт е до 30 юни 2022 година, като дотук офанзивният футболист има 56 мача и 27 гола за тима\", написаха сините. В момента Костов лекува контузия, заради която не може да играе. Той се подложи на операция в Германия преди няколко седмици. От началото на сезона нападателят взе участие в едва пет мача във всички турнири. Той не успя да се разпише нито веднъж, като се отчете с една асистенция за 193 минути.", "date": "2019.10.25", "title": "\"Левски\" преподписа с голмайстора си"}
{"url": "https://www.dnevnik.bg/politika/2019/10/25/3981936_borisov_postovete_i_privilegiite_nikoga_ne_sa_bili/", "text": "Премиерът и лидер на ГЕРБ Бойко Борисов поиска извинение за грешките на кметовете, увери, че е взета поука и добави, че в партията постовете и привилегиите никога не са били важни. Във видеообръщение във \"Фейсбук\" той се обърна към гражданите с \"мили мои\", увери, че отборът на ГЕРБ е най-добрият и поиска подкрепа за него от всички, които са доволни от изградените тротоари, улици, пречиствателни станции, магистрали, жп линии, детски градини, училища, театри, опери. \"Извиняваме се, просим и вашето внимание и извинение, ако някъде с майсторлъка сме направили така, че някой ремонт да не ви хареса много, но сме го поправили след това. Подкрепете ни, отборът, който ГЕРБ излъчва, е най-подготвеният, най-можещ, най-знаещ, доказан. И сме се поучили от грешките си и в следващите мандати на кметовете няма да ги допуснем\", увери Борисов. В последния ден от предизборната кампания лидерът на ГЕРБ благодари на съпартийците си за труда и енергията, положени \"в тази нелека надпревара\" във всяко село, квартал и град. \"И този път ние от ГЕРБ бяхме сред хората. Стиснахме ръцете им и чухме критиките им - лично очи в очи. Поздравявам и колегите от смесените региони, където се водеше най-тежката предизборна надпревара\", написа Борисов в профила си. \"Постовете и привилегиите никога не са били важни за нас. Който не е работил в интерес на гражданите – разделяли сме се с него. И занапред ще е така!\" увери партийният лидер. ", "date": "2019.10.25", "title": "Борисов: Постовете и привилегиите никога не са били важни за нас"}
{"url": "https://www.dnevnik.bg/sport/2019/10/25/3981837_nacionalniiat_fenklub_na_levski_huliganstvoto_ne_moje/", "text": "Репресивният подход не може да доведе до решаване на проблема с футболното и спортното хулиганство. Това заяви говорителят на Националния клуб на привържениците (НКП) на \"Левски\" Степан Хиндлиян на пресконференция по темата за скандала покрай  мача на националния отбор с Англия (0:6) . \"Ние сме дълбоко убедени, че явлението спортно хулиганство не може да бъде решено единствено и само едностранчиво и чрез репресивен подход\", каза той. На мача с англичаните лица, свързани със \"София-Запад\", която е част от НКП, бяха снимани да показват нацистки поздрав. Малко преди края на първата част групата запалянковци организирано напусна стадион \"Васил Левски\". \"Всеки, който е бил на стадиона, знае, че подвиквания и жестове е имало от абсолютно всички части на стадиона, в които е имало български привърженици. Факт е, че тези момчета привлякоха вниманието върху себе си, защото са разпознаваеми лица от сектор Б, тъй като са отишли на мача и са излезли като група\", каза Хиндлиян. От НКП посочиха, че два месеца по-късно все още нямат отговор от ръководството на \"Левски\" след изпратени \"предложения за постигане на договорености за дългосрочна работа\". Според представителите на фенската организация клубът трябва да има ключова роля в процеса, като възпитава и образова привържениците, посещаващи мачове. В търсене на решение По думите на Хиндлиян подобни прояви ще продължат да се случват, докато не се постигне колаборация между клуб и привърженици. \"Не отричам, че имаме проблеми вътре при нас, но трябва да се започне от някъде. Има дълбоки причини за това, което се случва\", каза той. Според него в преработения закон за спортното хулиганство има пропуски. Хиндлиян посочи, че процесът за справяне с проблема е широк, и обвързва държавата и обществото. \"В голяма част от постановленията на наказаните след мача не пише, че са издавали маймунски звуци или че са вдигнали изпъната дясна ръка, а че са показвали среден пръст. Това се случи в деня, в който  вицепремиерът размаха такъв по един телевизионен канал \", каза той. И добави, че и възпитанието е фактор. \"Знаете как се държат родителите по време на мачове на детско-юношеския футбол. Не може при тоталното отсъствие на държавата от образование, спорт, култура и превенция цялата вина да се прехвърля върху една организация с нестопанска цел.\"      Разцеплението в \"Левски\" Хиндлиян добави, че разделението на публиката на \"Левски\" е огромен проблем. \"А още по-голям проблем е, че това е целенасочен и добре управляван процес\", каза той, без да навлиза в детайли. \"НКП има за цел да прави събития, да разширява левскарството и да го популяризира\", добави говорителят на организацията и върна топката към клуба. В последните години \"Левски\" много пъти беше наказван заради поведението на публиката си. От НКП обясниха, че това може да се реши чрез образоване на хората, които ходят по мачовете. \"Най-вероятно на някого е изгодно да се случват подобни неща. На нас не ни е изгодно да се случват зловредни прояви, които носят щети и глоби на клуба ни. Най-лошото, което ни се случва, е да ни наказват без публика. \"Левски\" толкова рядко играе интригуващи, смислени мачове и ние не можем да сме на стадиона заради това.\"", "date": "2019.10.25", "title": "Националният фенклуб на \"Левски\": Хулиганството не може да се спре с репресия"}
{"url": "https://www.dnevnik.bg/sviat/2019/10/25/3981958_ruski_telekom_oproshtava_dulga_na_orlica_razorila/", "text": "Руският телекомуникационен оператор \"Мегафон\" опрощава дълга на орлицата Мин, който тя натрупала със скъпи смс-и от Иран, изпратени от датчика й за проследяваме, докато участвала в орнитоложки проект за проследяване на степните орли, предаде ТАСС. Компанията освен това разработва изгодни тарифи за Центъра за реабилитация на дивите животни в Новосибирск, които ще отчитат особеностите на миграцията на птиците. Проект на сибирски орнитолози за проследяване на степните орли бе застрашен от прекратяване, след като една от птиците отлетяла до Иран, откъдето учените започнали да получават стотици скъпи смс съобщения с координатите ѝ. В проекта участват 13 орли, на всеки от които е прикрепен датчик за проследяване. На ден се правят общо 12 замервания, данните за движението се архивират и след това се изпращат с смс-и до централата на учените, веднага щом птицата попадне в обхвата на комуникационна мрежа. Орнитолозите се надявали, че след почивка в Казахстан орлицата Мин ще се върне в Русия и едва след това ще се отправи към Иран, Саудитска Арабия и Египет. Оказало се обаче, че тя има други планове. Всяко съобщение струва на центъра 49 рубли (0.69 евроцента). В резултат парите за проекта свършили много бързо и орлите успели да \"усвоят\" бюджета за цялата година за само девет месеца и половина. Сега учените са принудени да събират пари за проекта в интернет. Те са започнали дарителска кампания, приходите от която ще бъдат разпределени между всички птици. В замяна всички желаещи ще могат да проследяват заедно с учените движението на степните орли. /БТА", "date": "2019.10.25", "title": "Руски телеком опрощава дълга на орлица, разорила сибирски учени"}
{"url": "https://www.dnevnik.bg/sviat/2019/10/25/3981960_gurciia_vuvejda_izvunredni_merki_za_dvijenieto_po/", "text": "Гърция въвежда извънредни мерки за движението по пътищата от 26 до 28 октомври. Тези три дни са почивни за страната, припомня Министерството на външните работи. Предвижданите мерки включват: - Охраняване на пътната мрежа по сектори според пътните условия във всеки район; - Повишено полицейско присъствие и засилено охраняване на отсечки от пътната мрежа, където се наблюдават по-често пътнотранспортни произшествия; - Засилени мерки на \"Пътна полиция\" при влизане и излизане от големите градски центрове, където има оживено движение; - Засилени мерки на пътна полиция на места, където има масово придвижване на пътници (летища, пристанища, гари и др.); - Специални мерки на места, където ще има празнични чествания. Забрана за движение на камиони с полезен товар над 1.5 тона от 25 октомври следобед до 28 октомври включително ще има на отделни пътни участъци на автомагирстралите Α8 (Атина – Патра), Α1 (Атина – Солун – Евзони), А11 (Схиматари – Халкида) , А5 (Йониа одос), А7 (Централен Пелопонес), А71 (Левктро – Спарта) , както и националните магистрали Солун – Неа Муданиа и Солун - Кавала.", "date": "2019.10.25", "title": "Гърция въвежда извънредни мерки за движението по пътищата в идните три дни"}
{"url": "https://www.dnevnik.bg/analizi/2019/10/25/3981915_ne_procedurata_a_bezgrubnachieto_na_vss_instalira/", "text": "                         Гледам, че всякакви гузни душици опитват да търсят алиби за своята активна или пасивна колаборация в инсталирането на Гешев за главен прокурор с опорката, че виновна била процедурата. А, понеже процедурата била \"приета\" от мен, съм виновен аз. Накратко: Христо Иванов избра Гешев. Не съм сигурен доколко изобщо има смисъл да отговарям*, но все пак, ако някой иска да чуе и моята гледна точка, да кажа. Да започнем с уточнението, че последните изменения в тази процедура бяха внесени в парламента не от мен, а от наследничката ми на поста, но не това е същественото. Същественото е, че не процедурата взема решенията, защото тя не е някакъв изкуствен интелект или самоизпълняващ се автоматизиран алгоритъм. Решенията се взимат от конкретните членове на ВСС. Процедурата има за цел единствено да създаде предпоставките за едно информирано, прозрачно и отговорно решение от страна на всеки от членовете, стига те да имат волята за това. Съответно, процедурата уреди дълъг период за тези назначения, така че да има достатъчно време и за дебат, и за размисъл, и за формиране на обществена реакция. Въведоха се и цяла поредица проверки и събиране и публикуване на документи, така че ако някой има волята наистина да провери качествата и миналото на кандидатите, да има инструментите за това. Предвиди се възможността за поставяне на въпроси от външни лица, подсили се изискването за мотивиране на вота, въведе се излъчване на заседанията в интернет. Много важно беше премахването на тайното гласуване Но всичко това са само инструменти и предпоставки, то не може да замести волята и отговорността на членовете на съвета. Доколкото мога да се ориентирам във версиите на опорката за \"отговорността на процедурата\", има две по-конкретни критики: - относно гаранциите за наличие на конкуренция, - и относно принципа прокурорите да си решават. По отношение на процедурните причини да има само един кандидат, се изтъкват два аргумента: - защо не е разширен кръгът на имащите право да номинират, - и защо не е въведено задължение да има поне двама кандидати. Нищо не е пречило на министърката или тогавашното мнозинство на ГЕРБ (включително Данаил Кирилов) да въведат тези решения, щом считат, че те биха помогнали. Нищо не пречеше на Кирилов и като министър да инициира такива промени. Личното ми мнение е, че те не биха променили нищо по същество, а дори, в някакъв смисъл биха спомогнали за камуфлиране на реалността. Имаме изобилни примери по създаването на фалшиви \"структури на гражданското общество\", които изпълняват всякакви мръсни поръчки. Не мисля, че ако Гешев беше издигнат от УНСС, а организация на Бареков, Яне Янев или Петьо Еврото беше издигнала, например прокурор Франтишек, това щеше да промени нещо, освен да замъгли отговорността на членовете на ВСС за издигането на такива хора. Не мисля и, че, ако при очевидно предрешен избор от един доказал пълната си зависимост от Цацаров и Пеевски състав на ВСС, все пак някой читав кандидат беше придуман да се включи в надпреварата, той или тя би бил нещо повече от мюре, което създава привидност за приличие. И за това имаме доста примери. Напротив, ако имахме състав на ВСС или министър на правосъдието, които имаха волята да търсят обективно най-добрия кандидат сред една конкурентна листа, те можеха да поканят публично да им бъдат предлагани кандидатури, които те да внесат формално. Това, обаче, не би премахнало тяхната отговорност за тези кандидатури, докато в другия случай, до момента на окончателното гласуване, членовете на ВСС щяха да бъдат видимо \"невинни\", след което да се скрият зад \"колективния принцип\". Очевидно неподходящ човек беше наложен по решение, взето предварително и извън ВСС, като членовете просто участваха в една фасадна фалшификация за пред камерите. При това положение, наличието на втора кандидатура можеше единствено да послужи за камуфлаж, смокинов лист, прикриващ до последния момент (без)отговорността на членовете на ВСС. Сега, поне изначално беше ясно какво се случва и кой е отговорен, остава само да имаше някаква обществена или медийна реакция. По темата \"прокурори да си избират прокурора\", никога предлаганите от мен реформи не са имали подобна цел. Първостепенната ми цел винаги е била, в рамките на безумните ограничения на прокараното от Филчев конституционно решение 3 от 2003 г., да изолираме съдиите от прокурорско влияние. Съдийското самоуправление, при липса на командно-административна йерархия в съда, е важна гаранция за съдебната независимост. Не случайно, доколкото изобщо имаше опозиция на избора на Гешев, тя дойде от съдийската колегия, и то от професионалната квота. Напротив, при прокурорите няма никаква причина да се въвежда или цени самоуправлението, а приравняването им по статут и гаранции за независимост със съдиите е перверзия, която доведе до огромни щети. За разлика от председателите на двете върховни съдилища, които са първи сред равни и имат само организационни функции, главният прокурор е една от най-овластените фигури в републиката и неговият избор ТРЯБВА да бъде под максимален демократичен контрол, което значи и да бъде политизиран по адекватен начин. която би могла да се превърне в инструмент за някаква форма на засилена отчетност. Но точно по тази причина, с огромно мнозинство, включващо ГЕРБ, това предложение беше отхвърлено Иначе, моето убеждение е, че прокурорите нямат място във ВСС изобщо, а главният прокурор трябва да бъде директно избиран и контролиран от парламента с цел - ясна политическа отговорност и демократична отчетност пред избирателите. Идеята толкова власт да се разпределя \"независимо\" от някакви подставени и зависими анонимници в една черна кутия, наречена прокурорска колегия, е очевидно безумие. И това безумие е сред най-важните фактори за наличието на система на паралелна, скрита, безотчетна и престъпна власт в България днес. Все пак, по един парадоксален начин, тази процедура си свърши работата. Тя изначално освети факта, че цялата прокурорска колегия е мобилизирана да прокара Гешев със силата на скритите зависимости и професионалното безгръбначие. Чрез възможността за становища, тя освети не само тоталитарния режим вътре в прокуратурата, но и участието на изпълнителната власт в лансирането на Гешев чрез подкрепата за него от множество структури на МВР и ДАНС, при които никога не е имало нищо спонтанно или случващо се \"отдолу на горе\". За всеки, който е имал и най-малко желание да се ориентира в характеристиките на Гешев, процедурата ясно демонстрира отказа на членовете на ВСС да направят реално проучване на неговите качества. Не беше направен реален анализ на неговата работа като прокурор, не беше обсъдена дейността му по делото за КТБ, не беше дадена професионална, етична и човешка оценка на ареста на Иванчева и Петрова. ВСС напълно отказа да се занимае с публичния език на Гешев, неговите недопустими политически изказвания, използването на прикрити заплахи, споделянето на откровено пещерни възгледи и Аз лично подадох сигнал за фрапантна политическа атака и нарушение на всякакви етични стандарти, който беше смачкан от ВСС с върховно безочие. Цялата тази нагла фалшификация на процес на отговорно взимане на решение в съответствие с изискванията на закона се случваше публично и в течение на месеци. Остава само да имаше кой да реагира. Но моментът на върховна прозрачност, дори разголване, дойде вчера. Часове наред, охранявани от Недялко Недялков и неговия башибозук, с пълното съдействие на полицията, мнозинството от членовете на ВСС отказваше да задава съществени въпроси и да се настоява за отговор, затваряше си очите за скандални факти, наричаше \"черното\" \"бяло\". Продалите съвестта си съдии, свенливо се позоваваха на преценките на прокурорската колегия, за да оправдаят отказа си да мислят и да се мотивират, а в замяна, молеха да бъдат оставени да си изберат сами нов председател на ВКС (което явно очакват да се случи скоро). ВСС неприкрито политиканстваше. Гротескно звучаха грозните персонални и политически атаки с механичното повтаряне на рефрена \"но вие/те имате право на това\" (явно някой им беше разпоредил да изглеждат демократично). С присъщия си невъзмутим цинизъм, босът обясни случващото се, правейки паралел с избора на Лозан Панов и дори със своя собствен. Цацаров откровено припомни, че и при избора на Панов, и при неговия, всички обсъждания, въпроси и проверки са били само буфосинхронизъм за пред публиката. Решението, както очевидно и сега, е било взето преди процедурата и не във или от ВСС, а \"в други две сгради\". Понеже Борисов, който се чуди как хем да съдейства на избора на Гешев, хем да не понесе политическата отговорност за него, напоследък пак започна с лъжите, че аз съм му предложил Панов, си струва да припомним някои факти, През април в свое интервю Румен Ненков заяви, че той е предложил Лозан Панов. Ако това не е достатъчно, за да стане ясно, че Борисов лъже за моята роля, всеки може да направи справка с публично заявените ми позиции тогава. Но не това е интересното, интересното е, че Ненков признава, че е предложил кандидатурата на Панов не на друг, а на Цацаров (който първо му предложил поста на председател на ВКС на него). Така става ясно коя е едната сграда, където се взимат решенията, които после само се имитират от северно-корейския танцов състав под името \"Висш съдебен съвет\": И в интервюто на Ненков, и от щедрите самопризнания на Борисов, който се опитва да се скрие зад мен (и шеф на СГС съм му предлагал на него по някаква причина), става ясно, че Този път, обаче, уверява ни Борисов, той стоял настрани. Склонен съм да му вярвам с известна корекция на глагола - държат го настрани и само му дават задачи да осигурява процеса. Този път, Как, ще попита някой, при такава механика, се е стигнало до избор на човек като Лозан Панов. Краткият отговор е: \"стават грешки\". Не случайно и Цацаров, и други членове на мнозинството в предишния ВСС постоянно се връщат към избора на Панов с такава злост и жлъч. По-дългият отговор е свързан с разликите в човешкия фактор. При избора на Лозан Панов във ВСС имаше много по-ефективна опозиция, чийто състав на моменти стигаше 6-8 членове. Имаше и много по-мобилизиран цех от съдебни репортери, които да обясняват случващото се на обществото. Имаше и втори, изключително силен кандидат, с мобилизирана подкрепа във ВКС (тогава Цацаров ми каза за тази кандидатура, че няма нищо, което да не й харесва, с изключение на това, че е издигната от съдиите и това я прави недопустима). Имаше и министър на правосъдието, който, да кажем, е бил рисков фактор за процеса на фалшификация. Имаше и все още жив мониторинг на ЕК. При тази комбинация от фактори и участници, Цацаров, Борисов и Доган/ Пеевски са разбирали, че не могат да рискуват с кандидатура на човек, който е толкова очевидно нетърпим като Гешев. Трябвало е да извадят първокласен кандидат, за да се надяват да избегнат (прекален) скандал. И бившият съдия Ненков им е предложил такава кандидатура. Само дето тя се оказа прекалено първокласна и след избора си просто обяви независимост, защото има реално лично и професионално достойнство. Кой, ще попита някой, все пак носи отговорност за избора на Гешев? Като не броим непосредствените консуматори на \"баницата\" в лицето на Цацаров и Пеевски, виновни са ГЕРБ и БСП. Които безпрекословно прокарват репресивното законодателство, писано под диктовката на Цацаров. Които са на колене пред Пеевски и медиите му и изпадат във все по-драматична зависимост от ДПС и Сараите. Които в сговор назначиха този напълно зависим и безгръбначен състав на ВСС (припомням, че Корнелия Нинова открито заяви, че за членове на ВСС търси хора, които не са се произнасяли по темата за съдебната реформа). Които сега се правят, че мнозинството, което гласува Гешев, не се състои от техните представители във ВСС (спрямо които те имат определен инструментариум за търсене на отговорност). Които след това ще гласуват назначаването на Цацаров в КПКОНПИ или в Инспектората към ВСС... По обичая си, Корнелия се крие като мълчи. А Борисов - като окупира телевизиите и лее потоци от лъжи, умотворения и мрънкане, в които да удави всеки смисъл. Какво, ще се запита някой, трябва да се прави? Призовахме президента да не потвърждава или връща на ВСС назначението на Гешев и да започне подготовка да внесе изменения в Конституцията, с които да се реформира ВСС и статутът на главния прокурор. След това, ще може да се избере нов съвет и нов главен прокурор. Призовахме и останалите парламентарни сили да подкрепят такава реформа. Идват парламентарни избори и хората може и да решат да си кажат мнението за това, което (не)правите с правосъдието -------------------------------------- * За четирите месеца, в които тази опорка се набива упорито по всички възможни канали, нито една медия не поиска моята гледна точка. Когато онзи ден Борисов се появи по БТВ да лее лъжи и манипулации по мой адрес и аз поисках право на отговор, от юридическия отдел на телевизията ми предложиха една минута време (имам го писмено), което отказах, защото е подигравка. Вчера във ВСС бях споменаван обилно, днес Борисов, вече по Нова пак ме зачекна. Отново, нито един журналист не намери повод да поиска гледната ми точка Но, да живее Фейсбук! Да живее Гешев и неговите велики учители Цацаров и Филчев!", "date": "2019.10.25", "title": "Не процедурата, а безгръбначието на ВСС инсталира Гешев"}
{"url": "https://www.dnevnik.bg/analizi/2019/10/25/3981961_afrika_e_novata_cel_na_ruskiia_imperialisticheski/", "text": "Лидерският форум Русия - Африка, приключил в Сочи, вече бе наречен безпрецедентен. И твърде вероятно наистина е такъв. Не си спомням подобно нещо дори по съветско време. На среща с Владимир Путин в курортната столица на Русия долетяха главите на 43 страни и правителства, а още 11 държави от континента изпратиха министри или посланици. По един или друг начин в Сочи бяха представени повечето африкански страни. Не ще и дума, с тази проява Кремъл гръмна с един куршум два заека. Първо, анонсира пред цял свят мащабно завръщане на Москва в Африка; второ, успя да спести време и сили. Вместо самият президент да лети през девет земи в десета, за да посети лично всяка от представените в Сочи африкански държави, по-добре да покани на гости техните глави или представители вкупом и да обсъди с всички желаещи форматите на предстоящото сътрудничество. Ако се помъчим да опишем днешните интереси на Москва на африканския континент с термините на добрия стар марксизъм, става дума за следното: младият руски империализъм в лицето на различни кремълски \"готвачи\"*, частни и държавни компании (формално държавните фирми от рода на \"Газпром\" или \"Роснефт\" де факто са частна собственост на техните топмениджъри) в контекста на международни санкции срещу тях излиза на лов за ресурси. Днешната експанзия на руски капитали в Африка (Индия също е нов империалистически хищник на световната арена) - диаманти, петрол, злато, платина, редки метали и най-вече евтина работна сила. Защото Африка навярно е последният на планетата резерват, осигуряващ почти безплатен труд. Тук могат да я конкурират само някои малки, бедни на ресурси страни от Централна Америка. Дори в Югоизточна Азия стойността на работната ръка постепенно расте. А да не споменаваме Китай, четири десетилетия смазвал съперниците си на международния пазар с евтини стоки, произвеждани на негова територия - до голяма степен благодарение на ниските разходи за работна сила. Но това е вече минало - минималната заплата в КНР днес надхвърля тази в Русия. Тъкмо по тази причина китайският бизнес се хвърли през последните години да завладява Африка - и то доста успешно. В сегашния устрем на Руската федерация към Черния континент се откроява любопитна особеност. Докато другите инвеститори - европейски, американски, китайски и индийски, отиват там на първо място с капитали и за руската експанзия е специфично, че там влизат най-напред руски военни в лицето на различни частни военни компании и \"съветници\". Тъкмо последните гарантират успех за интересите на руския бизнес, свързан с Кремъл. И докато европейците и американците често поставят искания, съвсем неприемливи за редица местни управници, например спазване на човешките права и демократично развитие, руските условия са далеч по-комфортни. Днешна Русия бди и пази прословутите си духовни свръзки**, тъй че не я плашат самобитните, даже най-канибалските (понякога в буквален смисъл) традиции от африканската политика. Та нали за нея суверенитетът - и собственият, и на партньорите й, стои над всичко, както за пореден път заяви пред форума в Сочи Владимир Путин: \"В крайна сметка всички тези програми имат обща цел: да подпомогнат африканците сами да решават наличните проблеми с оглед укрепване на самите африкански държави, на техния суверенитет и независимост.\" И още една специфична черта на днешната руска политика в Африка: търговските интереси на частни компании по чудотворен начин се налагат, опаковани в \"антиимпериалистическа\" риторика отпреди 40 - 50 години. Африканските лидери май не се сещат, че днешна Русия също е империалистическа страна, а навярно и нехаят за тези теоретични нюанси. Да купят да грабнат от него хубав процент под масата без разни глупави обвинения в корупция - ето какво искат мнозина глави на африкански страни. Всичко друго е второстепенно. Руският капитализъм впрочем отдавна е минал в империалистическия стадий. Основен признак е износът (или \"оттокът\" според патетичната терминология на патриотичните икономисти) на капитали в различни колонии и слабо развити страни. През 18-и и 19-и век е преобладавал износът на стоки, произведени в развитите държави, но през 20-и и 21-и век едрият бизнес изнася вече не толкова стоки, колкото капитал. Изнася го там, където е по-евтина работната сила, значи стоките може да се произвеждат с далеч по-малко разноски, отколкото в развитите държави. В съвременния свят на практика не са останали колонии, но слабо развити страни все още има - и повечето са в Африка. Друг въпрос е, че в борбата за новия пазар с размерите на цял континент младият руски империализъм неизбежно ще се сблъска не само със старите империалистически държави - САЩ и членките на ЕС, а и с нови - Китай и Индия. Това със сигурност няма да породи повече стабилност, за каквато говори в Сочи Владимир Путин - нито в Африка, нито в света като цяло. Напротив, в тази борба \"за интереси\" ще се появят цял куп нови противоречия и рискове. Което е само въпрос на време. ** Словосъчетание, лансирано от Владимир Путин в руския политически дискурс - става дума за ценностите, свързващи Русия в единно цяло - бел. прев. /БТА", "date": "2019.10.25", "title": "Африка е новата цел на руския империалистически капитализъм"}
{"url": "https://www.dnevnik.bg/politika/2019/10/25/3981964_kabinetut_predlaga_partiinite_subsidii_da_ostanat_1/", "text": "Кабинетът \"Борисов 3\" предлага и през следващата година размерът на партийните субсидии да остане 1 лев на глас на последните парламентарни избори. Това предвижда проектобюджетът, който бе публикуван на сайта на Министерството на финансите днес. По разпореждане на премиера Бойко Борисов през лятото парламентът намали субсидията от 11 на 1 лев на глас. До предложението се стигна, след като \"Шоуто на Слави\" информира, че в продължение на години партиите са получавали не по 11, а - по 13.23 лв. на глас. Партиите и коалициите, които имат право на държавна субсидия, са ГЕРБ, \"БСП за България\", \"Обединени патриоти\", ДПС, \"Воля\" и \"Възраждане\". На парламентарните избори на 26 март 2017 г. са получили повече от 1% от гласовете на избирателите. Те получават  намалена субсидия от края на юли т.г.  Заради намаляването на субсидията  след среща на ГЕРБ с Мустафа Карадайъ и Делян Пеевски от ДПС парламентът даде възможност партиите да бъдат финансирани от юридически лица .", "date": "2019.10.25", "title": "Кабинетът предлага партийните субсидии да останат 1 лев на глас и през 2020 г."}
{"url": "https://www.dnevnik.bg/biznes/2019/10/25/3981992_ministerstvoto_na_finansite_publikuva_proektobjudjeta/", "text": "Министерството на финансите публикува днес проектобюджета за 2020 г. и актуализираната средносрочна бюджетна прогноза (АСБП) за периода 2020-2022 година, която представлява мотивите към законопроекта. Документите могат да бъдат прочетени  тук . Както беше обещано, в него се залага 10-процентно увеличение на заплатите в бюджетната сфера. Увеличението на субсидията за общините е с 450 млн. лв. Проектът трябва да бъде одобрен от правителството и внесен в Народното събрание до края на месеца. В неделя в страната ще се състоят местни избори. В средносрочната бюджетна прогноза е записано, че през 2020 г. бюджетът ще е балансиран, не се предвиждат промени в основните данъци и, с някои изключения, в осигурителните плащания. Според управляващите ниските данъци допринасят за повишаване на икономическия растеж и имат положително влияние върху търсенето и предлагането на труд. Основните цели на данъчната политика са повишаване на приходите от данъци, справяне със сенчестата икономика и намаляване на административната тежест и разходите за бизнеса и гражданите, е записано в мотивите. В сферата на  до 2022 г. се предвижда повишаване привлекателността на учителската професия и мотивацията на действащите учители и привличането на млади и високообразовани хора в системата. Ще бъдат насърчавани зрелостниците - отличници към педагогическите специалности. Целта е през 2021 г. да бъде постигнато удвояване, спрямо 2017 г., на заплатите на педагозите. В обявените основни приоритети са осигуряване на финансова устойчивост и обезпеченост на здравната система, с цел подобряване здравето на населението, повишаване и поддържане качеството на живот чрез намаляване на преждевременната смъртност и заболеваемостта, както и преодоляване на регионалните дисбаланси и осигуряване на функционално взаимодействие между отделните нива на медицинска помощ. Изграждането на Национална здравна информационна система също отново е приоритет. В относителният дял на капиталовите разходи към общите разходи за отбрана е над 20-процентния критерий на НАТО. Разходите за отбрана са съобразени с Националния план за повишаване на разходите за отбрана на 2 на сто от БВП до 2024 г. Пенсиите ще се увеличат с 6.7% от 1 юли 2020 г., минималната заплата става 610 лв. от 1 януари, Около 3 часа по-късно пресцентърът на финансовото министерство изпрати и графика за целите на правителството за размера на средната работна заплата, която се очаква да достигне 1500 лв. към края на 2021 г. при 1224 лв. в момента. Минималният осигурителен доход за самоосигуряващите се хора се вдига също на 610 лв., включително за регистрираните земеделски стопани и тютюнопроизводители, които сега плащат вноски върху 400 лв. Максималният осигурителен доход за всички осигурени се запазва в размер на 3 хил. лева. Повече за общественото осигуряване четете  тук.  Основните бюджетни взаимоотношения между общините и централния бюджет в проекта на Закона за държавния бюджет за 2020 г. са в общ размер 4.203 млрд. лв., а предвиденото увеличение спрямо тазгодишния бюджет е с 456.8 млн. лв., информира Министерството на финансите. Общата субсидия за делегираните от държавата дейности се увеличава с 418.8 млн. лв.; изравнителната субсидия – с 13 млн. лв.; трансферите за зимно поддържане и снегопочистване – с 5 млн. лв.; целевата субсидия за капиталови разходи – с 20 млн. лева. Министерството планира да свали съотношението държавен дълг към брутен вътрешен продукт от 18.6% в края на тази година на 17% в края на 2022 г. И при приходите, и при разходите за периода 2020-2022 г., изразени като процент от БВП, се наблюдава тенденция на спад от 36.9 % до 35%, а в номинален размер стойностите на тези показатели се залага увеличение, като от 46.827 млрд. лв. за 2020 г. се очаква да достигнат 50.143 млрд. лв. през 2022 г.", "date": "2019.10.25", "title": "Два дни преди изборите: Кабинетът залага 10% по-високи заплати за чиновниците през 2020 г."}
{"url": "https://www.dnevnik.bg/bulgaria/2019/10/25/3981994_edinstveniiat_obvinen_za_futbolno_huliganstvo_izobshto/", "text": "Единственият задържан и обвинен за показани расистки жестове по време на футболния мач между България и Англия, дори не е присъствал на стадиона. 18-годишния Цветан Гечев бе осовободен от ареста вчера, тъй като на мача е бил неговият брат близнак Димитър. Миналата седмица Софийският районен съд (СРС) задържа за постоянно Гечев, въпреки че  още тогава Димитър каза , че е присъствал на срещата докато Цветан бил вкъщи. Вчера Софийският градски съд (СГС) реши, че няма основание да остави Гечев в ареста. Лицева експертиза и свидетелски показания са потвърдили, че задържаният не е бил на стадиона, съобщи lex.bg. След задържането на Гечев, от прокуратурата съобщиха, че той е обвинен в хулиганство, отличаващо се с изключителен цинизъм, защото освен че показвал среден пръст и отправял нацистки поздрав от трибуните с изпъната нагоре дясна ръка, се обърнал с гръб към игрището, свалил си анцуга и на два пъти показал задните си части. Цветан Гечев можеше да получи ефективно наказание, тъй като вече е осъждан, а деянието, за което беше обвинен от мача с Англия е извършено в изпитателния срок на предишното му осъждане. За разлика от него обаче, останалите заснети хулигани няма да бъдат съдени, тъй като прокуратурата не е установила достатъчно данни за образуване на досъдебно производство. Задържани по Закона за МВР бяха десетина младежи, разпознати по записите от камерите на стадиона, но те бяха глобени само по Закона за опазване на обществения ред при провеждането на спортни мероприятия. Футболната среща на 21 октомври беше прекъсвана на два пъти, след като играчи на гостите се оплакваха от расизъм по трибуните и имаше опасност мачът да бъде прекратен. По-рано днес говорителят на Националния клуб на привържениците (НКП) на  \"Левски\" Степан Хиндлиян заяви , че репресивният подход не може да доведе до решаване на проблема с футболното и спортното хулиганство.", "date": "2019.10.25", "title": "Единственият обвинен за футболно хулиганство изобщо не бил на стадиона"}
{"url": "https://www.dnevnik.bg/evropa/2019/10/25/3981886_kamionut_s_desetki_murtvi_v_angliia_pokazva_promiana_v/", "text": "Когато през 2016 г. френските власти закриха мигрантския лагер в Кале, известен като \"Джунглата\", искащите да влязат във Великобритания мигранти бяха принудени да се преориентират към по-малко безопасния маршрут към Обединеното кралство откъм крайбрежието на Белгия - същия маршрут, по който поел и камионът, в който тези дни  бяха открити 39 тела , пишат Марин Строс и Филип Бленкинсоп в статия за \"Ройтерс\". Вчера федералната прокуратура на Белгия, която се занимава със случаите на тероризъм и организирана престъпност, заяви, че е започнато разследване  по случая . По първоначални данни той е минал през белгийското пристанище Зеебрюге, откъдето с ферибот е пристигнал във Великобритания.  Жертвите - 31 мъже и осем жени, за които се предполага, че са  китайски граждани  - бяха открити в хладилен камион в промишлена зона на 32 км източно от Лондон. Шофьорът е задържан по подозрение за убийство. Днес  бяха арестувани  още двама души по подозрение за причиняване на смърт и за участие в престъпен сговор за незаконен превоз на хора през границата. Това не е първият случай на транспортиране на мигранти с фатален край през Зеебрюге - през 2000 г. контейнер в английското пристанище Дувър, в който бяха открити телата на 58 китайци, също беше минал през белгийското пристанище. Но през последните години опитите на мигрантите да достигнат Великобритания се бяха насочили към френския град Кале - намиращ се срещу Дувър на отсрещната страна на Ламанша. Кале им предлагаше ежечасни фериботни връзки и тунел под морето, което е най-краткият начин да се прехвърлиш в Обединеното кралство. Мигрантите в района на френския град бяха достигнали до около 6 хил., като повечето от тях стояха в намиращия се край града импровизиран лагер \"Джунглата\". Това продължи, докато през октомври 2016 г. френските власти не го опразниха, заявявайки, че той представлява риск за здравето и сигурността.      Изпаднали в безизходица и прогонени от Кале заради затварянето на \"Джунглата\", много от мигрантите започнаха да се оглеждат за следващата най-близка точка, от която да се прехвърлят във Великобритания, и се насочиха на север към съседна Белгия, заяви Стеф Янсенс от белгийския федерален център за миграцията. \"Имаше пренасочване на миграционния маршрут от Кале към белгийската част на Европейски път Е40\", каза той. Престъпни групи, занимаващи се с трафик на хора, установили контрол над паркингите по магистралата Брюксел - Северно море (белгийската част на магистрала Е40), които служат за сборни пунктове на мигрантите. За разлика от Кале през Зеебрюге преминават основно товари и по-малко транзитни пътници. За откриването на нелегално пътуващи се използват кучета и термоскенери, но те може и да не бъдат засечени в запечатани хладилни контейнери като този, в който бяха намерени 39-те тела. През 2014 г. афганистански мигрант беше открит мъртъв в контейнер, пристигнал в британското пристанище Тилбъри, а заедно с него имаше още 34 души, които бяха оцелели. И тогава контейнерът беше минал през Зеебрюге, но това било станало в момент, когато скенерът не е работил.      \"Ако трябваше да се отваря всеки камион или всеки контейнер, опашката от камиони щеше да стига до Брюксел. Всеки ден на това пристанище идват 4 хил. камиона\", каза Дирк де Фау, кмет на град Брюж и прилежащата към него община Зеебрюге. На Е40 продължава да има каналджии, посочи Янсенс, но през последните две години в търсене на места с по-занижени пристанищен контрол и мерки за сигурност те се насочиха още по на север. \"Това явление се измести и към Антверпен и пристанища като Хук ван Холанд в Холандия, защото тези пристанища са по-малко натоварени и там не се извършва чак такъв контрол\", заяви той. Прекарването на мигранти е доходоносно, продължи Янсенс, като по думите му мигрантите плащат до 6 хил. евро за \"гарантирано\" преминаване във Великобритания. Международната организация по миграцията, чието седалище е в Женева, заяви, че през последната година се наблюдава и тенденция на увеличение в броя на мигрантите, опитващи да се доберат до Обединеното кралство с малки лодки. От началото на годината в Ламанша са се удавили петима мигранти.  С 39-те от тази седмица общият брой на смъртните случаи сред мигрантите, прекосяващи европейския континент, става 97 при 92 за същия период на 2018 г. /БТА", "date": "2019.10.25", "title": "Случаят с камиона с десетки мъртви в Англия показва промяна в мигрантските маршрути"}
{"url": "https://www.dnevnik.bg/politika/2019/10/25/3982023_mnogo_malko_veroiaten_e_balotaj_v_sofiia_smiata/", "text": "Най-възможният сценарий при 400 хил. души, които обичайно гласуват в София, е Йорданка Фандъкова отново да бъде избрана за кмет с около 200 хил. гласа и при това положение е много малко вероятно да се стигне до балотаж. Такава прогноза направи в ефира на Би Ти Ви политологът доц. Стойчо Стоев, който е и преподавател в Софийския университет. Посочи, че от месеци се говори за сигурен балотаж, което се прави с цел да се създаде усещане за нормалност на изборите и \"да се обречем предварително на него\". Според Стойчев много трудно може да се изпълнят предсказанията на социолозите, че 700 хил. души ще отидат да гласуват в София, което би могло да доведе до балотаж. Припомни изборите, при които кандидатът на БСП за кмет на София Георги Кадиев събра малко над 100 хил. гласа. Посочи, че за да се стигне до балотаж между Мая Манолова и Йорданка Фандъкова сега, Манолова трябва да добави към евентуалните 100 хил. гласа още 90 хил. Според него всички прогнози, че Манолова диша във врата на Фандъкова, се базират на такава нереално висока избирателна активност. Политологът посочи, че рисковете в тази кампания са били да се измести основния фокус от теми като представяне на битката за София като страшна битка на национално ниво за свалянето на Борисов. това подменило основния въпрос - за това, че бъдещият кмет на София ще харчи почти 8 млрд. лв. през следващите 4 години. Според него живеещите в София близо 2 млн. души не трябва да са заложник на междупартийни каузи, а да разсъждават практично. Както се избира домоуправител, така трябва да се избира кмет - дали може да реши битовите въпроси на града, обяви Стойчев.", "date": "2019.10.25", "title": "Много малко вероятен е балотаж в София, смята политологът Стойчо Стойчев"}
{"url": "https://www.dnevnik.bg/sviat/2019/10/25/3982036_feisbuk_pusna_sekciia_za_novini/", "text": "Фейсбук\" пуска днес експериментална секция за новинарско съдържание. Facebook News ще бъде достъпна засега само за някои американски потребители. Социалната мрежа иска да има специално място, на което хората да четат и да подреждат новинарско съдържание. То обаче ще се появява и в основния фийд. За тази идея основателят на компанията  Марк Зукърбърг говори през лятото  по време на дискусия с изпълнителния директор на \"Аксел Шпрингер\" Матиас Дьопфнер. Ходът идва след години, в продължение на които  \"Фейсбук\" променяше тихомълком алгоритмите  и подредбата на съдържанието си.  Целта му бе да пречи  на мнозинството читатели да отидат в друг сайт – включително новинарските такива. А повечето от тях разчитат на посещения за голяма част от приходите си и неколкократно се налагаше да финансират нови работни стратегии, за да запазят  видимостта си в социалната мрежа. В секцията \"Новини\" ще има подбор на най-важните информации от деня, правен от журналисти. Съдържанието ще се подбира по аналог на това, което потребителят следи, споделя и чете, но ще се показват и \"нови\" теми. Ще има и разделение по теми, например \"бизнес\", \"забавление\", \"здраве\", \"наука и техника\", \"спорт\". Потребителите ще могат и да скриват текстове, от които не се интересуват. \"Фейсбук\" ще подбира медиите по това дали присъстват в неговия индекс, създаден в сътрудничество с индустрията, както и ще следи дали спазват правилата му против дезинформацията. Сред критериите са дали страницата публикува т.нар. \"кликбейт\" заглавия – тоест , заблужаващи заглавия, които служат, за да привлекат читатели да влязат в страната. Такова поведение ще се наказват с по-ниско позициониране във фийда. Същото важи за призивите потребител да \"хареса\" или \"сподели\" информация, публикуването на подвеждащо или крадено съдържание.", "date": "2019.10.25", "title": "\"Фейсбук\" пусна секция за новини"}
{"url": "https://www.dnevnik.bg/sport/2019/10/25/3981935_hamiltun_shte_se_bori_za_namaliavane_loshoto_vliianie/", "text": "Люис Хамилтън е напът да спечели за  шести път световната титла във Формула 1 , като това може да се случи още в предстоящия уикенд за Гран при на Мексико. Британецът обаче привлече вниманието не с идващото състезание на \"Ерманос Родригес\", а с коментарите си за околната сред. Според пилота на \"Мерцедес\" вредното влияние, което спортът има върху природата, е голямо и той ще се опита да промени това. Още през миналата седмица Хамилтън направи коментари в социалните мрежи, но бързо ги свали заради последвали критики. \"Твърдо вярвам в нещата, които казвам. Наистина вредните емисии, които ние носим по цялото земно кълбо, пътувайки, са много. Много повече, сравнено с човек, който стои в своя дом или живее в един град\", каза Хамилтън преди Гран при на Мексико. \"Ние не трябва да се страхуваме да говорим за положителна промяна.\" В социалните мрежи той обяви, че \"светът е объркан\", след което призова хората да последват примера му и да се откажат  да ядат животински продукти , за да помогнат на природата. Тези коментари срещнаха вълна от критики, като негативно реагира и бившият съотборник на Хамилтън Фернандо Алонсо. В Мексико Хамилтън съобщи какви цели си е поставил през годината, с които да ограничи вредното си влияние върху околната сред. Британецът съобщи, че ще се опита до края на годината да не изхвърля никакви вредни емисии в природата, и добави, че е забранил на всички в офиса му и в дома му да купуват пластмаса. Пилотът каза още, че е продал своя частен самолет и се стреми да пътува по-малко, а също така използва и електромобил. \"Опитвам се да насърчавам всеки около себе си в същото, включително и хората в екипа на \"Мерцедес\", добави петкратният световен шампион.", "date": "2019.10.25", "title": "Хамилтън ще се бори за намаляване лошото влияние на Формула 1 върху природата"}
{"url": "https://www.dnevnik.bg/bulgaria/2019/10/25/3982032_stotici_protestirat_sreshtu_izbora_na_geshev_za_glaven/", "text": "Над 700 души се събраха на площада пред президентството и изразиха остър протест срещу избора на Иван Гешев за главен прокурор. Проявата започна около 18:30 ч. като час по-късно броят на участниците в нея нарасна. Към 20:30 ч. протестът приключи. Ораторите изрично обявиха, че говорят от свое лично име като физически лица. Деян Василев, един от учредителите на сдружение \"Правосъдие за всеки\" заяви: \"Нека да превърнем този площад в зона, свободна от корупция и тук да изразяваме своята воля за върховенство на закона, против произвола на властта и да продължим да се събираме тук\". Ораторите призоваха президента Румен Радев да не подписва указа за назначаването на Иван Гешев за главен прокурор, защото не вярват, че неговият избор е направен от независими кадровици. Говориха и активисти на \"Да, България\", също с уговорката, че се изявяват в лично качество. За протеста призова късно снощи Обединение \"Демократична България\", но тук са и привърженици на сдружение \"Боец\" както и на \"Правосъдие за всеки\" както и много граждани, които не представляват политически партии. Тук е кандидатът за кмет от \"Демократична България\" Борислав Игнатов, Христо Иванов, съпредседател на \"Демократична България\" и други. Участниците в проявата най-често се скандираха \"Гешев е позор\" и \"ВСС е позор\". Граждани споделиха, че вчерашната блокада от полиция на центъра на София не я помнят от десетилетия. Вчера пред сградата на Висшия съдебен протест не бяха допускани опоненти на Иван Гешев, а полицията допускаше само негови привърженици. Повече за това четете  тук . Обвиняват ни, че сме блокирали \"Орлов мост\" вчера, но не ни пуснаха пред Висшия съдебен съвет, каза участничка в протеста, която е била и вчера. Тя е пред президентството с двете си деца.", "date": "2019.10.25", "title": "Стотици протестираха срещу избора на Гешев за главен прокурор пред президентството"}
{"url": "https://www.dnevnik.bg/sport/2019/10/25/3981951_sred_naprejenieto_sred_igrachite_italianec_oglavi/", "text": "Италианецът Андреа Гауденци е новият президент на Асоциацията на професионалните тенисисти (АТП), съобщи организацията. Той ще заема поста в следващите четири години, като ще стъпи в длъжност в началото на януари. 46-годишният бивш тенисист, който има три титли в кариерата си и е достигал до №18 в ранглистата, ще замени Крис Кермоуд. Той ще напусне позицията си в края на годината, като  новината за напускането му предизвика напрежение сред тенисистите . \"АТП изигра централна роля в живота ми по много начини и е голяма чест, че ми се отдава тази възможност. Очаквам с нетърпение да ръководя бъдещата посока на развитие и да надграждам глобалния успех и популярност на спорта\", каза Гауденци пред сайта на АТП. По време на управлението на Кермоуд мъжкият тенис се разви много и достигна рекордни наградни фондове. Успоредно с това обаче има голямо недоволство от по-ниско поставените състезатели заради заплащането и календара на турнирите. Водачът в световната ранглиста Новак Джокович, който оглавява Съвета на играчите към АТП, беше сред тенисистите, които призоваха за промяна. Роджър Федерер и Рафаел Надал  изразиха недоволство  към сърбина, че никой не се е посъветвал с тях за  решението договорът на Кермоуд да не бъде продължен . \"Като бивш играч той е бил в нашите обувки и също се превърна в успешен предприемач след кариерата си. Той притежава всички качества да ръководи тура и очаквам да работим заедно за ползите на играчите и спорта като цяло\", каза Джокович.", "date": "2019.10.25", "title": "След напрежението сред играчите италианец оглави мъжкия тенис"}
