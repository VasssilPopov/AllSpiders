{"url": "https://www.dnevnik.bg/evropa/2019/10/09/3974048_stranite_ot_es_ne_uspiaha_da_dogovoriat_plan_za/", "text": "Държавите - членки на ЕС, ще продължат с патовата ситуация за разпределението на мигрантите, спасявани в Средиземно море, след като на заседанието си в Люксембург министрите на вътрешните работи от съюза не постигнаха съгласие за  план за автоматичното им преразпределение , предаде ДПА, цитирана от БТА.  Нито една членка на ЕС не се ангажира официално с временния механизъм,  изготвен от Германия, Франция, Италия и Малта  на среща преди две седмици, заяви германският министър на вътрешните работи Хорст Зеехофер след разговорите в Люксембург. Някои държави са показали готовност да се ангажират, така че е все още е възможно да бъде постигнат напредък, добави германският консерватор. Италианският министър на вътрешните работи  Лучана Ламорджезе  заяви, че \"статуквото\" ще се запази за момента, защото не били договорени никакви квоти за разпределение на мигрантите. Неправителствената организация \"SOS Медитеране\", която участва в спасяването на мигранти, изрази \"съжаление, че не са постигнати никакви конкретни договорености\". Някои министри изразиха съображения, че планът не е с достатъчно голям обхват. Австрийският министър на вътрешните работи Волфганг Пешорн заяви, че страната му няма да участва, понеже \"много от държавите членки на ЕС\" гледат на плана критично. В търсене на подкрепа Преди срещата дипломати, работили по сделката, казаха, че успех би значел увеличаване на броя подкрепящи плана държави до 12. Тази цел обаче не беше постигната. Френският министър по европейските въпроси Амели дьо Моншален коментира пред репортери: \"Успяхме да разширим кръга на страните, желаещи да ни подкрепят с тази бърза релокация в случай на нови пристигания с лодки. Има около 10 държави, готови да участват\". Дипломати обаче заявиха, че само три държави са изразили ясно желание да се присъединят - Люксембург, Ирландия и Португалия, а няколко други предстои да вземат решение. Сделката от Малта предвижда временен доброволен механизъм за разпределяне на търсещи убежище, спасени в морето. Споразумението се смята за първата стъпка към постоянен механизъм за разпределяне, както и за тест за желанието на други държави от ЕС да помогнат на Италия. Берлин положи много усилия за сделката от Малта, която смята за начин да се деблокират разговорите за реформа на европейската политика за убежището. Зеехофер не скри разочарованието си от опитите да намери потенциални партньори: \"Не можем да искаме от Гърция да приеме бежанци и от Централното Средиземноморие, Вишеградските страни не искат да получават бежанци, но... има други начини да се покаже солидарност, с персонал и финансиране. Франция допринася. Испания е натоварена... Все още нямаме правителство в Белгия\". Позицията на България Три държави - Гърция, Кипър и България, се оплакаха в документ, че през последните месеци вниманието на държавите членки на ЕС бе основно фокусирано върху Централното Средиземноморие и че трябва да се обърне отново внимание, че държавите на предна линия, разположени по Източно Средиземноморския маршрут също са подложени на миграционните предизвикателства, пред които Европа е изправена. Трите страни искат европейските партньори, Европейската комисия и другите европейски институции да предприемат мерки и да обърнат внимание и на трайно продължаващите непропорционални миграционни предизвикателства, пред които са изправени тези държави. Те подчертават и необходимостта от специфични мерки на ниво ЕС в контекста на европейската солидарност и отговорност, със справедливо разпределение на тежестта, чрез релокация от държавите на първа линия, надеждна политика за връщане към трети страни и по-широка подкрепа за пряко засегнатите държави от ЕС. В тази връзка трите държави призовават ЕС и другите държави членки да разгледат положително възможността за предоставяне на допълнителни финансови средства на държавите в широкия регион по Източносредиземноморския маршрут. Също така София, Атина и Никозия отправят искане за предоставяне на допълнителни финансови средства за справяне с миграционния/бежанския въпрос в контекста на следващата Многогодишна финансова рамка 2021-2027. Министър Младен Маринов отчете, че нивата на натиск по българските граници запазват относително ниски стойности. ", "date": "2019.10.09", "title": "Страните от ЕС не успяха да договорят план за разпределяне на спасени мигранти"}
{"url": "https://www.dnevnik.bg/na_put/2019/10/09/3973628_okolosvetskoto_puteshestvie_na_borda_na_rozova_iahta/", "text": "                         Джесика се подготвя за този момент в продължение на години. И все пак едва 18 месеца по-рано претърпява сблъсък с 63 000-тонен танкер. Мнозина смятат, че се е провалила още преди да е започнала пътешествието си, но тя се отърсва от преживяното, вдига високо глава и продължава напред към необозримия безкрай на океана. \"Силата да мечтаеш\" е вдъхновяващата история на Полумесецът беше изгрял и озаряваше морето със сребристо сияние над тъмнината отдолу. След залез гланцовото безветрие на следобеда се смени от лек ветрец от запад и \"Елас Пинк Лейди\" напредваше добре с издути платна – бях вдигнала грота, стаксела и кливера. Не бих могла да мечтая за по-добри условия за първата си нощ в морето. Наблюдавайки как \"Елас Пинк Лейди\" плава със стабилните 4 възела, бях невероятно горда със симпатичната си малка розова яхта. Изпитвах огромно облекчение, че най-сетне съм на път, и се бях замислила за плаването през следващите няколко дни и за огромното приключение, на което скоро щях да се отправя. Нощта беше красива и мисълта, че нещо може да се обърка, беше безкрайно далеч от ума ми. Бях отплавала от Мулулаба, ескортирана от лодки и хеликоптери, около 10 часа същата сутрин и след 15 часа в морето и седмиците целодневна подготовка се чувствах изморена и леко замаяна. Обикновено ми трябват няколко дни, докато привикна с живота по море. Уверена, че всичко е наред, реших да полегна за няколко минути и да подремна. С \"Елас Пинк Лейди\" вече бяхме на около 15 морски мили източно от остров Норт Страдброук. Щеше ми се да бяхме по-навътре в морето и по-далеч от местните риболовни флотилии и евентуално преминаващите кораби, но заради течението и слабия вятър по-рано не се бях отдалечила кой знае колко след отплаването си. Огледах хоризонта, проверих радара и AIS-а (системата за автоматично разпознаване) и настроих будилниците си, а после се покатерих на койката, все още със спасителната жилетка и сбруята. Събуди ме ужасяващ, разтърсващ до мозъка на костите взрив от звуци в мига, в който \"Елас Пинк Лейди\" внезапно спря и яростно се завъртя. Скочих, страховитият стържещ звук продължаваше и един бърз поглед нагоре през люка ми изясни, че сме се сблъскали с нещо огромно – с кораб. Вместо небе виждах стена от черна стомана, скрила звездите и извисяваща се над мен. Ревът на двигателите изпълваше главата ми и целия ми свят. Протегнах се през кокпита, сграбчих румпела, изключих автопилота и се опитах да насоча яхтата встрани. Беше безнадеждно. Нямаше къде да отидем, не можех да сторя нищичко. С пронизителен грохот корабният корпус ни тресеше, докато се остъргваше в борда ни. Следващият поглед ми показа, че кърмата на кораба, с надвесените ѝ мостици, бързо приближава към нас. Шумът ставаше все по-силен и разбрала, че мачтата и такелажът ще се строполят, се втурнах обратно в каютата с надеждата да съм поне малко защитена. С ръце на главата седнах на койката тъкмо когато започваше нова и далеч по-ужасяваща какофония от звуци. Изминаха няколко кратки секунди, но ми се сториха като часове. Шкафът до мен се откърти в момента, в който вантпутенсът раздроби вертикалната водонепроницаема преграда на милион трески. Яхтата се накрени на една страна, а после внезапно се изправи с най-силния взрив от шумове досега – заплетеният такелаж внезапно се беше освободил и рухна на палубата. Когато яхтата спря да се люлее и ревът на двигателите започна да заглъхва, се върнах горе. Бъркотията беше пълна. Навсякъде имаше такелаж, леери, огромни ръждиви люспи от черната боя и отломки от метала на корабния корпус. Отвъд \"Елас Пинк Лейди\" виждах как тъмните очертания на кърмата на исполина се отдалечават, а ние оставахме в разпенената от винта му бяла струя, запътили се наникъде. Слисана и невярваща, а и все още замаяна, отчаяно се опитвах да осъзная случилото се, докато проверявах дали трюмовете се пълнят с вода и има ли повреди по корпуса. В ума ми имаше само една мисъл: \"Горката ми лодка\", и докато щраках превключвателите, за да видя кои уреди все още работят, тя се превърна в нещо като напев: \"Горката ми лодка, горката, горката ми лодка!\". Сетивата ми бяха като притъпени и все още не можех да се отърся напълно от дрямката; дори не ми мина през ум да бъда уплашена. Мислите ми се въртяха единствено около \"Елас Пинк Лейди\". Като дишах дълбоко, за да успокоя треперещите си ръце, взех радиостанцията, за да се обадя на кораба, а после грабнах и телефона да съобщя на татко за случилото се. \"Добре съм – казах му аз. – Нищо ми няма, но ни блъсна кораб и мачтата падна.\" Отново на палубата, сама и на много мили от сушата, ми бяха нужни около два часа, за да я разчистя лека-полека, да привържа изпочупения такелаж и да отрежа заплетения кливер. Начесто поспирах, за да повръщам, надвесена през борда – гаденето от по-рано беше прераснало в истинска морска болест. Накрая запалих двигателя и с негова помощ изминах шестте часа път до Голд Коуст. Колко бързо се промени всичко! Пред мен се простираха най-малко 23 000 морски мили безлюден океан, яростни бури и рискът от не един нокдаун. Но в онзи ден се съмнявах, че през месеците, които ме очакваха сама в морето, ще има нещо толкова трудно, колкото това да държа главата си високо вдигната, докато насочвам осакатената \"Елас Пинк Лейди\" между вълноломите на Голд Коуст, след като видях множеството, обрамчило реката, флотилията от лодки, дошли да позяпат, и ударната група на очакващите медии.", "date": "2019.10.09", "title": "Околосветското пътешествие на борда на розова яхта на 16-годишната Джесика"}
{"url": "https://www.dnevnik.bg/zelen/2019/10/09/3974047_ambarica_sreshtu_bts_epizod_poreden_tazi_vecher/", "text": "Още през зимата се разбра, че дългогодишният хижар на \"Амбарица\" Ема Гатева има неколкократни предупреждения за напускане от наемодателя Български туристически съюз (БТС) заради неплатен наем. В пореден епизод на казуса днес от  18:30ч пред Спортната палата  хижарката заедно с поддръжници е организирала протест срещу желанието на БТС да я изгони от \"Амбарица\". Спорът Гатева заяви за  \"Дневник\" през февруари , че съюзът, който ползва безвъзмездно държавната хижа, която е собственост на Областна управа - Ловеч, е отказал да признае направените от нея финансови вложения в ремонти и оборудване на хижата и възнамерява да търси друг стопанин. Според Алексей Стоев, дългогодишен председател на Управителния съвет на БТС, направените ремонти не дават право на хижаря да не плаща наема, който тя дължи от януари 2016 г. досега. В договора са били включени две години ползване без наем (2014 и 2015 г.), както и инвестиционна програма от 25 хил. лв. Извън тези условия, след края на 2015 г. хижарката е трябвало да плаща наем от една минимална работна заплата месечно, което тя отказва да направи, тъй като е вложила в ремонти повече от първоначално договорените инвестиции, макар и без одобрение от наемодателя. Продължението Това лято  бе направен избор на нов Управителен съвет на съюза. Въпреки че проф. Алексей Стоев от старозагорското туристическо дружество \"Сърнена гора\" отново се кандидатира, за нов председател е избран доц. Венци Росманов, ръководител на туристическо дружество \"Кайлъшка долина\" – гр. Плевен. В новия управителен орган на националния туристически съюз член е и Георги Георгиев от ТД \"Амбарица 1912\" – гр. Троян. Преди седмица от профила на Ема Гатева  във фейсбук се разбра , че новата управа на БТС я е предупредила за предстоящо принудително извеждане от хижата. От своя страна тя е изпратила  жалба до областния управител на Ловеч , който е формален собственик на хижата, която е отдадена на БТС за стопанисване. В жалбата си Гатева твърди, че гратисният срок за договора, позволяващ тя да не плаща наем, е бил удължен устно в присъствие на свидетели, макар и да няма писмен договор или анекс към договора за това. Тя твърди също, че съгласно тези устни договорки тя е инвестирала вместо договорената сума от 25 хил. лв. общо 74 хил. лв. От страна на БТС председателят на Управителния съвет Алексей Стоев заяви  за \"Дневник\" през февруари , че дългът е обсъждан с Гатева няколко пъти от 2016 г. насам, макар и да няма протоколи за това, и съюзът е очаквал от нея предложение за поетапно изплащане, като не отрича направените ремонти, но те не заместват неплатения наем. В профила си във \"Фейсбук\" Гатева разяснява също, че тя и приятелите ѝ излизат на протест \"Не защото \"Ема е добър човек и не трябва да плаща наеми\". Излизаме, защото искаме на хижа \"Амбарица\" да се запази духът, който Ема създаде.\" Тя прилага и  карикатура , която новоизбраният член на УС на националния туристически съюз от Троян Георги Георгиев е сложил за своя профилна снимка, след като е избран от БТС тази година, според която той ходи на планина с мотор и пушка. Дружеството на Георгиев е и бившият стопанин на хижата преди Гатева, когато хижата документирано беше в окаяно състояние (виж протокол на БТС  тук ). През този период тя не само не носи приходи, но и се издържа с пари на БТС, който е похарчил за нея 25 хил. лв от 2006 г. до 2012 г.      \"Не искаме такова бъдеще за \"Амбарица\". Смятаме, че хижите не са за това. Протестираме, защото искаме хора като Георгиев да не превземат планината и финансовите отношения да се уреждат по законов път, а не със заплахи\", се казва отново в профила на Гатева, която цитира свой \"приятел\". И двете страни се позовават на закона и призовават за съд, като нито една от тях засега не е завела дело. Дали договорни отношения трябва да се уреждат с протест е спорно. Също така спорно е дали хижите трябва да се стопанисват от БТС без реално участие във възстановяването и управлението им, а само в ролята на посредник и \"касичка\" на държавата. Според дългогодишния председател на съюза Алексей Стоев \"хижите са строени от БТС и за БТС\". Реално обаче миналия век хижите в България за строени предимно от местни доброволци, за да бъдат ползвани за туризъм, опазващ планината. За да бъдат възстановени и гостоприемни в днешно време, ролята на БТС към момента е по-скоро неясна. Има нужда необходимият труд да бъде организиран с управленска визия и ясни регламенти, които изключват възможността хижите да се превръщат в частни вили, да подпомагат бракониери, както и да бъдат непрозрачни дългосрочни \"проекти\", поглъщащи пари без резултат. В последните години въпроси около няколко обекта на БТС във високите планини повдигнаха дискусии за по-добра организация на стопанисването на хижите - заслон \"Черни връх\", хижа \"Плевен\", хотел \"Мальовица\", новостроящия се хотел \"Мусала\". В някои случаи споровете отново са финансови, в други проблемът е в нарушаване на режимите на защитените територии или в недостатъчни регулации.", "date": "2019.10.09", "title": "\"Амбарица\" срещу БТС: епизод пореден тази вечер"}
{"url": "https://www.dnevnik.bg/bulgaria/2019/10/09/3974051_eleonora_lilova_nikoi_ne_planira_narochno_otnemane_na/", "text": "Никоя институция не предвижда нарочни действия по отнемането на деца от училище или от семействата им. това обяви в ефира на БНТ председателят на Държавната агенция за закрила на детето Елеонора Лилова. В понеделник в няколко града родители от ромски квартали  панически прибираха децата си  от училище заради получена информация, че ще им бъдат отнети. Лилова обясни, че освен това социалните работници не действат на своя глава, когато трябва да вземат мерки за деца в нужда, а изпълняват решения на местните съдебни органи. Те се включват, когато има случай, който ясно е записан в закона за закрила на детето – изоставено дете, такова, чиито родители са починали, когато има злоупотреба с него или експлоатация , блудство и т. н. По данни на агенцията до август са взети мерки за защита на общо 2132 деца, които са 0.16% от всички деца. Посочи, че дори в случаите, когато децата биват изоставяни още след раждането, държавата търси възможност първо да бъдат настанени при роднини. До август общо 500 са тези случаи на изоставени деца. В отговор на въпрос посочи, че общо 2 хил. са приемните семейства в страната. Заради нападките срещу телефонната линия, на която деца могат да подават сигнали за проблеми, тя посочи, че редовно надзирава дейността на линията, че децата наистина имат нужда от нея и че гражданите трябва да са спокойни, че там не се извършват злоупотреби. В репортаж от Сливен Антония Захариева, представител на ромска асоциация за закрила на децата, коментира, че не знае какви са причините за разпространяването на слуховете, но изрази предположение, че всичко това е заради предстоящите избори. Според нея \"някой е решил, че трябва по някакъв начин да сплаши хората да не гласуват\". Допълни, че тези слухове се разпространяват от повече от 10 дни. \"Явно на някои хора това им е работата - да измислят провокации\", обяви тя и се обърна към хората, че никой няма интерес да им взима децата. На социалните служби не им е това работата да ходят да прибират децата на хората, а да действат спрямо тези, които са жертва на насилие или неглижирани, но не да ги прибират, защото са роми, заключи тя.", "date": "2019.10.09", "title": "Елеонора Лилова: Никой не планира нарочно отнемане на деца от училище"}
{"url": "https://www.dnevnik.bg/evropa/2019/10/09/3974053_parlamentut_v_italiia_se_suglasi_broiat_na_deputatite/", "text": "Италианският парламент се съгласи с предложението за намаляване на броя на депутатите с повече от една трета, подкрепяйки реформа, за която настояваше антисистемното Движение \"Пет звезди\" и която може сериозно да промени политическия пейзаж в страната, предаде \"Ройтерс\". Законът, който бе подкрепен от всички основни партии, призовава броят места в долната камара да бъде намален до 400 от сегашните 630, а в горната - Сената – до 200 от 315. \"Пет звезди\" съобщи, че намалението, което трябва да е в сила за следващите избори през 2023 г., ще спести на страната стотици милиони евро и ще направи парламента по-ефикасен. \"Това е исторически ден. Най-накрая успяхме да намалим броя на депутатите завинаги\", каза лидерът на \"Пет звезди\" Луиджи ди Майо. Промяната обаче може да бъде оспорена на национален референдум, защото опонентите й предупредиха, че тя ще отслаби демокрацията като, наред с друго, засили влиянието на лобистите. Критици атакуваха и твърдението на \"Пет звезди\", че ще се спестят 1 милиард евро през следващото десетилетие, като казаха, че сумата ще е приблизително наполовина и ще представлява капка в океана на държавните разходи. Роберто Джакети, депутат от новата центристка партия \"Жива Италия\", каза, че ще помогне за събирането на необходимите 500 хил. подписа за предизвикване на референдум. Според партньора на \"Пет звезди\" в управляващата коалиция, лявоцентристката Демократическа партия, сложната избирателна система на Италия ще трябва да бъде пригодена към промяната. В момента тя смесва пропорционално представителство с мажоритарна система на относително мнозинство. При нея според социологическите проучвания опозиционната крайнодясна партия \"Лига\",  която доскоро бе част  от правителството, и нейните съюзници биха спечелили ясно мнозинство. Лявоцентристките политици настояха за връщане на същинското пропорционално представителство. Това би затруднило постигането на категорична победа от който и да е блок и би гарантирало, че консенсусната политика преобладава. Демократическата партия иска промяната в изборната система да се реши до декември, което би позволило бързото й прилагане, ако крехката управляваща коалиция падне, отваряйки пътя към предсрочни избори.", "date": "2019.10.09", "title": "Парламентът в Италия се съгласи броят на депутатите да се намали с над една трета"}
{"url": "https://www.dnevnik.bg/sport/2019/10/09/3974058_berbatov_vsiaka_godina_nagradite_triabva_da_otivat_v/", "text": "Кристиано Роналдо или Лионел Меси - така изглежда вечният футболен спор в модерни времена. Специалисти, треньори, фенове, съотборници, а наскоро дори и  IT специалисти  се включиха в дискусиите кой е по-добър. Димитър Бербатов, който е бил съотборник с португалеца и е играл срещу Меси, обаче няма отговор на този въпрос. Според Бербатов Роналдо и Меси не могат да бъдат отделени един от друг. \"Как можете да отделите Роналдо от Меси? Мисля, че всяка година всички награди трябва да отиват за тях и те да си ги поделят поравно. Няма как да кажете, че единият е по-добър от другия\", каза Бербатов пред goal.com. Наскоро Роналдо обяви, че не е приятел с Меси, но съревнованието между двамата ги е направило по-добри футболисти. Португалецът дори изрази надежда да  излезе на вечеря  с лидера на \"Барселона\". \"Роналдо иска всички награди просто защото е свръхамбициозен и иска да чупи рекорд след рекорд. Меси може би не го показва с поведението си, но съм сигурен, че когато вкъщи се настройва за мач, си казва: \"Ще унищожа всички!\". Когато си добър, го осъзнаваш и няма от какво да се срамуваш\", добави Бербатов по темата. Той изрази и възхищението си от дълголетието на Роналдо, с когото игра един сезон в \"Манчестър юнайтед\". \"Той е на 34, играе за \"Ювентус\" и продължава да е голямата звезда, също както беше в Англия, после в Испания, а сега и в Италия. Справя се великолепно във всеки един шампионат. Той има всичко необходимо, за да остане завинаги млад, той е млад по душа.\"", "date": "2019.10.09", "title": "Бербатов: Всяка година наградите трябва да отиват в Роналдо и Меси"}
{"url": "https://www.dnevnik.bg/evropa/2019/10/09/3974059_irlandiia_zadelia_12_mlrd_evro_za_otgovor_na/", "text": "Министърът на финансите на Ирландия Паскал Донъхоу обяви вчера план за сериозна подкрепа за икономиката на страната в размер на 1.2 милиарда евро, за да бъде смекчено влиянието на Брекзит без споразумение, предадоха \"Франс прес\" и \"Ройтерс\", цитирани от БТА. \"Брекзит е най-спешният и непосредствен риска за икономиката ни и излизане на Великобритания от ЕС без споразумение би било много трудно\", каза Донъхоу в кратка реч пред парламента. Той заяви, че подкрепата за икономиката трябва да се увеличи спрямо вече отделените помощи и добави: \"Обявявам общ размер на разходите от 1.2 милиарда евро, за да отговорим на Брекзит\". Министърът уточни, че 600 милиона евро ще бъдат отделени за сектори като земеделие и туризъм, за да се справят с удара от един хаотичен Брекзит. Брекзит без споразумение, който ще възстанови физическите граници между Ирландия, членка на ЕС, и Северна Ирландия, която е част от Великобритания, би лишил 55 хил. ирландци от работа и ще доведе до бюджетен дефицит от 0.6% от брутния вътрешен продукт през идната година според правителствените данни. От политическа гледна точка връщането на границите би заплашило и мира със Северна Ирландия след десетилетия на кървав конфликт. Британският премиер Борис Джонсън обеща Брекзит \"на всяка цена\" на 31 октомври със или без споразумение с ЕС, но преговорите не бележат напредък три седмици преди крайния срок, припомня АФП. Противоречия След телефонен разговор с британския си колега ирландският премиер Лио Варадкар каза, че ще бъде много трудно да бъде постигнато споразумение за Брекзит до другата седмица. Той коментира представения от Джонсън план за ирландската граница, който бе посрещнат с  критики  от ЕС. В него се посочва, че цялото Обединено кралство трябва да напусне митническия съюз на ЕС. Северна Ирландия с разрешението на политици в нейния парламент ще продължи да прилага законодателството на единния пазар на ЕС за селскостопански и други продукти. Разрешението на северноирландските политици ще се изисква на всеки четири години (повече за плана четете  тук  и  тук ). \"Това, което Обединеното кралство направи, е по същество отказ от споразумението, което добросъвестно договаряхме с правителството на премиера Мей в продължение на две години\", добави той. По думите му сега Лондон сякаш връща на масата половината от това споразумение и представя това като отстъпка, а всъщност според ирландския премиер то не е. Варадкар добави, че това са \"две сериозни противоречия\".  Без напредък Председателят на Европейския парламент Давид Сасоли каза вчера, след среща с Джонсън, че \"няма напредък\" в преговорите за Брекзит, предаде \"Ройтерс\". Сасоли съобщи, че Джонсън дал мъгляви отговори на въпросите му за запазването на отворена граница след Брекзит между Република Ирландия и управляваната от Великобритания провинция Северна Ирландия.  \"Ние (Европейският парламент) няма да се съгласим на сделка, която подкопава споразумението от Разпети петък и мирния процес (на остров Ирландия) или да изложим на риск целостта на нашия единен пазар\", посочи Сасоли в изявление. \"Има две алтернативи на сделка при това положение: отсрочване или вариант без сделка\". Сасоли каза, че Джонсън  повторил и позицията си , че няма да иска от ЕС да отсрочи датата на Брекзит след 31 октомври. ЕС не прави компромиси Великобритания досега не вижда компромис от страна на Европейския съюз в преговорите за Брекзит, каза вчера говорител на Джонсън и призова общността да прояви гъвкавост, за да бъде постигнато споразумение за напускане.  Според говорителя премиерът е казал пред свои министри, че Великобритания все още иска сделка, а техническите преговори с ЕС продължават.  По-рано ЕС заяви, че Великобритания  играе \"глупава игра на обвинения\"  във връзка с Брекзит, след като източник от канцеларията на Джонсън каза, че по същество е невъзможно да се постигне сделка, защото германският канцлер Ангела Меркел е поставила неприемливи искания. Премиерският говорител заяви, че преговорите очевидно са в критичен етап. \"Министър-председателят наистина иска сделка, но за да постигнем това, ще е нужен известен компромис от страна на ЕС, а засега не виждаме такова нещо\", каза той и добави, че не Великобритания е тази, която говори за игри на обвинения. /БТА", "date": "2019.10.09", "title": "Ирландия заделя 1.2 млрд. евро за отговор на евентуален Брекзит без сделка"}
{"url": "https://www.dnevnik.bg/sviat/2019/10/09/3974062_sasht_pred_konstitucionna_kriza_-_trump_niama_da/", "text": "Белият дом обяви, че няма да си сътрудничи с разследването за импийчмънт на президента Доналд Тръмп, започнало в Камарата на представителите, предадоха Би Би Си и \"Ню Йорк таймс\". Адвокат на Белия дом заяви в писмо, че изпълнителната власт няма да участва в разследването. Това стана часове след като президентската администрация блокира изслушване по случая на дипломата Гордън Сондланд, посланик на САЩ в Европейския съюз и един от донорите на държавния глава. Името му се споменава в  публикувани от демократите в долната камара текстови съобщения , в които събеседник на Сондланд изразява тревога от възможността Тръмп да използва властта си, за да оказва натиск върху украинския си колега Володимир Зеленски да разследва бившия вицепрезидент и евентуален опопент на Тръмп на изборите догодина Джо Байдън. Заради този случай започна и разследването срещу Тръмп. \"Белият дом обяви война на разследването за импийчмънт\", написа в заглавие \"Ню Йорк таймс\" след писмото. Писмото сочи, че започнатата процедура се смята в парламента за съдебен произвол, \"неоснователна\" и \"конституционно невалидна\". Казва се още, че разследването \"нарушава основната справедливост и конституционно определените процедури\", особено заради факта, че започването му не е подложено на гласуване в Камарата на представителите. \"Г-н президент, не сте над закона. Ще бъдете държан под отговорност\", заяви в отговор Нанси Пелоси, председател на камарата. Какво означава решението на Тръмп Американски медии коментират, че това изправя САЩ пред конституционна криза. Администрацията с писмото си от осем страници поставя под въпрос законността на разследването и го нарича \"противоконституционно\", а демократите смятат, че Камарата на представителите по конституция единствена има право да задейства процедура за импийчмънт и няма нужда от разрешението на Белия дом. Демократите освен това настояват, че отказът от съдействието дава аргументи в разследването им, например с това, че администрацията на Тръмп възпрепятства работата на конгреса. Ходът на Белия дом обаче ще ги лиши от основни свидетели. Писмото от снощи е поредният случай, в който президентът сменя рязко позицията си. Той каза миналата седмица, че ще окаже съдействие, тъй като \"винаги сътрудничи\". \"Ще работим заедно\" с демократите, обяви той, добавяйки, че смята обвиненията им за безпочвени.", "date": "2019.10.09", "title": "САЩ пред конституционна криза - Тръмп няма да съдейства на разследването за импийчмънт"}
{"url": "https://www.dnevnik.bg/evropa/2019/10/09/3974064_krainodesnite_biha_bili_na_treto_miasto_ako_izborite_v/", "text": "Крайнодясната партия \"Алтернатива за Германия\" би се класирала на трето място, ако изборите в страната бяха този месец, сочи социологическо проучване на агенция ИНСА, поръчано от вестник \"Билд\", предаде ДПА.  \"Алтернатива за Германия\" събира 16 процента подкрепа сред избирателите - повече, отколкото лявоцентристката Германска социалдемократическа партия (ГСДП), която сега е младши коалиционен партньор на християндемократите (ХДС) на Ангела Меркел и тяхната сестринска партия Християнсоциалния съюз (ХСС) от Бавария. ГСДП би спечелила 13 процента подкрепа. На първо място би бил управляващият консервативен блок ХДС/ХСС с 27 процента, следван от Зелените с 21 процента. Това е половин процентен пункт повишение за консерваторите и 1 процентен пункт понижение за Зелените в сравнение с предишна анкета. Крайнолявата \"Левица\" събира 9 на сто, а центристката Свободна демократическа партия - 8.5 на сто.  При проучването, проведено от 4 до 7 октомври, са анкетирани 2059 германски граждани, на които е бил зададен въпросът за кого биха гласували, ако изборите бяха следващата неделя. /БТА", "date": "2019.10.09", "title": "Крайнодесните биха били на трето място, ако в Германия имаше избори този месец"}
{"url": "https://www.dnevnik.bg/sviat/2019/10/09/3974091_sasht_niama_da_izdavat_vizi_na_kitaici_svurzani_s/", "text": "Съединените щати обявиха, че налагат визови ограничения срещу китайски служители, за които се смята, че имат отношение към репресиите срещу уйгури и други мюсюлмани. В понеделник Вашингтон взе решението да  наложи ограничения на 28 китайски организации  - сред тях водещи технологични компании - по същата причина. Днешното решение ще засяга представители на китайското правителство  и на комунистическата партия , за които се смята, че имат отношение към процеса. Според държавния секретар Майк Помпейо става дума за \"силно репресивна кампания\", насочена не само срещу уйгури, а и срещу етнически казахи, киргизи и други. Пекин отхвърля обвиненията, а говорителят на външното министерство Гън Шуан казва, че няма такова нещо като \"проблеми с човешките права\", а само \"извинение за Съединените щати да се намесят нарочно във вътрешните работи на Китай\". Той говори за масови задържания в лагери (според ООН  в такива са попаднали милион души ),  високотехнологично наблюдение  и контрол върху изразяването на религиозната и етническа идентичност. Има и случаи на принуда мюсюлмани да се връщат от чужбина с риск за живота си. Пекин твърди, че лагерите са центрове за  професионално обучение , а повечето намирали се в тях  вече са пуснати .", "date": "2019.10.09", "title": "САЩ няма да издават визи на китайци, свързани с репресии срещу уйгурите"}
{"url": "https://www.dnevnik.bg/bulgaria/2019/10/09/3974092_borisov_prizova_da_ne_se_protestira_sreshtu/", "text": "В началото на днешното заседание на правителството премиерът Бойко Борисов помоли медиите за съдействия за \"тези не жълти, не кафяви, не лъжливи новини, в които се говори как ще взимаме децата на хората\", предаде агенция \"Фокус\". Той се удиви как може да се протестира срещу стратегия, която я няма или да се говори, че я има. От месеци граждани, организирани в социалните мрежи, протестират в София срещу оттеглената отдавна стратегия за децата, в която според тях се предвижда те да им бъдат отнемани. Коментарът на премиера идва след паниката в понеделник в няколко ромски махали в различни градове, подклаждана от видео във \"Фейсбук\", че децата им ще бъдат отнети докато са на училище. Повече за това четете  тук .  \"Не знам как нечие съзнание може да го роди и как може по този начин да се говори. Как може да се тиражира лъжа, че норвежците са дали пари, за да изнасяме деца? До днес, когато ми показаха какво се говори и пише, не мога да повярвам, че има човек, който може да се върже на подобна лъжа\", допълни още премиерът. Той обясни, че парите от Норвежката програма се използват с други цели. \"Включително за чистотата на въздуха, за екоавтомобили\", посочи Борисов. Повече от коментара на премиера по темата четете  тук . ", "date": "2019.10.09", "title": "Борисов призова да не се протестира срещу несъществуващата стратегия за децата"}
{"url": "https://www.dnevnik.bg/sport/2019/10/09/3974107_snimka_na_denia_zlatan_ibrahimovich_otkri_svoia/", "text": "Шведската футболна легенда Златан Ибрахимович откри своя статуя в родния си град Малмьо. Нападателят на американския \"ЛА галакси\" присъства лично на церемонията и зарадва стотици свои фенове. Ибрахимович вкара 62 гола в 116 мача за Швеция между 2001 и 2016 г.", "date": "2019.10.09", "title": "Снимка на деня: Златан Ибрахимович откри своя статуя в Малмьо"}
{"url": "https://www.dnevnik.bg/bulgaria/2019/10/09/3974108_tomislav_donchev_koalicionen_partnyor_na_levicata_stoi/", "text": "Зад масовата паника с отнемането на деца в Сливенско през последните дни стои \"коалиционен партньор на левицата в няколко формации за местните избори\". Това мнение изрази вицепремиерът Томислав Дончев пред \"Нова телевизия\". По думите му \"има партии, които са пряко ангажирани с кампанията\", както и \"няколко кандидати за кметове\". В понеделник за  минути родители изпразниха три учебни заведения с предимно ромски деца  - сливенските Шесто основно и Осмо основно училище, както и училище \"Паисий Хилендарски\" в близкото село Тополчане. Повод станаха разпространявани в социалните мрежи и сред семействата фалшиви информации за предстоящо принудително отнемане на децата от социалните. Подобни слухове са разпространявани и в други градове, като по информация на БНТ миналата седмица сходни ситуации е имало и в столичния кв. \"Факултета\", Силистра, Ямбол, Карнобат и Сунгурларе. Според Дончев има \"външни и вътрешни сили с различен профил, които са замесени\". Той добави, че вече има \"унифициран и персонифициран\" виновник за разпространената истерия сред родителите. Вицепремиерът каза още, че обикновено зад такива скандали стоят тролове. \"Това е политически инструментариум с цел злоупотреба. През мрежите се тестват няколко теми от последните години. Така се печелят дивиденти и се всяват страх и разделение в обществото\", уточни Дончев. По-рано днес премиерът Бойко Борисов също коментира темата. Той помоли медиите за съдействия за \"тези не жълти, не кафяви, не лъжливи новини, в които се говори как ще взимаме децата на хората\". Какво каза още Борисов четете  тук. \n                                            \n                    \n                    \n                    \n                    \n                ", "date": "2019.10.09", "title": "Томислав Дончев: Коалиционен партньор на левицата стои зад паниката с отнемането на деца"}
{"url": "https://www.dnevnik.bg/evropa/regioni/2019/10/09/3974096_regionite_v_es_sa_protiv_poveche_pari_za_inovacii_za/", "text": "Представители на европейските региони излязоха в защита на бюджета за кохезионна политика, след като кандидати за висши позиции в Европейския съюз дадоха знак, че възнамеряват да изместят политическите приоритети, обещавайки повече подкрепа за изследвания и иновации в преговорите за следващия бюджет на ЕС, предаде Science Business. \" Кохезионният алианс \" призовава евроинституциите да отделят поне една трета от бъдещия бюджет за кохезионна политика (позната още като политика на сближаване), след като Йоханес Хан, номиниран за еврокомисар по бюджет и администрация, каза пред евродепутатите, че повече средства от дългосрочния бюджет (2021-2027 г.) трябва да бъде за научни изследвания за сметка на бюджетите за кохезия и земеделие. \"Трябва да модернизираме (многогодишната финансова рамка) и трябва да правим компромиси\", заяви Хан по време на изслушването си в Европейския парламент миналата седмица. Регионите обаче не са съгласни. Председателят на комисията за кохезионна политика и бюджет на ЕС в Комитета на регионите Изабел Будино каза, че кохезионните фондове трябва да бъдат защитени в бюджетните преговори. \"Трябва да гарантираме, че кохезионните фондове ще се разглеждат отделно от други инвестиционни програми и че няма просто да наливаме повече пари в области, които вече са богати\", допълни Будино по време на Европейската седмица на регионите и градовете. \"Трябва да се борим, за да не бъде финансирането (за кохезия) намалено в следващия финансов период\", подчерта Калара Добрев, зам.-председател на Европейския парламент, отговаряща за връзките с Комитета на регионите. Председателят на комитета Карл-Хайнц Ламберц заяви, че освен един силен икономически стълб, подкрепен от нови инвестиции в изследвания и иновации, Европа се нуждае от също толкова силен социален стълб, за да намали социалните и икономически различия между регионите. \"Една четвърт от населението (на ЕС) живее близо до прага на бедността\", изтъкна той. Ламберц приема, че кохезионата политика трябва да бъде преструктурирана, но иска тя да се основава на целите на регионите. По думите му \"кохезионната политика, която според някой хора е остаряла, е всъщност бъдещето\". Регионите ще имат умерен поддръжник в лицето на Елиза Ферейра, номинирана за еврокомсиар по сближаване и реформи, която каза, че ще подкрепи възможно най-голям бюджет за кохезионна политика и твърди, че новите програми трябва да получат ново финансиране. \"Традиционните политики като кохезия и земеделие не може да се смятат за нови източници на фондове\", допълни тя.", "date": "2019.10.09", "title": "Регионите в ЕС са против повече пари за иновации за сметка на кохезионна политика"}
{"url": "https://www.dnevnik.bg/analizi/2019/10/09/3973979_obshtinskite_finansi_zashto_ne_se_govori_za_pari_predi/", "text": "                         По време на избори най-неправилното поведение на избирателите, но пък най-правилното за кандидатите, е да не става дума за икономика и публични финанси. За икономика на парламентарни избори не е ставало сериозно дума от 2005 година. След това фискалните илюзии преобладават. На общински избори и кандидатите, и избирателите не се интересуват от финансите на общините. Темата е сложна и неизбежно е обяснявана на леко  дървен език . Финансите на общините са бюджетите им (данъчна политика, приходи и разходи) плюс отношенията им с централния бюджет и банките и финансирането на дейности и фирми. Връзката между стопанството на страната и състоянието на общините е много трудно намираема. Недостатък на методологията на БВП и пр. е, че той моделира предимно на равнище страна. Преводът на тази статистика на нормален език се прави от години от неправителствена организация и се нарича  Регионални профили . Той се използва от НСИ (откъдето е повечето информация), Сдружението на общините и общини, които си поръчват собствен профил. Прозрачността на общините, заедно с тази на държавните институции, се наблюдава и отчита от  Програма достъп до информация  (ПДИ) след 2001 г. Подраздел е активната прозрачност, която включва и т.нар. бюджет за гражданите – обяснение на бюджетите на общините за неспециалисти, което се съставя и публикува заедно с годишните бюджети. Отчетите на ПДИ показват, че преди 19 години публикуването на общински бюджети е изключение, преди 15 години става практика за около 25% от общините, а сега това правят почти всички. Бюджети за гражданите публикуват повече от половината от тях. Следващата причина е ниското равнище на децентрализация на приходите на общините. Те са законодателно отрязани от приноса на техните жители и бизнес към БВП на страната. Посредник е министерството на финансите. Централизацията бе оправдана, когато правителствата на България трябваше да изплащат външен дълг от над 100% от БВП (каквото бе равнището му през 1997 г.), натрупан през периода 1944-1987 г. От 1998 г. досега този дълг е съкратен повече от четири пъти, страната има най-добрия кредитен рейтинг  оттогава , той е такъв и през 2004-2007 г. (вследствие на реформите след 1999 г. и присъединяването към ЕС), но общинските финанси още зависят до към  80% от централния бюджет  и програмите на ЕС. От по-стари анализи, като  този на ИПИ от 2013 г.  за \"Данъчна политика на местно ниво\", е известно, че собствените приходи са относително малък дял в бюджета на общините. А  актуализираните данни  за 2007-2018 г. показват, че за изминалия период няма съществена промяна по този показател. Динамиката на общинските приходи от централния бюджет и оперативните програми на ЕС е почти стриктно успоредна и в абсолютни стойности се увеличава. Общинските финанси често работят по бай-Ганьовски начин. У нас е измислен политически най-съвършения модел на фискална децентрализация: всички пари се донасят в София, а след това кметовете ги разнасят обратно. Всъщност това е модел отпреди 1989 г. Но тогава на мястото на министъра на финансите бе всъщност \"Тодор Живков\". След изплащането на външния дълг от онова време, \"моделът\" на централизация на общинския фиск е очевиден модел на политическа зависимост. Преди седем-осем години трябваше да договоря съвместно дружество с 35 добре работещи фирми от Бургас. Само три от тях не ме попитаха изрично какви са ми връзките с политическите партии в София. Засега София е единственият град, за който не много задълбочено бюджетът е тематизиран в сегашната кметска кампания. По-малките градове естествено не стигат до равнище на общ дебат. \"Който управлява София, вероятно ще управлява България\" е достоверна оценка на нейната независимост, място в икономиката и състояние на публичните й финанси. Независимостта е видима от статистиката на  общинските приходи и разходи. От малките общини по-добре от София са или общините, които са центрове на курорти (Банско, Балчик, Несебър и Созопол и пр.), при които собствените приходи са между 60 и 70% от общите приходи, или общините, където е съсредоточена добивна промишлености - съотношението е от над 80 до около 70%. Като в Челопеч и Девня. Сред големите София води с 61% собствени спрямо общите приходи за 2019 г. и тук покритието на разходите за местни дейности с тези приходи е 123%, за м.г. - 141%. \"Авансовото\" финансиране на местни дейности е възможно със заеми. София и в това отношение стои добре. Няма точни изчисления на НСИ за БВП по области за последните две години, но според статистиката на БВП на човек от население излиза, че: – Софийският БВП е стабилно над два пъти по-висок от следващата (засега) по икономически потенциал община – Пловдив, и това съотношение е относително постоянно за последните десет години; – Приносът на София в БВП на страната е между 37 (ако се смята, че в София работят само регистрираните софиянци) и 42% (ако се смятат пътуващите всеки ден); – Ако се отчетат и нерегистрираните софиянци и страничните ефекти, София най-вероятно допринася за повече от 50 от БВП на страната. Градът е естествен  център  на стопанска гравитация. И дълговете на София наистина са 52% от общите дългове на общините и от този факт се прави очевидния извод, че тя \"е рекордьор по натрупани дългове\". Важното обаче е, че този дял съответства на мястото на София в икономиката на страната, че обслужването на този дълг през 2019 г. е около 5% от собствените приходи (при фискален стандарт 15%), че София е единственият град с кредитен рейтинг като този на България (лихвите са фиксирани и исторически много ниски) и че гаранциите с общинско имущество са нула. Накъсо: София е атрактивна, защото рисковете от управлението й са относително малко, а политическите ползи са видими за всички. Макар и за инвестиционни проекти, дълговете на повече от половината общини не са толкова добре управлявани. Има известно подобрение, но то е обективно бавно, поради отсъстваща фискална, под контрола на местните, връзка между общинската и националната икономика. Изброените факти не са нови. Статистиките и наблюденията на министерството на финансите, НСИ, ИПИ и ПДИ показват достатъчно добре тенденциите, практическите възможности и потенциала за изменения в положителна посока. Това важи и за ефектите от  фискалната децентрализация , и за състоянието на  прозрачността , за която е изготвен много качествен граждански одит. За съревнованието в страната тези теми и статистика \"не са интересни\", защото показват пътя на премахване на зависимостта, за която стана дума по-горе. Състоянието на прозрачността показва по какъв начин може да се подобри отчетността в управлението на общинските финанси. Корупцията не е самостоятелен феномен. Но заедно с чудесата, изказани според максимата \"никой не може да ти даде онова, което аз мога да обещая\", тези теми са начин за промяна на завареното положение.", "date": "2019.10.09", "title": "Общинските финанси. Защо не се говори за пари преди изборите?"}
{"url": "https://www.dnevnik.bg/analizi/2019/10/09/3973821_zashto_v_bulgariia_patriotut_ne_moje_da_e_gei/", "text": "                         И двата скандала продължават. В БНР скандалът продължава, защото въпреки императивното изискване на Закона за радиото и телевизията, СЕМ още не е прекратил мандата на генералния директор. И така създава подозрението, че \"четиримата\", които са се обаждали на директора да отстрани Силвия Великова, се обаждат и в регулатора. В БНТ пък скандалът продължава, защото Волен Сидеров не мирясва. Протестира пред телевизията, заплашва ръководството ѝ и така затвърждава убеждението, че изцепката му в предаването \"Референдум\" не е била плод на опиянение, а просто поредната предварително замислена и професионално разиграна пиарска акция. За Сидеров отдавна е ясно, че зададат ли се избори, той тръгва да върши нещо обществено нетърпимо, за да се хареса на т.нар. \"лузъри\" и \"хейтъри\", които от дума не разбират и искат само да се руши и чупи, бие и пие. Очевидно разчита с тях да увеличи електората си. Проблемът обаче е, че за да привличаш озлобени срещу истаблишмънта социални групи, докато сам принадлежиш към същия този истаблишмънт, скандалните ти жестове трябва да стават все по-радикални. Преди му стигаше случайната публика по улици, ресторанти и летища. Сега обаче реши да вилнее направо пред националната аудитория на обществената медия. Намерението му: максимално да наруши споразумението за предизборно участие в БНТ, което сам е подписал. И не само многократно да надвиши полагащото му се време, но и активно да попречи на другите да се изказват и на водещата да изпълнява функциите си. Та чак се наложи да му изпратят жандармеристи, които обаче, кой знае защо, просто застанаха до него пред камерата, колкото да затвърдят търсения образ на цензуриран, онеправдан, преследван. Нелогичната поява на жандармерията, фактът, че Сидеров беше оставен да използва почти цялото предаване за автопропаганда, както и бележката за стаж в телевизията на Сидеров, която Емил Кошлуков представи в СЕМ, предизвикаха коментари, че скандалът в \"Референдум\" може да е бил координиран между двамата. Проблемът на Кошлуков в БНТ са отношенията му с колегията - или поне с част от нея. Напрежението тлее отдавна - както заради предизвестеността на избора му, така и заради внимателната, но непоколебима чистка, която провежда. А сега и събитията в БНР - ако там падне директорът, искрата може да прескочи и в БНТ. Вярно, че съпротивителните сили на колегията в БНР са най-големи, но нейното недоволство може да подпали и чергата на БНТ. Така че безчинствата на Сидеров идват точно навреме, тъй като дават шанс на Кошлуков да постигне разбирателство с подчинените си. Веднага след злощастния \"Референдум\" той направи изявление в тяхна защита, а после, когато Сидеров му поиска оставката (колко мелодраматично), те приеха декларация в негова подкрепа. Сидеров \"изписа вежди\" и на политиците, срещу които скочи. Да наречеш Каракачанов \"крадец\" заради закупуването на бойни самолети от САЩ, а Джамбазки \"гей\" след всичките му ругатни по адрес на различните, са толкова оперетъчни обвинения, че на практика изглеждат като политическа реклама. Негласното послание на Сидеров към коалиционните му партньори сякаш гласи: аз ви помагам да привличате системния електорат, а на мен ми оставете \"лузърите\". Единственият безспорен потърпевш от скандала, предизвикан от Сидеров, не е нито медията, която вече има повод да не допуска в ефир такива като него, нито пък нападнатите политици. Единственият безспорен потърпевш са хомосексуалните хора. Защото лепенето на етикета \"гей\" уязвява не толкова Джамбазки, колкото хилядите българи с различна сексуална ориентация. В праймтайма на обществената телевизия хомосексуалността бе лансирана като разбиращ се от само себе си негативен знак, като на всичко отгоре \"крадец\" и \"гей\" бяха поставени в общ ред на дискредитиращи обвинения. Само че кражбата е престъпление, което нарушава човешките права, докато хомосексуалността не просто не е престъпление, а дори човешко право. Да чухте някой в предаването, а и след това, да поставя този въпрос? Да възразява срещу омразата на сексуална основа в говоренето на Сидеров? При това по закон журналистите са длъжни да реагират. А ако си замълчат, пак по закон, СЕМ е длъжен да ги санкционира. В България хомосексуалността се разглежда като престъпление до 1968 година, както разказва изложбата \"Хомосоц\", посветена на репресиите срещу хомосексуалните в годините на комунизма. Хората с такава ориентация са били съдени по НК, лежали са в затворите, процеси е имало и срещу известни фигури от интелектуалните и артистичните среди. Из градския фолклор още се носи изпълнената с горчива ирония самозащитна пледоария на един от най-обичаните актьори по онова време: \"Цялата Мара втасала, та опряхте до моя г..\". След 1968 хомосексуалността е декриминализирана поне на книга, но се запазва отношението като към \"противообществена постъпка\". Или в най-добрия случай - като към болест, която трябва да бъде принудително лекувана. Днес, половин век по-късно, публичните говорители избягват да обявяват хомосексуалността за престъпление или болест (макар \"на маса\" това да става непрестанно). Но е постигнат широк дискриминационен консенсус, насърчаван от националистите, че хомосексуалността е срамна тайна, която трябва да се крие \"под юргана\", както пише Джамбазки. За професионалните патриоти българинът е бял, православен и хетеросексуален. Всичко друго е форма на родоотстъпничество. И докато Сидеров и Джамбазки се обиждат на \"гей\", като кандидати за кмет на София и двамата са единодушни, че София Прайд трябва да се забрани. Казано накратко: скандалът \"Сидеров\" беше в това, че всички се хвърлиха да защитават медиите и политиците, но нито на медиите, нито на политиците им хрумна да защитят сексуално различните от дискриминационното говорене в национален ефир.", "date": "2019.10.09", "title": "Защо в България патриотът не може да е гей"}
{"url": "https://www.dnevnik.bg/sviat/2019/10/09/3973785_maluk_shengen_-_vuchich_zaev_i_rama_obsujdat_nov_sujuz/", "text": "Докато България очаква решение за влизането си в Шенген, а ЕС не показва политическа воля за разширяване поне в следващите 4-5 години, западните ѝ съседи обсъждат \"малък\" вариант на това европейско споразумение за пътуване между държави без паспортен контрол. Но то може да промени Балканите, защото идеята е много по-широка - зона за свободно движение на хора, стоки и услуги от унгарската до гръцката и от българската до хърватската и черногорската граници. \"Малък Шенген, голяма полза\" или \"Малък Шенген - повече инвестиции, по-малко разходи на границата\" - това са два от начините, по които сръбската държавна телевизия РТС  определя  проекта, събиращ трима балкански лидери в Нови Сад днес и утре. Те невинаги са показвали топли чувства помежду си, а отношенията между Скопие и Белград останаха в застой и  дори преминаха през труден момент  след изборите през 2017 г. Лидерите на Сърбия, Албания и Северна Македония - президентът Александър Вучич и премиерите Еди Рама и Зоран Заев - обаче ще обсъждат план, който първоначално би трябвало да премахне митническите и гранични бариери. Идеята, която трябва да започне с практични стъпки като въвеждане на обща (и еднократна) тол такса и обща инфраструктура за зареждане на електромобили, би трябвало да прерасне до свободно движение на стоки, хора и услуги - нещо, което в западнобалканските медии доби гражданственост като \"малък Шенген\". Към такъв съюз Вучич се надява един ден да приъседини и Косово, както и да привлече Босна и Херцеговина и Черна гора. За него в противен случаи държавите от региона остават малки и слаби на чужди пазари, а биха могли да бъдат \"несравнимо по-силни\" пред света и ЕС. Обратно - ако се обединят, страните с 20 млн. жители, около 350 хил. фирми и все по-важно значение като транзитна точка в европейската търговия, могат да постигнат повече. Какво точно е \"малък Шенген\" Идеите как ще изглежда \"малкият Шенген\" варират - дали ще става дума за митнически съюз, възраждане на Югославия (плюс Албания) или \"утешителна награда\" заради бавещата се евроинтеграция? Преди началото на разговорите експертите не са единодушни. Домакинството е на Вучич, но инициативата не е само негова. На среща на върха на Европейската банка за възстановяване и развитие в Сараево по-рано тази година Рама каза същото: \"Балканите трябва да направят свой модел на Шенген\". Няколко месеца по-късно Вучич, докато бе в Ню Йорк за  Общото събрание на ООН , каза, че Сърбия е отворена за определяния от някои като \"малък Шенген\" формат. Според него обаче подобен проект трябва да включва елементи, които той и преди е застъпвал - пълна свобода на придвижване за хора, стоки и услуги. Решението на \"Фолксваген\" да избере по-големия пазар Турция за новия си завод е пример за нуждата държавите от региона да работят повече заедно и да предлагат общ продукт,  смята сръбският министър на инфраструктурата  Зорана Михайлович. Според  \"Танюг\"  от македонския кабинет са заявили, че създаването на \"малък Шенген\" е единствена възможност за региона да подобри връзките между отделните държави и да ускори влизането си в ЕС. Повече от търговско споразумение Безмитна търговия на теория се осъществява и сега в голяма степен в рамките на организацията CEFTA (Централноевропейското споразумение за свободна търговия), в която членуват. Стремежът за пълно прилагане на споразумението обаче се оказа отслабен от решението на Косово  да въведе наказателни мита срещу Сърбия  заради кампанията за блокиране по пътя към международни организации. CEFTA е споразумение, създадено от централноевропейски страни през 1992 г., които обаче го напускат след присъединяване в ЕС през 2004, 2007 и 2013 г.. В момента в него са шестте балкански държави извън съюза (Косово е представлявано от мисията на ООН) и Молдова. За  сръбската служба на Би Би Си  инвестиционният експерт Милан Ковачевич определи споменаването на Шенген не просто като идея за икономическо сътрудничество, а като предложение за \"връщане на един вид нова Югославия и обща политика\". В икономически план обаче това е проект, чрез който Сърбия би могла да си осигури свободно движение на капитали. Саша Джогович от Института за пазарни изследвания също смята, че \"малък Шенген\" би означавал по-евтино производство за Сърбия и по-малко бюрокрация, но и политически ползи особено в момент, когато митата, наложени от Косово, създават и икономически проблеми. Според Джогович подобен формат би означавал също така, че Сърбия, Северна Македония и Албания биха били един пазар и това би улеснило потока на хора и стоки. Той обаче също така би засилил доверието между страните и би укрепил и други типове сътрудничество като това срещу организираната престъпност. Например Исландия, Лихтенщайн, Норвегия и Швейцария \"често продават стоката си заедно\". Освен това, казва за в. \"Данас\" професор Предраг Биелич от икономическия факултет на Белградския университет, \"малкият Шенген\" е далеч по-реалистичен от всички други опити за интеграция, за които досега се е говорило. Бранко Азески, председател на Стопанската камара на Северна Македония, също оценява високо подобна стъпка, тъй като тя би довела до общи арбитражи, кредитни бюра, въздушна линия, газификация и други. Според директора на Центъра за икономически изследвания в Тирана Зеф Преци идеята е в духа на Берлиския процес - \"само със свободно придвижване на капитали, култура и хора имаме по-добро бъдеще и ще сме по-близки до ЕС,\" казва той за  сърбохърватската редакция на \"Свободна Европа\" . Дали е добра идея  Не всички споделят този ентусиазъм. Махмут Бушатлия, инвестиционен консултант в Белград, отбелязва за същата медия, че съвсем не е известно какво могат да произвеждат заедно страните от региона, а и тази продукция да е конкурентна на европейския и световния пазар. Северна Македония няма нужда от \"Малък Шенген\" в момент, когато е пред вратата на НАТО и има шанс да преговаря с Европейския съюз, смята председателят на Съюза на стопанските камари на Македония Данела Арсовска. Сърбия има различни външнополитически приоритети, а Албания е \"крачка назад\" във всички доклади, казва тя, цитирана от  електронното издание МКД . \"Както не ни беше добре да сме сегрегирани в гетото Западни Балкани, сега в още по-малък формат ще се изолираме в \"Малък Шенген\",\" продължава тя. Защо да правим микроикономически съюзи, когато целта ни трябва да е да станем част от единствения икономически пазар на Европейския съюз, а не вечно да чакаме пред вратите на ЕС като диво месо, отцепено от интеграцията, с утехата, че сме част от някакъв \"малък Шенген\". Не, благодарим.\" Според бившия македонски финансов министър Петар Гошев пък опитът от нефукционирането на CEFTA (случаят с Косово доказа това) предполага силна политическа воля и от трите страни, а \"на Балканите никога не се знае кога и кой може да направи проблем, нито от какво.\" Ако все пак се стигне до успех, области като енергетиката и транспорта дават шанс за сътрудничество, казва той. На съвсем друго мнение е сръбският министър на търговията Расим Ляич. Не става дума за \"утешителна награда\" или \"втора лига\" в Европа, тъй като ЕС остава приоритет за всяка страна поотделно,  смята той . \"Но нашият път в ЕС очевидно ще продължи, а докато продължи, трябва да развиваме всички способности, които имаме в региона.\"", "date": "2019.10.09", "title": "\"Малък Шенген\" - Вучич, Заев и Рама обсъждат нов съюз на Балканите"}
{"url": "https://www.dnevnik.bg/bulgaria/2019/10/09/3973971_mediiniiat_regulator_raziskva_ostavkata_na_generalniia/", "text": "Съветът за електронни медии днес ще обсъди откриването на процедура за предсрочно прекратяване на мандата на генералния директор на Българското национално радио (БНР) Светослав Костов. Това е записано в дневния ред на редовното заседание на регулатора. В края на септември СЕМ даде на Костов едноседмичен срок да депозира оставката си, в противен случай обяви, че ще започне да пише проект за предсрочно прекратяване на мандата му. Още тогава генералният директор заяви пред \"Дневник\", че не възнамерява да напуска. Искането за оставката му е резултат от кризата в държавното радио, започнала с  опита за сваляне от ефир на журналиста Силвия Великова  и последвалото  безпрецедентно прекъсване на сигнала  на програма \"Хоризонт\" на 13 март за близо 5 часа. \"Замлъкването\" на БНР стана повод за разследване на прокуратурата, която засега не посочва отговорен. Предстои  главният прокурор да бъде изслушан  от новосъздадената временна парламентарна комисия по случая. СЕМ вече изпрати до държавното обвинение сигнал за оказан натиск над генералния директор, след като Силвия Великова разказа пред регулатора, че Светослав Костов ѝ е разказал как  четирима души са му се обаждали, за да бъде свалена от ефир . Досега Костов не е коментирал това твърдение. На този фон журналисти организираха няколко протеста в подкрепа на колегите си от БНР и за свободата на словото. Същевременно вчера сайтът ПИК, който атакува журналистите от БНР, които се оплакаха от натиск, съобщи за подготвян и осуетен от екипа на Костов саботаж в държавното радио, който е трябвало да бъде осъществен по схема \"спиране на ефира за профилактика\". Впоследствие  информацията бе опровергана от Н ационалното управление на радио и телевизионните системи  (НУРТС) - профилактика наистина е била планирана, но това е било известно още от 2018 г., а и тя е нямало да доведе до спиране на сигнала на БНР в големи райони.", "date": "2019.10.09", "title": "Медийният регулатор разисква оставката на генералния директор на БНР"}
{"url": "https://www.dnevnik.bg/sviat/2019/10/09/3973955_litievoionnite_baterii_na_e-cigarite_mogat_da_se/", "text": "Литиевойонните батерии на  електронни цигари  са се запалили в самолети или на летища над 30 пъти в рамките на три години– това показва статистика на Федералната агенция по авиацията на САЩ, цитирана от в. \"Вашингтон пост\". Данните показват и 65 други случая на отделяне на дим, искри или пламъци от литиевойонните батерии на лаптопи, таблети, телефони и други устройства. Четвърт от инцидентите с  електронни цигари  и половината от тези с друга електроника се случват във въздуха. Анализът на \"Вашингтон пост\" обхваща периода от трите години до 1 август 2019 г. \"Смятаме, че това е много сериозна заплаха\", коментира Марк Милиъм, вицепрезидент по техническите програми в неправителствената организация Flight Safety Foundation и бивш ръководител по сигурността в Northwest Airlines. \"Вече не е само едно, а са многобройни устройства на повечето пасажери. Не знаете откъде идват всички тези неща, какво има в тях и колко са допустими\". През 2015 г. министерството на транспорта забрани наличието на е-цигари в чекирания багаж, позовавайки се на два инцидента през 2014 г. и 2015 г. Според властите по-добре е такива устройства да се намират в отделението за пътници, където пожарите могат да бъдат незабавно видени и угасени. През 2016 г. администрацията забрани да се качват смартфоните Samsung Galaxy Note 7 заради заплаха от самозапалване; многобройни лаптопи или само батериите им са били изтеглени от пазара заради риска от такъв инцидент.", "date": "2019.10.09", "title": "Литиевойонните батерии на е-цигарите могат да се запалят по време на полет"}
{"url": "https://www.dnevnik.bg/evropa/2019/10/09/3973677_kakvo_mogat_da_si_pozvoliat_pensionerite_v_germaniia/", "text": "                         Уте и Ралф Шнайдер са типично средностатистическо пенсионерско семейство от Германия. Женени са от близо половин век - тя е на 75 години, а той на 72. Уте има общо 38 години трудов стаж - с прекъсване от 10 години, през които се е грижила за отглеждането на двете им деца. Съпругът ѝ Ралф е работил 45 години. \"По професия Ралф е тапицер, без работа не го свърта. Затова продължи да работи и след като се пенсионира. Сега работи по няколко дни в седмицата за минималната работна заплата от 450 евро, която не се облага с данъци\", разказва Уте. Самата тя е била чиновничка в едно държавно учреждение в Кьолн, работила е на непълно работно време - по 19 и половина часа седмично. Така ѝ оставало време за децата и семейството. Днес на двамата пенсионери им остават общо 1900 евро месечно - след като си платят здравните осигуровки и данъците. Много или малко е това? \"Е, можеше да са и малко повече, но е грях човек да се оплаква\", казва Уте. За какво им стигат пенсиите?  Най-голямата част от дохода на семейство Шнайдер отива за наема и режийните разходи. Двамата живеят от 43 години насам в тристайно жилище, за което през 1976 са плащали по 150 германски марки на месец, а днес чистият наем е 500 евро, плюс още около 200 за отопление, вода и други текущи разходи. \"Това все още е много изгодно, като се има предвид колко много поскъпнаха наемите в Кьолн, пък и в цяла Германия\", казва Уте. Втората най-голяма част от разходите им отива за телефон, интернет, ток и различни застраховки - от \"Гражданска отговорност\", до допълнителна за зъболечение и застраховката за колата. Това прави още 200 евро на месец. Като се приспаднат редовните им разходи от близо 900 евро, на двамата пенсионери им остават още хиляда евро - за храна, дрехи и всичко останало. Уте твърди, че двамата с Ралф живеят доста икономично, но парите си вървят неусетно. Уте е пушачка, а кутия цигари струва 6.60 евро. \"Обещах на Ралф, че щом ги вдигнат на 7 евро, ще спра пушенето. Като имате предвид, че пуша по половин кутия на ден, бихме спестявали по 100 евро на месец, а в годината това са 1200 евро - почти колкото би ни струвала една почивка в Испания\", уточнява жената. Парите, които остават на семейство Шнайдер, след като си платят всичко изброено по-горе, отиват за подаръци на децата и внуците и за посещения в кафенета и ресторанти. На почивка двамата пенсионери пътуват основно из Германия. Този разход те покриват с парите, които Ралф изкарва допълнително - годишно по 5400 евро. За следващата година те планират да се запишат на едноседмичен круиз по Дунав - от Пасау до Будапеща. Удоволствието ще им излезе 3200 евро общо - включително и за застраховки. \"Ние сме възрастни хора и затова не пътуваме без застраховки\", уточнява Уте. Социални контакти Доскоро и тя е помагала по няколко часа седмично в едно близко до тях кафене, което обаче закрили. За труда си не получавала заплата, а можела да си вземе кутия цигари, да пие безплатно чай и кафе и да общува с клиентите. Уте казва, че това ѝ е било достатъчно. \"Сега само Ралф се труди, а аз по цял ден безделнича\", шегува се тя и признава, че все по-усилено мислят да се преместят - в тяхната кооперация в Кьолн живеят много студенти, които са шумни, а двамата германски пенсионери имат нужда от тишина и спокойствие. Оглеждат се за жилище с приличен наем в някое по-малко градче наблизо. Мечтаят си за това да имат тераса или малко дворче и да си вземат куче от приют. \"Не искаме малко кученце, защото не желаем след време то да остане без стопани. Такава съдба не му пожелаваме,\" казва Уте Шнайдер на раздяла.", "date": "2019.10.09", "title": "Какво може да си позволи едно семейство пенсионери в Германия"}
{"url": "https://www.dnevnik.bg/sviat/2019/10/09/3973769_buntut_sreshtu_unishtojenieto_promenia_kulturata_za/", "text": "На булевард \"Мол\", в посока към Уайтхол, или пресичайки площад \"Трафалгар\" рано вчера сутрин, активистите за климата в Лондон изглеждаха като офис или държавни служители в час пик - предимно на възраст между 30 и 50 години, без хора с коси на плитки, които прегръщат дървета, без плакати на Социалистическата работническа партия и анархисти с черни маски, които търсят спречкване. Със скандиранията си за климатично извънредно положение те, откровено казано, изглеждаха малко глупаво, не съм свикнала с такива неща. Тяхната обикновеност прави движението \"Бунт срещу унищожението\" особено ефективно: фермери, учени, лекари, жители на Къмбрия и други местни групи стоят на дванадесетте ключови пътни барикади. След като успешно превзеха Централен Лондон през април, местните клетки или сходни групи из цялата страна се подготвиха и планираха този протест. Решавайки кой може да бъде арестуван за препречване на движението по магистралата - и кой не може да бъде заради работата си или защото е член на младо семейство - те бяха готови да очакват по-твърд отговор от полицията, след като десни издания изразиха недоволство от дружелюбното поведение на служителите на реда през април, когато полицаи бяха забелязани да танцуват на блокираното кръстовище Оксфорд Съркъс. \"Чудя се дали демонстрациите водят до някаква промяна\", казва пред мен офис мениджърка на около 40 години от Хъртфордшър. \"Какво друго обаче можем да направим? Децата ми ме накараха да мисля, че трябва да го направя\". Майка от Южен Лондон заявява същото: \"Тук съм заради децата си\". Очаква се да се присъединят още хиляди хора. За тези, които се съмняват във въздействието на протестите на \"Бунт срещу унищожението\" от април, Бен Пейдж от Ипсос Мори каза: \"В нашите проучвания от 2013 г. 59% заявиха, че планетата \"върви към катастрофа\". Тази година техният дял се е увеличил до 78%\". Според Пейдж принос за това имат  Грета Тунберг , училищните протести и действията на \"Бунт срещу унищожението\". В допълнение Лондон е само един от 60-те глобални града, участващи във \"въстанието\" по едно и също време. В отговор на тези, които питат защо трябва да се безпокоим, при условие че Великобритания е прекалено малка, за да имат значение нашите въглеродни емисии, тази синхронизирана глобална акция се обръща към всички лидери, участвали миналия месец в срещата на ООН за климата - на тази среща Мисля че малцина от демонстрантите четат десните издания, за да знаят срещу какво се изправят. На двойна страница в неделното издание на в. \"Дейли мейл\", озаглавена \"Защо имаме нужда от това\", Дъглас Мъри, наблюдаващ асоцииран редактор и неоконсервативен автор разкритикува демонстрантите за климата и мекушавите действия на полицията. Той пише: \"Отказът им да признаят всеки възглед, различен от собствените им сбъркани убеждения, и противопоставянето им срещу демократичните норми е авторитаризъм, дори фашизъм. Въпреки детската увереност, която тези екстремисти излъчват, науката за климатичните промени е дълбоко оспорвана. Повечето учени са съгласни, че има изменения на климата, но между тях няма единодушие каква точно е причината\".      Ето докъде стигнаха онези, които отричат климатичните промени, игнорирайки проучване на НАСА, според което 97 процента от учените, занимаващи се с изследване на световния климат, са единодушни, че най-топлите пет години са последните пет години, което е \"изключително вероятно да се дължи на човешката дейност\". Да не обръщаме внимание на науката: това, което обсебените от идеята за свободния пазар като Мъри не могат да понесат, е, че Той по-скоро би изгорял жив, отколкото да види планетата спасена със средства, които възприема като етатистки или дори социалистически. Мъри нарича демонстрантите \"анархисти\" и \"претоплени комунисти\", които настояват за \"драконовски решения\". Отвращението му бе насочено срещу  Тунберг, \"това привилегировано младо момиче,  налагащо се на другите по въпроси, които едва разбира, и изнасящо неуравновесени проповеди на лековерните световни елити\". Сред смъртоносните оръжия, които се използват срещу активистите, е аргументът, че прекалено много от тях са от средната класа и че всички те са лицемери по въпроса за климата. Хората с прогресивни убеждения са склонни да се самобичуват, но е невъзможно да са искрени по въпроса за климата. Правете, каквото можете, отричайте вината си. Гневът на Мъри е слепият гняв на губещата страна. Хората вярват на  Дейвид Атънбъроу , а не на неделното издание на \"Дейли мейл\". Дори шофьорите доставчици, недоволни от пътните барикади, не отричат сериозността на въпроса. Всяка седмица по новините слушаме как ледът в моретата и ледниците се топят, изчезват видове, извънредното положение е очевидно: проучванията сочат, че хората добре разбират това и вярват на учените, според които причината е човешката дейност. Мъри обвинява \"Бунта срещу унищожението\", че иска да провокира пълното унищожение на световната икономическа система. Тази доста демократична организация обаче внимава да не предписва конкретни решения. Членовете й просто искат политиците да признаят извънредното положение, да поставят по-скорошен срок от 2050 г. за създаването на зона, свободна от  въглеродни емисии  (Великобритания сериозно изостава, казва нашият създаден по силата на закон Комитет за климатичните промени), и гражданско събрание, подобно на това, което президентът Макрон наскоро създаде под формата на представителна група от 150 граждани, които да съветват Франция как да намали въглеродните емисии. Това е задачата: да бъдат намерени решения, за които хората ще гласуват. На партийните си конференции консерваторите рядко споменават климата, а Борис Джонсън говори за намаляване на данъка върху горивата. Лейбъристите обаче поставят зелена индустриална стратегия в центъра на плановете си за отпускане на средства и предвиждат инсталирането на възобновяеми източници, добиващи енергия от вятъра и слънцето, соларни панели и санирането на един милион социални жилища, 3.6 милиарда паунда за пунктове за електрозахранване и безлихвени заеми за електрически автомобили, национализиране на мрежата, за да може да бъдат разширени значително 37 вятърни ферми в морето, използване на енергията на приливите в залива на Суонси и забрана на фракинга. Великобритания може би преживява промяна в културата на климата, която Пейдж сравнява с промяната, на която станахме свидетели по наше време: от това гейовете да бъдат вкарвани в затвора до скорошно проучване, 66 процента от участниците в което казват, че не биха имали проблем с това в кралското семейство да има еднополови бракове. Летенето със самолети, шофирането на автомобили, яденето на говеждо месо може да последват пътя на пушенето - но само ако сериозните мерки бъдат взети от държавата. /БТА", "date": "2019.10.09", "title": "\"Бунтът срещу унищожението\" променя културата за климата"}
{"url": "https://www.dnevnik.bg/biznes/2019/10/09/3973953_mitata_na_sasht_moje_da_imat_kosveni_efekti_vurhu/", "text": "Българският износ няма да пострада значително, в случай че се приложат  митата на Съединените щати за внос на редица стоки от ЕС , но ефекти върху икономиката на страната ще има от по-силно засегнатите партньори от ЕС като Германия, Франция, Великобритания и Испания. Това се казва в оценка на ефекта на обявените от САЩ мита върху българската икономика, изготвена от Българската търговско-промишлена палата (БТТП) по запитване на \"Дневник\". Бяха потърсени оценки и на Българската стопанска камара (БСК), Асоциацията на индустриалния капитал в България (АИКБ) и Конфедерацията на работодателите и индустриалците в България (КРИБ). От БСК отговорът бе, че стойността на основните стоки, изнасяни от България в категориите, описани от търговското представителство на САЩ, е в размер 11.86 млн. долара за 2018 г.. При прилагане на 25-процентни мита загубите биха били около 3 млн. долара. \"След 18 октомври 2019 г., ако не се постигнат договорености, се очаква налагането на рестриктивни мерки спрямо продукти от ЕС чрез добавяне на 25% мито. Ефекти върху нашата икономика могат да дойдат предимно косвено – от наши партньори от ЕС (основно Франция, Германия, Великобритания и Испания), които ще претърпят загуби,\" продължава оценката на БТПП. \"Анализ на БТПП показва, че макар и голям брой стоки, които попадат под обхвата на митата, продуктите, които реално засягат страната ни, генерират малко под 2.6 млн. (долара) от българския износ към САЩ през 2018 година. Това се равнява на едва 0.5% от целия ни експорт за САЩ. Най-голям дял от тези стоки имат черешите – България е изнесла през 2018 г. череши за 1.8 млн. (долара). САЩ заема 3-то място от българския износ на череши и съответно дял от 10%, което се очаква да има известен негативен ефект върху търговците и производителите на череши.\" Другите продукти, които попадат под рестрикциите на САЩ са някои видове сирена – през 2018 г. сме експортирали за там сирене от посочените видове за около 800 хил. долара, обяснява Палатата. \"БТПП не подкрепя подобни протекционистични мерки и застава твърдо зад свободната търговия, защото чрез едни такива политики се създава неблагоприятна среда за бизнес и инвестиции,\" завършва оценката. \"Палатата се надява, че ЕС и САЩ ще успеят да достигнат договореност. Още повече, нашите данни показват, че българският износ към САЩ през последните няколко години бележи значителни ръстове в порядъка на 17-20% на годишна база, достигайки през 2018 г. до 561 млн. долара.\"", "date": "2019.10.09", "title": "Митата на САЩ може да имат косвени ефекти върху България"}
{"url": "https://www.dnevnik.bg/analizi/2019/10/09/3974015_oblikut_na_sofiia_-_dedjukianizaciia_i_kota_korniz/", "text": "Тези засега 136 мерки са родени в разговори  във фейсбук групата \"Идеите за София\",  но те не са нито напълно представителни за позициите на участниците в тази група, нито са изчерпателна картина за всичко онова, което може да се направи в София. Идеите включват и неща, обсъждани извън групата на различни други форуми. За тялото: Грижата за здравето не започва на операционната маса  Ще обновим старите и ще построим нови. И ще ги поддържаме с помощта на отборите, родителите, децата, доброволците и местния бизнес. Ще има за всички възрасти. На 80 годишна възраст немалко хора плуват, играят тенис, практикуват йога, правят пешеходни преходи, вдигат тежести (проверете преди да оспорвате последното). Почти никой на тази възраст не играе футбол, баскетбол или волейбол. Затова ни трябват както пътеки, басейни и кортове, така и игрища за футбол и баскетбол. Няма да забравим и голфа. Схващането, че това е елитарен и скъп спорт е подвеждащо. Ще въведем и нови за страната спортове, които са специално подходящи за най-възрастните. Това ще е изненада. 2.   Ще изградим 24 общински закрити плувни басейна и ще провеждаме уроци по плуване за всички възрасти. Никога не е прекалено рано или прекалено късно да се учиш да плуваш.  Ще насърчим създаването на квартални отбори по баскетбол, волейбол, футбол, плуване, тенис. И други спортове. Спортовете трябва да са за всички възрасти и настроения. Няма причина да насърчаваме децата, а да зарежем пенсионерите. 4.   Ще привлечем доброволци, някои ще наемем, трябват ни мотивиращи хора, които да увлекат и учат софиянци.  Общината ще плаща малка такса на училищата, които се съгласят. Или тези, които ползват игрищата ще плащат. Таксата ще отива за спорт. Тази мярка обаче ще се договори с директорите на училищата, не с министерствата.  Ще стане международно известен и желан. И много по-масов. Ще изградим нов маршрут, из целия град, маратонците няма да се въртят в кръг докато им се завие свят. Да, половината град ще бъде затворен в деня на маратона. Всички кахърни софиянци ще трябва да го преживеят.  Ще стане международно известен ултрамаратон. Ще доведем луди глави (и крака) от цял свят. Няма как София да е дигитална и предприемаческа столица на Балканите без грандиозен маратон и ултрамаратон. Просто няма.  Абсурдно е градът на \"Уолтопия\" да не се катери. Спортни зали, училищни гимнастически салони и калкани на сгради трябва да се сдобият с истински стени за катерене. Ще построим стена в памет на Боян Петров.  Ще определим достатъчно маршрути в планините край София, в покрайнините и някои паркове, така че да има достатъчно, но да не пречат на хората.  Ще изградим 4 екстремни скейт и вело парка в града. Децата и младите имат нужда от адреналин. И по-старите също.  Пешеходни маршрути ще пресичат околовръстното. Подобни на моста на влюбените до НДК. Човек трябва да може да ходи необезпокояван от Света София до Черни връх.  Ще пригодим водните площи на София за спорт и отдих. Река Искър, езера и изкуствени резервоари ще бъдат включени в спортната водна система на града. Ще облагородим Панчарево и ще го превърнем в център на водните спортове за хиляди софиянци. Ще насърчим плувните маратони и плуването в открити води. Ще изградим пешеходни и велосипедни маршрути около езерото, които ще свържем с градската мрежа от зелени магистрали.  Реките на София могат да увеличат площта си с тип микроязовирни стени без това да наврежда на водния поток. Ще го направим. Ще сложим и run-of-the-river микро хидро електрогенератори, ще стигнат поне за осветлението на реките.  На първо време ще сложим на всички места, на които се струпват много хора и има персонал – магазини, гари, автогари, централни улици. После ще видим. За паметта: Градът не е град ако не помни своето минало  Ще забраним изобразяване и продажба на фашистки и комунистически символи. И ще обясним ясно защо. . Засрамете се. Вижте на какво приличат гробищата. Ще положим специални грижи за гробищата. Еднократно дълбоко общинско почистване, дигитализация на данните. Поддръжка.  Това, което сега се лансира като музей на социалистическото изкуство е подигравка и с изкуството, и с историята. Музеят ще се разшири и към него ще създадем изследователски и образователен институт за комунистическото минало. Не, не е социалистическо. Сегашният Национален исторически музей е добро място, за тази цел. Ще обсъдим широко тази възможност, преди да решим дали да е само на Комунистическото минало или на близкото минало или друг сходен период. Признаваме, че всички сме дълбоко травмирани от комунистическото минало и трудно можем да вземем адекватно решение за това как да се справим с него.  ще се съхранят и реставрират. Не всички, но много повече от сега. Първа стъпка - регистър на старите сгради с отворени данни и уики опция. . Първо, изложба \" \" като стъпка към изричен регламент за опазването на архитектурното наследство от този период. Второ, изложба \" \" като първа стъпка към изричен регламент за опазването на архитектурното наследство от този период. Трето, изложба \" \" като първа стъпка към изричен регламент за опазването на архитектурното наследство от този период. . София има сложна и разпокъсана история. Пешеходните исторически маршрути ще свържат историята на града.  Територията между Женския пазар, Гарата, Дондуков и Канала ще стане защитена архитектурна зона. Ще уточним границите допълнително.  Ще възстановим всички стари фонтани в софийските градини. И ще се грижим за тях. Ще им направим специален уебсайт.  Да, само на неолита. Ако има нещо, което да може да постави София на музейната и археологическата карта на света, това е неолита. Траките и Асамблея на мира направиха каквото можаха. Ще бъде в ЦУМ, който ще откупим или в друга голяма, централна и подходяща сграда. Можеше да е в бившия партиен дом, но незнайно защо Народното събрание се настани там. Възможно е да преговаряме за нов археологически музей, но не Исторически музей. Исторически музей на България е друго нещо.  Ще разширим музея на София и ще го превърнем в изследователски и образователен институт. Какво ще направим с банята? Не поемаме никакъв ангажимент, освен че ще проведем истинска обществена консултация. Паметта на всички обаче е приоритет пред телата на някои. . Ще откупим хотела и ще го превърнем в балкански природонаучен музей.  Тежък проблем. Ще проведем серия образователни инициативи. Ще сложим непропагандни информационни табели за всяко спорно име. На тях ще пише защо Цар Освободител е освободител и какво са правили Граф Игнатиев и Княз Дондуков. На руското посолство ще предложим да се оплакват във Фейсбук. След две години ще проведем серия от референдуми за имената. . Спокойно. Няма да го махаме, ще го преместим. В музея на Комунистическото минало. Но първо ще проведем много подробно и сериозно обсъждане как да стане това.  Ще възстановим алеята с кестените на булевард Патриарх Евтимий. И всички други затрити алеи на София. За облика: Дефавелизация, дедюкянизация, кота корниз  Ще нарисуваме силуетен план на София. Всяка улица, всеки площад или квартал трябва да има план, който да очертава допустимия силует на строителство. Тази инициатива е свързана с кота корниз.  ще стане безкомпромисен стандарт. Ще променим закона. Край на нелепите надстройки. Изключения могат да се допускат след дълги, активни, отворени обществени и експертни консултации, съобразени със силуетния план на града. Глупости от рода \"ама в Париж всички сгради имат мансарди\" няма да обсъждаме. . Няма да строим нови подлези, а някои може и да затворим. Изключения може да допуснем за пешеходни маршрути, които пресичат основни магистрали, например околовръстното шосе. Тези подлези обаче трябва да са част от зелената пешеходна и велосипедна инфраструктура на града. Без стълби и дюкяни. Ще дедюкянизираме всички подлези. . Ще ги махнем всички и отвсякъде. Имате си мобилни телефони за реклами, и без това не вдигате поглед от тях. Рекламирайте там.  Ще прочистим Александър Невски и други знакови площади от паркинги. Не може тези площади да са затрупани с коли.  Ще забраним санирането на парче и ще уеднаквим фасадите. Отделно санираните апартаменти след забраната ще бъдат санкционирани и изолацията им ще бъде премахвана за сметка на собственика. Съществуващите санирани фавели постепенно ще се премахнат или интегрират в цялостно саниране с частична подкрепа на общината. . На улиците и пътищата. Всички ще са в сходен стил, не непременно еднакви. Табелите ще показват пътя по начин, който няма да води до каране на заден ход по магистрални улици. Ще има ясна табела къде е аерогарата и гарата и къде е София. Сега няма.  Ще я махнем. Тя е част от звездата, не е част от сградата. Как не се намери един сериозен архитект да разбере това и да подеме кампания и да махне дръжката.  от Площад Славейков и от други представителни публични пространства. Временни събития и празници - да. Колове и вечни тезгяси - не. Пазарите на предварително определени места може да останат.  Ще махнем всички колчетата, които приличат на недохранени зебри и ще налагаме тежки безкомпромисни санкции за всеки, който налази тротоар или тревна площ. В първите месеци ще съберем много пари от глоби. За жалост, този приход бързо ще се свие. . Под земята, зад дървени решетки или в други добре изглеждащи прикрития. Също и контейнерите за рециклиране и събиране на стари дрехи.  Не веднага, защото ще ни изхвърлят от власт, но постепенно, за един мандат. Никоя нова сграда няма да има климатик, който стърчи навън. Ще се намери решение.  Ще забраним висящите кабели. Всяка сграда да си направи проект как да ги скрие. Иначе ще ги махнем ние, без да се интересуваме какво тече в тях. Пак, не веднага, но за две години.  Незаконните сгради, пристройки и надстройки ще бъдат съборени. Не обаче тези в ромските махали. Там нещата са различни.  София няма нужда от небостъргачи. Ясно, не можем да съборим построеното. Освен ако е незаконно. Тогава може. Все пак ще обособим едно-две петна за небостъргачи, но дълго ще обсъждаме кои да са тези места и какъв да е силуетния им план. Разбира се, говорим за ниски софийски, не ню-йоркски, истински небостъргачи. Над 100 метра забравете.", "date": "2019.10.09", "title": "Обликът на София - дедюкянизация и кота корниз"}
{"url": "https://www.dnevnik.bg/sport/2019/10/09/3974021_krosfit_igri_shte_predizvikat_tialoto_i_duha_v/", "text": "Новият сезон в  кросфита  започва с първата тренировка от CrossFit Games Open 2020. Тя ще бъде показана в четвъртък, като състезанието ще продължи пет седмици, след което ще бъде избран най-универсалният атлет в България. Надпреварата ще премине онлайн, като всяка седмица организаторите ще обявяват по един състезателен комплекс от упражнение. Това ще се случва всеки четвъртък, а до понеделник вечер спортисти от цял свят трябва да ги повторят. Участниците ще доказват, че са изпълнили задачата чрез заснемане на видеоклип, като лицензирани съдии ще оценяват състезателите. Всеки желаещ може да се включи в предизвикателството, като най-ниската възрастова категория е 14-15 години. Най-добре представилите се мъж и жена ще получат званието Fittest. Титлата е запазена марка на CrossFit Inc. и се присъжда за всяка държава, в която има официално лицензирани кросфит зали. В България в момента има шест такива - четири в София и по една във Варна и Пловдив. Победителите ще се класират за финалите на кросфит игрите, които ще се проведат през август 2020 г. в САЩ. Тази година честта на България в състезанието защитаваха Ралица Котерлицова и Ставри Ставрев.      Кросфитът придобива все по-голяма популярност и новият формат на финалите дава възможност на хора от цял свят да се докоснат до елита на този спорт. През новия сезон борбата за национален шампион ще стане още по-атрактивна и оспорвана, което ще увеличи зрителския интерес. Кросфитът постепенно се превърна в бизнес за милиарди - основните играчи при екипировката на състезателите са \"Рийбок\" и \"Найки\", а наградният фонд на състезанията става все по-голям. През декември наградният фонд на \"Дубай чемпиъншип\" ще е близо 600 хил. долара.", "date": "2019.10.09", "title": "Кросфит игри ще предизвикат тялото и духа в следващите пет седмици"}
{"url": "https://www.dnevnik.bg/bulgaria/2019/10/09/3974111_deputatite_okonchatelno_otmeniha_sukratenoto_sudebno/", "text": "Окончателно депутатите решиха в случаи на умишлено причиняване на смърт да няма възможност извършителят да се ползва от процедурата на съкратеното съдебно следствие и с признаване на факти и обстоятелства от обвинителния акт присъдата му да бъде намалена автоматично с 1/3. Предложението за промени в Наказателно-процесуалния кодекс бе гласувано на второ четене в пленарна зала, като 92-ма народни представители подкрепиха текста, 62-ма гласуваха \"против\" и 11 \"въздържал се\". Първоначалното предложение бе внесено от БСП, \"Обединени патриоти\" и \"Воля\" и предвиждаше съкратеното следствие да отпадне като възможност в закона и в случаите на умишлено причиняване на тежка телесна повреда. ГЕРБ обаче внесе поправки в законопроекта  между първо и второ четене  и така съкратено следствие няма да има само за случаите на умишлено причиняване на смърт. Днес депутатите от БСП гласуваха \"против\" законопроекта и настояха и тежките телесни повреди да бъдат в този списък с престъпления. Размениха се сравнения с хан Крум и \"Ревизор\" на Гогол Дебатът мина с подхвърляния – Емил Димитров-Ревизоро припомни на Крум Зарков, че не е хан Крум и няма нужда да се стига до ситуации \"око за око\", \"зъб за зъб\" и т.н., а Зарков му отвърна с репликата, че макар да е Ревизор е далеч от стила на Гогол. Ревизоро смеси и няколко процедури като опита да даде пример с лидера на \"Атака\" Волен Сидеров, който е поискал споразумение с прокуратурата, но въпреки това наказанието му не било намалено, а напротив – увеличено двойно. В тоталното объркване на текстове от наказателното право се стигна и дотам Корнелия Нинова да чете извадки от Наказателния кодекс от трибуната на парламента. По същество в дебата отново имаше реплики и твърдения коя партия първа е направила предложенията за промени в закона, кой от кого е взел готовия текст и кой го е внесъл в Народното събрание. \"Жалко е, след като достигнахме консенсус и се събрахме на първо четене, сега днес да се предлага този текст да бъде сериозно осакатен като от него отпаднат текстовете за тежки телесни повреди. Това предложение не е издържано. Ние като законодател трябва да сложим границата. От БСП от години насам твърдим, че границата е там, където се посяга на човешкия живот и телесна неприкосновеност\", настоя Крум Зарков от БСП. Според него, последният вариант на промените в НПК искат да покажат, че ГЕРБ не падат по гръб. Искрен Веселинов от \"Обединени патриоти\" подчерта, че настояват съкратеното следствие да отпадне и за тежките телесни повреди, но въпреки това посочи, че и този вариант е крачка към успешната промяна в законодателството. Депутатите смесиха няколко различни процедури Павел Шопов от \"Атака\" заяви, че промяната се прави под обществен натиск и недоволство като припомни, че институтът на съкратеното следствие бе въведен през 2006 г. \"във вихъра на либералническата вакханалия\". Той допълни, че изобщо трябва да отпадне тази възможност, тъй като по думите му, в обществото ще продължава да съществува неудовлетвореност и ненаказуемост, а този институт има задача \"да се галят престъпниците\". Емил Димитров-Ревизоро цитира статистиката, представена вчера на заседанието на правната комисия в парламента от зам. главния прокурор Мария Шишкова. По думите му няколко месеца 240 депутати спорят и обсъждат отпадането на съкратеното съдебно следствие за случаите на тежка телесна повреда, а според статистиката на практика през последните 4 години имало само един случай, в който е поискана редукция на наказанието по този текст от закона и дори не е сигурно, че съдът е намалил присъдата. След това се насочи към друга процедура – за сключване на споразумение с прокуратурата, което се одобрява от съда и посочи, че Сидеров също се е възползвал от тази възможност, но от \"Атака\" сега настояват тя изцяло да отпадне. От своя страна Явор Нотев опита да обясни, че става дума за тотално различни процедури и настоя за коректност, особено когато се обсъждат народни представители. Нинова прочете какво е тежка телесна повреда, Ципов настоя за промените в НК Стигна се и дотам, че лидерът на БСП Корнелия Нинова прочете от парламентарната трибуна какви са резултатите от причиняване на тежка телесна повреда. \"Дебатът днес стана твърде експертен и малко объркан, защото объркахме няколко правни института. За какво става дума – ако днес някой изнасили и убие дете и си признае вината, присъдата му се намалява с 1/3. След това може да бъде намалена отново, защото се е поправил в затвора, а може и да бъде помилван. Смятаме, че е справедливо и за тежките телесни повреди да отпадне възможността за съкратено следствие. Колегите от ГЕРБ осакатиха този текст\", заяви Нинова. И заключи, че докато ГЕРБ управлява страната няма да има справедливост. Красимир Ципов от ГЕРБ опита да обясни, че в политическото говорене непрекъснато се бърка и в това, че не става дума за признаване на вината (което може да се отрази като смекчаващо вината обстоятелство), а за признаване на фактите и обстоятелствата в обвинителния акт (което води след себе си до редукция на наказанието с 1/3 в сегашния вариант на закона). И върна обсъждането към предложенията, които първоначално направиха от ГЕРБ, но не в НПК, а в Наказателния кодекс. \"Дебатът, който водим след внасянето на тези законопроекти е, дали да има справедливо наказание. Само че това не се решава в НПК. Текстовете са в НК. Чухме спекулации, ГЕРБ бил виновен за това или за онова, за липсата на справедливост. Когато се въведе текста за първи път, това беше защото имаше постановени присъди под минимума. Можем ли да дадем гаранции с промени в НПК, а не в НК, че няма да има присъди под минимума? Не можем да дадем гаранции. Дори да ограничим за всички тежки престъпления, пак не можем да дадем тази гаранция – а това е, което очакват близките на жертвите и на пострадалите\", заяви Ципов. Той припомни, че преди да бъде въведен първоначално текстът, регламентиращ съкратеното следствие, са били прекратени много дела заради изтекла давност, имало е загубени експертизи и свидетели, които са забравяли показанията си. Именно заради забавеното правосъдие от Европейския съд по правата на човека в Страсбург и от Европейската комисия са дали указания за въвеждането на съкратеното следствие и то все пак дава резултати.", "date": "2019.10.09", "title": "Депутатите окончателно отмениха съкратеното съдебно следствие за умишлени убийства"}
{"url": "https://www.dnevnik.bg/biznes/2019/10/09/3974097_strukturi_izvun_bulgariia_opitvali_da_poprechat/", "text": "Има структури и извън България, които се стремят да попречат на сделката за продажба на българския бизнес на ЧЕЗ на местната компания \"Еврохолд\". Това мнение изрази пред Би Ти Ви председателят на надзорния съвет на дружеството - купувач Асен Христов. \"Въпросът е дали в България има достатъчно предатели, които да ги подкрепят,\" добави той. Според Христов от национален интерес е именно \"Еврохолд\" да купи ЧЕЗ, която снабдява с ток потребителите в Западна България. \"Ние сме българско и регулирано дружество,\" подчерта той и добави, че законът позволява, ако инвестицията не се развива нормално, държавата да наложи управител и да я изконтролира. Шефът на дружеството - купувач потвърди и публикациите в чешките медии, според които ако се провали и вторият опит за продажба (след като Комисията за защита на конкуренцията не разреши на Гинка Върбакова да купи активите на ЧЕЗ чрез дружеството \"Инерком\"),  ЧЕЗ ще прекрати тези опити . \"Ако по някаква причина - административна или друга, се намери повод и КЗК излезе със странно решение, те казват, че в този случай биха предпочели да останат още пет години,\" каза Христов. Според екипа на кандидат-купувача няма причина да откаже разрешение за сделката, защото бизнесът на \"Еврохолд\" е извън енергетиката и няма основание да се докаже концентрация. Дружеството се надява до двайсетина дни да получи одобрение от антимонополния регулатор. \"Надявам се сделката да продължи с подкрепата на нашите власти и органи\", каза Христов. Очаква се по-късно през деня \"Еврохолд\" да представи инвестиционната си програма в купуваните дружества. Христов каза, че във фокуса й е намаляване на кражбите и загубите и задържане и, ако е възможно, намаление на цената. Договорът между ЧЕЗ и \"Еврохолд\"на стойност 335 млн. евро  беше подписан през юни.  На 13 август \"ЕВрохолд\" внесе документите в КЗК, а комисията  започна производството  в началото на октомври.", "date": "2019.10.09", "title": "Структури извън България опитвали да попречат \"Еврохолд\" да купи българската ЧЕЗ"}
{"url": "https://www.dnevnik.bg/biznes/companii/2019/10/07/3973124_bulgarska_kompaniia_e_sred_vodeshtite_platformi_za_it/", "text": "Да откриеш инвеститор, склонен да осигури финансиране за образование, не е лесна задача. Точно това обаче успя да направи българската фирма Coursedot, която през 2016 г. привлече финансиране от фонда Eleven, подкрепян тогава от Европейския инвестиционен фонд на ЕС, създаден по плана \"Юнкер\" (на името на председателя на Европейската комисия). Гладът за кадри в IT сектора по целия свят се оказва печеливша комбинация за Coursedot. Началото е поставено през 2013 г., след като основателят и изпълнителен директор – Теодор Панайотов, се връща от специализация в Singularity University. На 20 години той става един от най-младите сертифицирани инструктори CCSI/ CCIE (най-високият сертификат на Cisco). Установява, че големите корпоративни клиенти работят с ограничен брой компании за обучения, които понякога предлагат необосновано високи цени. В същото време инструкторите са еднакви. Затова той и екипът му създават онлайн платформа с десетки хиляди IT обучения. Постепенно компанията се развива и открива нови възможности. Така се стига до появата и на  Coursedot Instructor Hub  – платформа, която обединява IT инструктори от целия свят и им дава по-добри възможности да намерят подходящи за техните квалификации предложения. А \"магазинът\" за обучения вече е в историята, тъй като пазарът разви други нужди, към които Coursedot се пренасочи. Палитрата от инструктори е огромна – платформата е на второ място в света по брой регистрирани IT инструктори. \"Ние сме своеобразен посредник със супер добавена стойност – гарантираме плащането, качеството на обучението, можем да предложим повторение на курса, ако нещо не се харесва, решаваме всички логистични въпроси за трейнърите им помагаме да се развиват\", казва Панайотов. \"Coursedot демократизира пазара на IT образование – даваме на нашите клиенти най-добрата комбинация от цена, локация на провеждане, език, начин на провеждане – физическо или онлайн. Ние сме строго специализирани, знаем бизнесът как работи, имаме партньорства с 90% от ключовите играчи в сектора, познаваме почти всички инструктори и решаваме реален проблем на нашите клиенти\", обобщава Теодор Панайотов. Това, с което Coursedot се различава от конкуренцията, е, че компанията не предлага обучения, а е съветник на корпорациите и им помага не само в избирането на подходящ курс и инструктор, но и в организацията на целия процес и контрола на качеството. Портфолиото ѝ от клиенти се разраства с времето и сред тях са банки, телекоми, аутсорсинг компании и др. През 2017 Coursedot спечели наградата \"Стартираща компания на годината\" в третото национално издание на надпреварата Central European Startup Awards през 2017 г., а малко по-рано взима инвестиция от 100 хил. евро от фонда Eleven, подкрепян тогава от Европейския инвестиционен фонд. Европейското финансиране изиграва ключова роля, за да може компанията да си поеме \"глътка въздух\" и за да може екипът ѝ да планира по-дългосрочно развитието на бизнеса. Според изпълнителния директор на Coursedot европейското финансиране им е дало възможност да се разраснат по-бързо, да предприемат нужните рискове и да сграбчат ценни възможности. Той уточнява още, че в момента на практика всеки инструктор и трейнинг корпорация в Европа вече знае за Coursedot – факт, който ясно показва успеха на компанията след получаването на инвестицията. През 2018 г. Coursedot започна и съвместен проект с \"Майкрософт България\". Двете дружества обединиха своите експертиза и усилия, за да създават специалисти по програмата Microsoft Certification Lab. В тази връзка и с оглед на динамичния пазар, Калин Димчев - CEO на \"Майкрософт България\", споделя: \"Нуждата от квалифицирани IT специалисти расте всеки ден. Затова през 2018 г. обединихме сили с екипа на Coursedot за създаването на първата Microsoft Certification Lab в София. Основната цел на проекта, който вече приключи, бе именно да създадем висококвалифицирани IT професионалисти на световно ниво. Фокусът на самите обучения бе върху глобалната облачна платформа Microsoft Azure, която регистрира хиляди нови абонамента месечно. Имаше както онлайн, така и офлайн такива, водени от топ сертифицирани инструктури. Проектът бе наистина успешен, като обучените специалисти бяха от различни пaртньори и клиенти на Майкрософт.\" Към края на 2018 г. Coursedot е приета и в програмата Microsoft for Startups. Амбициите на компанията са да завърши годината с поне двоен резултат спрямо 2018 г. Екипът на Coursedot проявява силен интерес и към американския пазар, а междувременно проучва и нови възможности за финансиране и развитие на бизнеса в още повече държави.", "date": "2019.10.09", "title": "Българска компания е сред водещите платформи за IT обучения в света"}
{"url": "https://www.dnevnik.bg/sport/2019/10/09/3974120_kubrat_pulev_v_purvata_polovina_na_2020_g_triabva_da/", "text": "Всеки следващ мач ми е за световна титла и е решаващ за мен\", каза Кубрат Пулев по повод предстоящия си бой с американеца  Райдел Букър  на 9 ноември. Преди ден съперникът на българския боксьор беше сменен, а Пулев открои важността на двубоя му. \"Този мач е изключително важен, защото ако загубя, няма да има мач за световна титла. Смятам, че в първата половина на следващата година мач за световната титла трябва да има. Засега съм концентриран само върху следващия съперник, ще изляза 100% за победа, за да мога да изкача предпоследното стъпало\", каза Пулев в ефира на БНТ. Пулев е официален претендент за пояса на Международната боксова федерация (IBF), който е притежение на Анди Руис. Американецът с мексикански корени ще се боксира с  Антъни Джошуа  в мач-реванш през декември, а победителят от двубоя ще трябва да защитава пояса срещу Пулев. Новият съперник на Пулев е на 38 години, като има 26 победи (13 нокаута) и две загуби на професионалния ринг. Първоначално българинът трябваше да се бие с Марк де Мори от Австралия. \"Не знам много за него. Знам, че е добър боксьор, има добър рекорд на професионалния ринг и никой не е за подценяване. Няколко боксьори отказаха, но това е съперникът, който ще излезе срещу мен и ще играем на 9 ноември\", каза Пулев. \"Нямах представа, че е лежал в затвора, но това не играе роля на ринга. Може и това да му е помогнало да е по-съхранен\", пошегува се Пулев и коментира външния вид на своя съперник. \"Не мисля, че външният вид е важен, това не е културизъм. Важно е да издържаш един бой\". \"Чувствам се перфектно, всичко е супер. Имам много повече енергия от мои съотборници, здрав съм и това е най-важното.\" Българският боксьор не се е бил от март, когато победи румънеца Богдан Дину. В двубоя Пулев получи тежка аркада, а след срещата  целуна репортерката Дженифър Равало  (Джени Суши), което доведе до наказание от Атлетическата комисия на Калиформия. \"Добре, че това стана, защото знаехте, че имах аркада. Трябваше време да се възстановя, защото при повторен удар може да се отвори отново. Сега обаче с комисията сме окей, имам право да играя\", каза Пулев. През лятото Пулев трябваше да посети  образователен курс за сексуалното насилие .", "date": "2019.10.09", "title": "Кубрат Пулев: В първата половина на 2020 г. трябва да се бия за световната титла"}
{"url": "https://www.dnevnik.bg/politika/2019/10/09/3974129_tomislav_donchev_za_volen_siderov_blizo_sme_do/", "text": "Вицепремиерът Томислав Дончев изрази разочарование от  поведението на лидера на \"Атака\" Волен Сидеров в последната седмица.  Той обяви, че \"коалиционното управление не е лесно, но трябва да не се минава една граница на компромиса\". Думите му дойдоха след скандала със Сидеров в студиото на предаването \"Референдум\" по БНТ, след който обществената медия обяви, че няма да го допусне повече да участва в диспути в телевизията по време на предизборната кампания. \"Кампанията не започна добре. От мръсна кампания страда демокрацията. Не толерираме поведението на Волен Сидеров. Близо сме до границата на компромиса, която не трябва да се преминава\", обясни Дончев. В момента \"Атака\" реално не са част от управляващата коалиция, след като партията беше изключена от парламентарната група на \"Обединени патриоти\". След това обаче Сидеров не обяви категорично дали ще е в опозиция или ще подкрепя правителството. Вицепремиерът обвърза скандалите с лидера на \"Атака\" със 111-о място на България в класацията за свободата на словото. \"Не ми е много комфортно, когато представители на световни медии ми задават въпроса за свободата на словото със скрития укор, че едва ли не е предизвикано от действията на правителството, което не е така. Въпросът е, че медийната среда в България е дълбоко болна и преди да я лекуваме, трябва да ѝ поставим точната диагноза\", уточни Томислав Дончев. Той добави, че Цветан Цветанов, който напусна ГЕРБ след скандала с апартаментите, купени на цени под пазарните, \"изглежда, има политически амбиции\". По думите му бившият координатор на партията за всички избори имал опит, потенциал и контакти, с които може или да помогне или да навреди на ГЕРБ на изборите.", "date": "2019.10.09", "title": "Томислав Дончев за Волен Сидеров: Близо сме до преминаването на границата на компромиса"}
{"url": "https://www.dnevnik.bg/kultura/2019/10/09/3974117_teodosii_spasov_jultite_paveta_e_festival_na/", "text": "                         - В Бургас направиха сайт за жълтите павета и са направили колаж от две снимки – едната е централната улица на Бургас, а другата - жълтите павета пред Военния клуб в София. Миналата година, на петото издание в София, община Габрово пожела да покажем тази програма и там. След това се обадиха и от Бургас, Русе и други места, искат духовно да павираме с жълти павета страната. За моя голяма радост, тази година програмата ще се появи в Габрово, Бургас. И в Пловдив без мое участие и на Влатко Стефановски, но ще отидем в Русе. За съжаление в София няма да има тази година - отговорих на тъжни въпроси във фейса - случват се такива неща, важното е да няма стрес. Да, гледам всичко да става естествено. Но в Бургас и Габрово аз съм селекционер на програмата и участник. - Както обикновено, има тема. Тази година темата е може би китарна. Струнни инструменти. Първата вечер на 10 октомври в Габрово се отрива от дуета \"Хойсак и Новосел\" от Хърватия, от Загреб. Филип Новосел ми направи впечатление още преди много години, свирили сме с биг бенда на радио \"Любляна\". Той е завършил хърватска тамбура, тя прилича леко на китара – преходен инструмент от Балканите, бивша Югославия към Европа, затова има по-европейски вид. Той завърши Jazz College of Music в Ню Йорк в Манхатън и кръстосва много спокойно от жанр в жанр, като естетиката му е джазова. Неговият партньор е Даниел Хойсак, който свири на контрабас. Използват лууп машини, електроника. Смесват съвременен звук с архаичен – на тамбурата. Втората група е от Румъния – Дамян Драгичи бенд. Него го познавам от Бостън от Berklee College of Music. Преди много години се запознахме. Той е от цигански произход, неговите братя са едни от най-изявените фолклорни музиканти от Букурещ. Но той е космополит, който се образова в Бостън, завърши джаз с панфлейта. Един съвременен музикант, който свири на техния народен инструмент. Има издадени албуми с Еди Даниелс, един от най-големите джаз кларинетисти на Щатите. - \"Жълтите павета\" е фестивал на изпълнители и публика - мечтатели. Ние всички мечтаем за едни по-добри, свободни светове на духа, в които се чувстваме много уютно и щастливи. Това ни обединява. Всички музиканти, които са идвали на този фестивал, са били хора индивидуалисти отстоявайки своята идея, позиция в своята страна. Но и космополити, които са пътували по света и са извън локалните измерения. Публиката също е такава, иска да полети в посоките на необятното. Втората вечер в Габрово я откриваме аз и Влатко Стефановски. Той свири уникално своя стил, като го преплита с традицията. Втората група е на Хайг Язджиян. Той е от Гърция, пристига със своето трио. Хайг свири на уд, това е инструмент от Близкия изток. Роден е в Сирия, арменец. Израснал от 10-годишен в Гърция. Неговият репертоар се простира от сирийски интонации, през арменски, турски , гръцки. До себе си има невероятните музиканти Йотис Кирцоглу – един от най-добрите бас китаристи в Европа. Идвал е тук, свирил е с Милчо Левиев, в моя албум \"Вяра\". Перкусионистът на Хайг е Вангелис Карипис, той също е много странна птица. Учил е богослужение на Атон 4 години. Сутрин е ставал в четири всеки ден за служби. Познава византийско песнопение уникално. Хайг е и уникален глас също така. - Аз съм щастлив, че светът се промени в такава посока. Заедно със своите недъзи този свят е много по-интересен, по-реален, по-човешки от предишния. В предишния, тези които бяхме пред или зад желязната завеса, изолирани в соцлагера - ние се научихме да мечтаем. Може би станахме по-големи мечтатели от западния лагер. Ние така си мечтаехме, че си нагласяхме всичко в главите, че е съвършено, прекрасно. И ето дойде промяната. Видяхме истинския вид и вкус на Запада, който за нас беше химера, съвършено мечтание. Аз съм от това поколение, което може добре да съпостави предишния живот и сегашния и да си избере реалната посока за развитие. Това, че съм тук, не значи никак малко. - Да. Обичта, уважението към самите нас, българите, тук. На това място, което е въпреки всичко един остров, който се посещава все повече от ония бивши символи на свободата от Запада. Това лято например имаше много туристи, които идват в София специално. От четвъртък започваха едни дефилета по \"Витошка\" и заведенията бяха препълнени от наши гости, туристи, които искаха да се почувстват като нас българите тук. - Един от моите първи албуми, от началото на 90 - те, се нарича \"Отвъд границата\". Тогава се отвориха границите именно за пренасяне на нашите тела в други посоки, които съдържат нашия дух. Не може той да отиде някъде и да покаже своя талант без да преместим тялото. А и тялото съдържа символа на нашата същност. Трябва да се създаде естетическо изкуство за поставяне на граници. Тези граници би трябвало да се поставят, за да можем всички да открием понятието \"достатъчност\". Който по-скоро разбере за себе си колко му е достатъчно в този живот, толкова по-щастлив ще е той. - Това е двояко. Някои човеци имат интерес да разбият домовете на други свои сродни и да се настанят на тази територия. Но бездомниците къде могат да отидат? Там, където виждат нормални възможности за живот, ако са оцелели от войната. Аз оправдавам целия този поток от бежанци, които искат да се спасят от войната и да живеят нормално. И къде отиват? При тези, които са решили да им отнемат домовете. А те строят нови граници, строят се и лагери и започват да заприличват на резервати на хора, които чакат момента, за да заживеят нормално. Защото те нямат дом, родина. Те познават родината си по съвсем друг начин, а тя едва ли не вече не съществува. Много тъжно. Това е съвременният стил на война. По време на война винаги е имало бежанци. Знаем, при всяка война Америка е спасявала доста хора, които искат да започнат нов живот с нов хоризонт и да се погриждат за децата си, това е много човешко. Според мен хубаво би било да има мъдреци, които да вземат решение в такава ситуация. Да спрат войните, да оставят хората да градят своите домове и градини, да живеят в тях и да отглеждат децата си. На човек не му трябва кой знае колко много. - Може би Спийлбърг трябва да разкаже. Аз като че ли го чувствам много близък. Той е с много голяма фантазия и по-голям мечтател от мен. Той дори води след себе си много поколения, които чакат с интерес неговата гледна точка. - Единствено се моля хората да се раждат с уши, души и сърца. Ако тези три компонента съществуват, ще има музика.", "date": "2019.10.09", "title": "Теодосий Спасов: \"Жълтите павета\" е фестивал на изпълнители и публика - мечтатели"}
{"url": "https://www.dnevnik.bg/bulgaria/2019/10/09/3974162_mediiniiat_regulator_otkri_procedura_za_otstraniavane/", "text": "Съветът за електронни медии (СЕМ) днес с три гласа \"за\" и двама въздържали се откри процедура за отстраняване на генералния директор на Българското национално радио (БНР) Светослав Костов заради груби нарушения на Закона за радиото и телевизията. Трите гласа за решението са на председателя на СЕМ София Владимирова (квота ГЕРБ), Ивелина Димитрова (квота президент Радев ) и Розита Еленова (). Въздържаха се Бетина Жотева (квота президент Плевнелиев) и Галина Георгиева (ГЕРБ, новоизбрана). Жотева се мотивира с това, че все още не разполага с достатъчно информация, за да вземе решение. Тя посочи също, че чл. 67 от ЗРТ изисква да са извършени \"груби нарушения\" от генералния директор, а не само едно. Поради това Жотева смята, че не са налице законовите условия за отстраняването на Костов. Галина Георгиева се солидаризира с мотивите на Жотева. София Владимирова каза, че с  изключването на сигнала на програма \"Хоризонт\" на 13 септември  е извършено не какво да е нарушение, а е нарушено конституционното право на информация на гражданите. Да бъдеш генерален директор на обществена медия е чест и отговорност, а досега не чухме от него кой е отговорен за изключването на сигнала на \"Хоризонт\" на 13 септември, посочи Владимирова. Ивелина Димитрова оцени нарушението с изключването на сигнала като изключително грубо и в разрез едновременно и със закона, и с конституцията. Тя се позова на обществения интерес и заяви, че СЕМ има основание да започне процедура по отстраняване на генералния директор. Ако чакаме да влязат в сила наказателните постановления за глобите на БНР, може да изтече мандатът му, посочи Димитрова. Миналата седмица  СЕМ наложи  две максимални глоби на БНР, но те могат да бъдат обжалвани пред съда. Розита Еленова каза, че след толкова грубо нарушение СЕМ няма друг избор освен да започне процедура за отстраняване на Светослав Костов. Генералният директор на БНР има пет работни дни да отправи възражения. След това СЕМ ще ги разгледа и ще гласува дали да го отстрани. Редколегията на програма \"Христо Ботев\" на БНР се присъедини към искането на колегите си от програма \"Хоризонт\" и кореспондентите на радиото в страната за оставка на генералния директор. \"Изразяваме категоричното си несъгласие с твърденията за противопоставяне между \"Хоризонт\" и \"Христо Ботев\". Добре известно е, че в момента програма \"Хоризонт\" е в управленска криза, но същевременно програма \"Христо Ботев\" е в още по-незавидно положение, тъй като освен управленска криза, преживява и системно неглижиране години наред. На практика проблемите на БНР вследствие на лошо управление засягат всички звена, пряко заети в създаването на радиопродукция. Като резултат поддържането на високо качество става все по-трудноосъществимо, а свободното упражняване на дейността ни все по-негарантирано\", се казва в становището на редколегията на \"Христо Ботев\", изпратена до СЕМ. В него се казва още, че макар това положение да \"не е от вчера\", \"след събитията от последните 2-3 седмици е повече от ясно, че настоящото ръководство на БНР няма да реши проблемите му\". \"Затова предсрочното освобождаване на генералния директор е единственият логичен ход, с който да започне нормализирането на работния климат и възстановяването на обществения престиж на БНР,\" пише редколегията до регулатора.", "date": "2019.10.09", "title": "Медийният регулатор откри процедура за отстраняване на шефа на БНР"}
{"url": "https://www.dnevnik.bg/sport/2019/10/09/3974151_angliiskite_futbolisti_shte_napusnat_terena_na_vasil/", "text": "Английските футболни национали са готови да напуснат терена, ако станат обект на расистки обиди в предстоящите два мача на тима от квалификациите за Евро 2020. Тимът на Гарет Саутгейт гостува на Чехия на 11 октомври, а три дни по-късно ще бъде в София за мач с България на Националния стадион \"Васил Левски\". Нападателят на \"Челси\" Тами Ейбрахам обяви, че в тима е постигнато съгласие по тази тема. \"Ако се случи на някого от нас, значи се случва на всички. Хари Кейн дори каза, че ако някой се почувства обиден и не е щастлив, целият отбор ще застане зад него и ще напуснем терена заедно\", каза Ейбрахам. Още преди месец  английските национали изразиха притеснение  преди гостуванията в Прага и София. Селекционерът Гарет Саутгейт припомни, че тимът е бил обект на расистки обиди при последния си мач с България през 2011 г. Думите на англичаните доведоха до реакция от президента на Българския футболен съюз (БФС)  Борислав Михайлов , който обяви \"подобни действия за напълно безпочвени\". Колегата му Грег Кларк също отговори с писмо. България е наказана с частично затваряне на националния стадион. Причината е наказание, наложено от УЕФА заради расистки и хомофобски прояви от квалификациите с Косово (2:3) и Чехия (1:2). В Англия припомниха още, че от началото на сезона \"Левски\" и \"Локомотив\" (Пловдив) също получиха наказания заради расистки обиди от феновете в мачовете от европейските турнири. Английските национали вече се сблъскаха с прояви на расизъм в квалификациите за Евро 2020. Това се случи в първия мач с  Черна гора в Подгорица . В борбата с расизма УЕФА въведе протокол от три стъпки, които да бъдат предприемани в мачовете. Европейската централа в лицето на президента й  Александър Чеферин  дори насърчи реферите да прекратяват мачове при нужда. Българският национален отбор  приема Англия на 14 октомври в София, а мачът е от 21.45 часа.", "date": "2019.10.09", "title": "Английските футболисти ще напуснат терена на \"Васил Левски\" при прояви на расизъм"}
{"url": "https://www.dnevnik.bg/kultura/2019/10/09/3974112_pametnik_na_pencho_slaveikov_shte_bude_postaven_v/", "text": "Паметник на българския поет Пенчо Славейков ще бъде поставен в края на месец октомври в Милано, съобщи \"Нова телевизия\". Това ще е втори негов монумент в италиански град. Първият е поставен през 2007 г. в двора на библиотеката на италианското градче Брунате, разположено между Лаго ди Комо и градчето Комо, където поетът умира през 1912 г. Инициативата за поставянето на новия паметник е на Генералното консулство на България в Милано, а автор е българският скулптор Адриан Новаков от Габрово. \"Това е един образ, който има задачата да стои близко до хората. Той не е извисен\", обяснява скулпторът и допълва, че затова и неговата цел е била поетът да има човешки размери и да бъде лесно всеки да се снима с него. Това ще бъде единственият паметник пейка в Милано, който като идея наподобява този на баща и син Славейкови, поставен на площада с тяхното име в София. Новаков допълва, че участва и в друг проект, свързан с Пенчо Славейков и Италия. Той е за барелефна плоча на неговата любима, българската поетеса Мара Белчева, която ще бъде поставена в близост до хотела в градчето Брунате. Пенчо Славейков пристига в Италия в края на 1911 г., след като е уволнен от поста директор на Народната библиотека и е назначен за уредник на училищния музей при Министерството на народното просвещение - пост, който той не заема, и заминава за чужбина. Живее за кратко в Цюрих, Люцерн, Хофлу, а в Италия прекарва най-дълго време в Рим, след което през пролетта на 1912 г. отново тръгва на обиколка из страната. В Милано отсяда в хотел \"Манин\", където дописва и някои от последните си творби.", "date": "2019.10.09", "title": "Паметник на Пенчо Славейков ще бъде поставен в Милано"}
{"url": "https://www.dnevnik.bg/bulgaria/2019/10/09/3974184_radev_pokani_na_poseshtenie_pendarovski_predi/", "text": "Президентът Румен Радев изрази надежда, че македонският му колега Стево Пендаровски ще посети страната, преди общата комисия по исторически и образователни въпроси да напредне с работата си. В Смолян, цитиран от прессекретариата си, държавният глава уточни, че няколко пъти вече е потвърдил поканата си. \"Очаквам да намери време да дойде в България. Не трябва да се чака комисията по исторически и образователни въпроси да напредне, за да има такова посещение\", уточни Радев. Той каза още, че \"не е работа на политиците на Република Северна Македония да коментират вътрешнополитическия живот в България, така както аз не коментирам и не се занимавам с вътрешнополитическите въпроси на Република Северна Македония\". Според Радев хората от двете страни \"споделят общ културен код, история и език от 1300 години\". По думите му \"българската позиция за европейското приобщаване на Република Северна Македония е в интерес на историческата истина и недопускане на междусъседски проблеми в общото европейско семейство\". \"Идеологията и манипулацията на тоталитаризма нямат място в обединена Европа\", каза още Румен Радев. Вчера Стево Пендаровски заяви, че е сигурен, че  България няма да блокира даването на дата за начало на преговори на Скопие  с Европейския съюз. Той каза, попитан от журналисти, ден преди очакваната днес позиция на българското правителство за отношенията със Северна Македония, че разразилият се в края на септември спор е само вътрешнополитическа работа на страна - членка на ЕС, и въпросът със сигурност няма да бъде \"изнесен\" на предстоящия Европейски съвет. На 17 октомври европейските лидери ще вземат решението за начало на преговори както със Северна Македония, така и с Албания. Румен Радев и вицепремиерът Красимир Каракачанов поискаха София да обвърже с еврочленството на Скопие конкретни условия, а Каракачанов дори  заплаши да напусне кабинета,  ако той окаже подкрепа за евроинтеграцията. На последвалата извънредна среща при президента външният министър Екатерина Захариева даде да се разбере, че  България все пак ще подкрепи започването на преговори,  но ще има други условия пред Скопие, които вероятно ще бъдат обвързани с преговорната рамка.", "date": "2019.10.09", "title": "Радев покани на посещение Пендаровски, преди българско-македонската комисия да напредне"}
{"url": "https://www.dnevnik.bg/sport/2019/10/09/3974173_kralev_imame_po-goliam_optimizum_predi_igrite_v_tokio/", "text": "Министърът на младежта и спорта Красен Кралев заяви, че гледа с оптимизъм към олимпийските игри в Токио 2020. Надеждите му се основават на спечелени медали от световни първенства в олимпийски спортове. \"Тази година е изключително интересна, защото е предолимпийска година. Повечето световни първенства вече свършват. Наясно сме горе-долу в какво състояние се намираме. Аз съм оптимист. Имаме медали в олимпийски дисциплини - в борбата на  Тайбе Юсеин , в бокса  Радо Пантелеев , в щангите на  Божидар Андреев , ансамбълът по художествена гимнастика. Така че имаме по-голям оптимизъм в предолимпийската година преди игрите в Токио\", каза Кралев пред Би Ти Ви. \"Смятам, че тези състезатели, след като сега са на световния връх, могат да ни донесат успех и в Токио\", заяви министърът. Пред парламентарната комисия по въпросите на спорта Кралев каза преди две седмици, че България очаква 55 квоти за игрите. Последната квота беше спечелена от гимнастика Дейвид Хъдълстоун. \"Очакваме повече от борбата - няма да се уморя да го повтарям. Те имат по-голям потенциал от този, който показват\", заяви Кралев. България остана без златен медал на игрите в Лондон 2012 и Рио де Жанейро 2016, като и в двата случая взе по три медала.", "date": "2019.10.09", "title": "Кралев: Имаме по-голям оптимизъм преди игрите в Токио 2020"}
{"url": "https://www.dnevnik.bg/video/2019/10/08/3973079_muzika_za_seshoar_i_orkestur/", "text": "Какво е помпен орган и как звучи бутилкофонът? Каква музика може да създадем с музикален сешоар? Отговори на тези и други любопитни въпроси ще ни дадат уникалните инструменти в гостуващата изложба \"Докосни музиката!\", които ще предизвикат творческия и откривателски подход на децата към научните предизвикателства. Изложбата в детския научен център \"Музейко\"  дава неограничени възможности в създаването на мелодия, напомняйки за връзката между изкуството и природните науки.", "date": "2019.10.09", "title": "Музика за сешоар и оркестър"}
{"url": "https://www.dnevnik.bg/politika/2019/10/09/3974169_izborna_hronika_hristo_stoichkov_podkrepi_kandidata_na/", "text": "                         Легендата на българския футбол Христо Стоичков подкрепи настоящия кмет и кандидат на ГЕРБ за нов мандат във Варна Иван Портних в кампанията му за местния вот на 27 октомври. \"Варна се нуждае от един истински кмет, какъвто е Иван Портних. Иване, познавайки те от много малък, знам какво можеш. Знам, че това, което си започнал, не го оставяш наполовина. Вярвам, че Варна ще бъде един достоен град и ти - един достоен кмет\", казва Стоичков във видео, публикувано в социалната мрежа \"Фейсбук\". То беше споделено от профила на Портних с посланието \"Благодаря ти, бате Ицо!\".", "date": "2019.10.09", "title": "Изборна хроника: Христо Стоичков подкрепи кандидата на ГЕРБ за Варна Иван Портних"}
{"url": "https://www.dnevnik.bg/biznes/2019/10/09/3974137_promishlenoto_proizvodstvo_se_sviva_prez_avgust/", "text": "По предварителни данни през август 2019 г. индексът на промишленото производство намалява с 0.1% спрямо юли и с 1.3% спрямо август 2018 г., съобщи Националният статистически институт.  добивната промишленост се свива с 6.6%, а енергетиката - с 0.6%, докато в преработващата промишленост има ръст с 0.8%.     ", "date": "2019.10.09", "title": "Промишленото производство се свива през август"}
{"url": "https://www.dnevnik.bg/sviat/2019/10/09/3974244_suzdatelite_na_litievoionnite_baterii_vzimat_nobel_za/", "text": "Създателите и развойчиците на литиевойонните батерии печелят тазгодишния \"Нобел\" по химия. Това са Джон Б. Гудинаф, М. Стенли Уитингам и Акира Йошино. Литиевойонните батерии  революционизираха живота ни и се използват навсякъде - от мобилните телефони до лаптопите и електроавтомобилите, те могат и да съхраняват енергия, създадена от слънцето и вятъра. Тазгодишните лауреати са положили основните на безжично общество, което не разчита на фосилни горива, аргументират се от Нобеловата академия. В началото на 70-те Уитингам създава първата функционална  литиева батерия  в опитите си да проучи свръхпроводниците - той открива енергийно богат материал и го използва, за да създаде иновативен катод в литиева батерия. Той е бил създаден от титаниев дисулфид. Джон Гудинаф предвижда, че катодът би бил дори по-добър, ако се направи от метален оксид вместо от метален сулфид, и през 1980 г. открива пътя за създаване на по-мощни батерии, замествайки дисулфида с кобалтов оксид. Акира Йошино стъпва върху катода на Гудинаф и през 1985 г. създава първата готова за търговска употреба литиевойонна батерия. Той успява да премахне чистия литий от нея и да го замести с литиеви йони, които са по-безопасни за работа. И един рекорд 97-годишният Джон Гудинаф е най-старият Нобелов лауреат на света - роден в Германия, но с родители американци, той завършва докторската си степен в Чикагския университет, а сега е част от Тексаския университет в Остин, САЩ. Стенли Уитингам е роден през 1941 г. във Великобритания, завършва докторантурата си в Оксфорд, а сега е почетен професор в Щатския университет на Ню Йорк, САЩ. Акира Йошино е най-младият от групата, завършил докторантурата си през 2005 г. в Университета в Осака, Япония. Сега преподава в Университета \"Мейджо\".", "date": "2019.10.09", "title": "Създателите на литиевойонните батерии взеха \"Нобел\" за химия (и поставиха нов рекорд)"}
{"url": "https://www.dnevnik.bg/biznes/2019/10/09/3974247_narodnoto_subranie_otloji_restrikciite_za_drebnite/", "text": "Депутатите удължиха с три месеца изтичащия на 27 октомври срок, в който търговците на нефтопродукти трябва да се регистрират. Така се отговаря на искането на дребните търговци на горива, които протестират срещу  Закона за регулирането на административните дейности и търговията с нефт и нефтени продукти,  приет през януари, които според тях са в полза на едрите търговци. Удължаването на срока е предложение на лидера на НФСБ Валери Симеонов, който защитава интересите на дребните търговци в парламента. Те обявиха, че са готови на протести по примера на \"жълтите жилетки\" във Франция. Според Асоциацията на българските търговци, производители, вносители и превозвачи на горива приетите през лятото разпоредби ще затруднят дейността на земеделските производители, строителни компании, минния бранш и други бизнеси, чиито машини ще се зареждат с горива по по-сложни правила. Според тях промените, изискващи по-висок уставен капитал и обезпечения, са в полза на едрия бизнес. На обратното становище е Българската петролна и газова асоциация, според която целта на закона е да има ясни правила и да се намали сивият сектор, който е огромен и създава корупция. Междувременно Министерството на икономиката пусна за обществено обсъждане  нов проектозакон , който предвижда значително облекчение на режимите, затегнати в началото на годината. ", "date": "2019.10.09", "title": "Народното събрание отложи рестрикциите за дребните търговци на горива"}
{"url": "https://www.dnevnik.bg/sviat/2019/10/09/3974191_bulgariia_postavi_usloviia_za_realno_nachalo_na/", "text": "От Северна Македония зависи дали първата и втората междуправителствена конференция от преговорите с Европейския съюз и реалното им започване глава по глава ще се състоят в скоро време, или ще се състоят след много години в необозримото бъдеще. Това каза в изявление в Министерския съвет вицепремиерът и министър на отбраната Красимир Каракачанов, цитиран от агенция \"Фокус\". От думите му, както и от коментарите на външния министър Екатерина Захариева, не следва, че София ще блокира започването на преговорите със Скопие идната седмица, каквито сигнали даваше той в края на септември. В списъка с искания в одобрената според двамата вицепремиери позиция обаче фигурират редица условия на етапи след формалното одобряване на преговорния процес - потвърждаване на отказа от търсене на права на македонско малцинство в България, ограничаване на езика на омразата, промяна на учебни материали по история и география и реабилитация на жертви на комунистическия режим в Югославия, репресирани заради българското си самосъзнание. Скоростта на преговорите пък зависи от волята на управляващите в Скопие да бъдат \"честни\", а \"не да ни разиграват\", каза министърът на отбраната. Каракачанов увери, че България \"няма да спре сега (Северна) Македония за започване на преговори, но преди реалното започване на преговорите има няколко етапа: първа, втора междуправителствена конференция.\" В българската позиция по думите му се казва, че \"преди насрочването на първата\" Скопие трябва да изпълни определени условия \"и от това ще зависи дали такава междуправителствена конференция ще бъде насрочена и кога\". \"Междинни и крайни етапи\" Решението ще се вземе на Европейския съвет, където според Захариева България ще подкрепи начало на преговорите за членство на Скопие в ЕС, но ще набележи междинни и крайни етапи в целия процес. И двамата коментираха позицията на България за отношенията със Северна Македония и преговорите с ЕС, която е приета днес. Текстът още не е публикуван от правителството, но по думите на Захариева България ще настоява преди провеждането на първата междуправителствена конференция (на която се посочва дата за същинските преговори) \"Северна Македония да преустанови и да се въздържа от провеждането на политика, независимо под каква форма, на подкрепа и насърчаване на претенциите за признаване на македонско малцинство в България\" и да приведе \"безрезервно и срочно\" позицията си и действията в международните организации, например в Съвета на Европа, с чл. 11 от Договора за добросъседство. В договора  действително има такова изискване  към Северна Македония: \"Република Македония потвърждава, че нищо от нейната Конституция не може и не трябва да се тълкува, че представлява или някога ще представлява основа за намеса във вътрешните работи на Република България с цел защита на статута и правата на лица, които не са граждани на Република Македония.\" Отново за историята Скопие също така ще трябва да декларира с \"вербална нота\" до страните - членки на ООН, че изпълнява договора с България по езиковата клауза. \"Това е двустранен договор, както и договорът от Преспа\", каза Захариева. Нужно е да се премахнат от табели и надписи върху паметници и паметни плочи и сгради текстове, насаждащи омраза към конкретни резултати, да бъдат сменени табели и за личности и събития от общата история до 1944 г. - като Гоце Делчев и и Илинденско-Преображенското въстание. Именно личността на Гоце Делчев доведе и споровете за това какво (и как) да се говори и пише за нея  бяха в основата на проблемите в смесената българско-македонска комисия  за исторически и образователни въпроси. От думите на Каракачанов пък следва (макар да не е известно дали това е записано в позицията), че той отново повдига въпроса за периода 1941-1944 г., когато Царство България администрира македонската територия. За Скопие София еднозначно е \"окупатор\", макар миналата година Заев да даде сигнал, че е готов за известно смекчаване на тона. \"Има достатъчно снимков материал, включително видеоматериал и така нататък, населението посреща така наречения \"окупатор\" - българската армия. Има достатъчно факти за Царство България от 1941 до 1944 година, тогава България харчи 52 % от бюджета си, за да навакса Македония в своето икономическо развитие: строеж на жп линии, пътища, училища, подпомагане на кооперации. Тази югокомунистическа риториката трябва да приключи. Това е категорично условие.\" България ще иска в цялата преговорна рамка да се включат и елементи на договора. Страните, членуващи в ЕС, определяйки рамката, могат да отправят изисквания двустранни въпроси, които се решават в хода на преговорите с ЕС, да са обвързани със затварянето на конкретни глави. Такива намерения вече бяха изразени от кабинета на предишната среща. Вчера македонският президент Стево Пендаровски отказа да коментира изпълнението на условия от членки на ЕС в хода на преговорите, тъй като те трябва да са част от договорената между страните членки рамка, а такава още не е създадена. Реабилитиране на жертвите на режима Македонците са най-близките хора на българите, но, от друга страна, забелязваме не съвсем адекватно и честно отношение и сме принудени да излезем с подобна позиция и ще я следваме неотклонно\", добави още Каракачанов. Според него, въпреки че в Договора за добросъседство е отразено, че двете страни нямат териториални претенции и малцинствени такива, не са спрени всички опити да се подстрекават определени групички хора в България. \"А също така всички инициативи на тяхната дипломация пред европейски институции, с които се иска признаване на някакви малцинства: езикови или етнически – това трябва да бъде едностранно прекратено от тяхна страна\", заяви Каракачанов. Той обърна внимание и на факта, че Северна Македония остава единствената държава от бившите комунистически страни, която не е осъдила репресиите и жертвите на тоталитарния режим. \"Ние много ясно заявяваме в тази рамкова позиция на нашето правителство, че искаме хората, които след 1944 година са били репресирани заради българското си национално самосъзнание или принадлежност към български организации или институции, да бъдат реабилитирани\", посочи още вицепремиерът. \"Или искаш да си в Югославия, или в Европейския съюз, а ако искаш да си в ЕС, ще бъдеш така добър да се съобразяваш.\"", "date": "2019.10.09", "title": "България постави условия за \"реално начало на преговорите\" със Северна Македония"}
{"url": "https://www.dnevnik.bg/biznes/2019/10/09/3974220_poveche_drehi_i_obuvki_i_po-malko_lekarstva_sa/", "text": "Търговията на дребно се свива с 0.3% през август спрямо юли, но спрямо година по-рано нараства с 2 на сто, сочат данните за оборотите на търговците, обявени днес от Националния статистически институт. Спрямо август 2018 г. потребителите са купували с 3.6% повече автомобилни горива , с 8.5% повече дрехи и обувки, с 5.7% повече битова техника и стоки за бита. Със 7.1% по-малко са продажбите на лекарства. Сравнението с юли 2019 г. показва, че оборотът на бензиностанциите намалява с 0.6%, а продажбите на дрехи и обувки нарастват с 0.6%. При търговията с храни, напитки и цигари има месечен ръст от 0.2%, и с 0.9% за година.", "date": "2019.10.09", "title": "Повече дрехи и обувки и по-малко лекарства са купувани през август"}
{"url": "https://www.dnevnik.bg/sport/2019/10/09/3974257_mesi_obmislial_napuskane_na_ispaniia_no_iska_da/", "text": "Звездата на \"Барселона\" Лионел Меси е бил готов да напусне Испания. Аржентинецът заяви, че е усетил лошо отношение по време на  разследването за данъчни злоупотреби . Нападателят беше осъден през 2017 г. По думите му тогава е преживял тежки моменти. \"Честно, по това време ми се въртеше в главата да си тръгна. Не заради \"Барса\", а от желание да напусна Испания. Чувствах, че отношението към мен е много лошо, и не исках да оставам тук. Имах отворени врати от много страни, но нямаше официално предложение, защото всички знаеха, че искам да остана\", каза Меси пред RAC1. Аржентинецът, който е израснал в Испания, заяви, че вероятно ще приключи кариерата си в \"Барселона\". \"Най-вече заради чувствата си към клуба, а след това и заради семейството, защото сме добре тук. За да не се нарушават приятелствата на децата. Не искам това да се случва. Аз го преживях и не искам те да минат през същото. Мислим, че можем да останем да живеем тук и след края на кариерата ми.\" Меси каза, че заради семейството си би се отказал от мечтата си да играе в аржентинския \"Нюелс олд бойс\". \"Винаги съм мечтал да играя там, да усетя аржентинския футбол, който е много различен от всяко друго място по света. Но трябва да мисля повече за семейството си, отколкото за собствените си желания\", посочи той.", "date": "2019.10.09", "title": "Меси обмислял напускане на Испания, но иска да завърши кариерата си в \"Барселона\""}
{"url": "https://www.dnevnik.bg/sviat/2019/10/09/3974283_rusiia_obiavi_antikorupcionniia_fond_na_navalni_za/", "text": "Русия внесе в регистъра с чуждестранни агенти Фонда за борба с корупцията (ФБК) на опозиционера и критик на Кремъл Алексей Навални, предадоха медии в страната. Според  правосъдното министерство  има \"признаци\", че фондът получава чуждо финансиране, установени при проверка. Иван Жданов, който ръководи фондът, отрече да са получавани каквито и да било средства от чужбина. Поправките в законодателството за организациите с нестопанска цел са от 2012 г. Те създадоха статута на \"чуждестранния агент\" - организация, която се занимава с политическа дейност и получава чуждестранно финансиране. Протестите в Русия отпреди две години бяха свързани с публикации на ФБК, свързани с премиера Дмитрий Медведев и други представители на властта. В хода на последните демонстрации заради изборите в Москва това лято руското следствие обяви, че започва дело срещу ФБК за пране на пари. В регистъра към момента  има 71 организации . Те трябва редовно да подават доклади за източниците си на финансиране, начина на изразходване на средствата и други. Критици обвиняват руските власти в потискане на гражданското общество, ограничаване на свободите и всяване на страх чрез тези мерки.", "date": "2019.10.09", "title": "Русия обяви антикорупционния фонд на Навални за чужд агент"}
{"url": "https://www.dnevnik.bg/evropa/2019/10/09/3974277_germanskoto_pravitelstvo_prie_merki_za_okolnata_sreda/", "text": "Германското правителство днес одобри мерки за опазване на околната среда, чиято цел е драстично да намалят парниковите емисии, предаде \"Ройтерс\". Министърът на околната среда Свеня Шулце обяви в \"Туитър\" приемането на мерките, които ще бъдат част от Закона за защита на климата. Приемането на климатичните мерки е облекчение за Меркел, чиято управляваща коалиция отчете загуби на регионалните избори и е раздирана от спорове по пенсионната и данъчната реформа. Коалиционните партньори Християндемократически съюз (ХДС) и Германската социалдемократическа партия (ГСДП) планират да преразгледат коалицията си до края на годината. По време на правителственото заседание стотици поддръжници на екологичното движение  \"Бунт срещу унищожението\"  блокираха голям мост близо до Бундестага. Днес е третият ден от глобалните протести, целящи да окажат натиск върху правителствата да вземат по-драстични мерки срещу световното затопляне.  ООН предупреди в доклад миналия месец, че ако парниковите емисии не бъдат намалени, светът ще се сблъска с изчезването на градове, погълнати от океаните, пресъхващи реки и заличаване на живота в океаните. Меркел, която е критикувана, че мерките не са достатъчно амбициозни,  обеща тази седмица  т.нар. климатичен пакет да съдържа механизъм за следене на спазването на ограниченията за вредните емисии за отделните сектори. Механизмът ще позволи на министрите да следят кои сектори изпълняват целите за емисиите и да коригират тези цели въз основа на напредъка. Някои от механизмите все още могат да бъдат променени или направени по-строги от горната камара на парламента. Общата цел на приетите мерки на стойност 54 милиарда евро е да бъдат намалени парниковите емисии на Германия до 55 процента спрямо равнищата от 1990 година до 2030 година.  Активисти и партия \"Зелените\", която има силно присъствие в горната камара, не са доволни от плановете за въвеждане на цена на въглеродния диоксид от 10 евро (10.97 долара) за тон за сектора на транспорта и отоплението на сгради от 2021 година, като е предвидено постепенно повишение на цената до 35 евро през 2025 година. Икономисти и природозащитници се надяваха на начална цена от най-малко 40 евро и дават пример с Швейцария, където цената е около 90 евро за отопление с изкопаеми горива. Правителството иска също така повишаване на таксите за автомобилния и самолетния транспорт, както и повишаване на тол-таксите за камионите от 2023 година. Кабинетът иска да разшири субсидиите за електромобили и да направи по-голяма мрежата от станции за зареждане. Правителството планира да съживи изграждането на вятърни турбини на суша, след като интересът към тях отслабна заради голямата бюрокрация и противопоставянето на гражданите. Изграждането на съоръжения за възобновяема енергия е от първостепенно значение за Германия на фона на плановете й да се откаже от ядрени и топлоцентрали, работещи с въглища. ", "date": "2019.10.09", "title": "Германското правителство прие мерки за околната среда на стойност 54 млрд. евро"}
{"url": "https://www.dnevnik.bg/politika/2019/10/09/3974281_alfa_risurch_fandukova_sus_simvolichna_prednina_pred/", "text": "Оспорвани избори с по-висока от традиционната избирателна активност, изключително близки резултати на основните претенденти за кметски пост, сериозна преднина на управляващата партия за общинския съвет, но без възможност за самостоятелно мнозинство - това сочи изследване на социологическата агенция \"Алфа Рисърч\" за кметските избори в София, оповестено днес. Социолозите очакват градската десница да затвърди силните си позиции в столицата и отчитат висока електорална ефективност на кандидата на ВМРО за кмет, която се отразява благоприятно на резултатите на партията за съветници. Данните са от изследване проведено в периода 3 - 7 октомври. То е проведено сред 801 пълнолетни граждани от София с право на глас в местните избори, като информацията е събрана чрез пряко стандартизирано интервю по домовете на анкетираните лица. Проучването е финансирано със собствени средства. Състезанието за кмет: оспорвано до последно Надпреварата за кметския пост се очертава трудна, с лек аванс за настоящия кмет от ГЕРБ   (36.3%) пред независимата, но подкрепена от БСП и няколко малки дясноцентристки формации  (34.6%) Според социолозите на вота за 27 октомври не може да се очаква традиционната ситуация, в която ясната дясноцентристка ориентация на избирателите в София - най-големия и с най-голям икономически потенциал български град, доста категорично е определяла победителя, независимо от множеството кандидатури. \"В случая, напротив, сме свидетели на много по-оспорвана и амбициозна битка, тестваща преминаването на дясно-центристката в ляво-центристка периферия\", коментират социолозите. Според резултатите плюсът за Йорданка Фандъкова е, че успява да удържи избирателите на ГЕРБ в тази сложна конфигурация. Плюсът за Мая Манолова - че успява да разшири традиционния БСП вот с близо 10 на сто. В тази ситуация, прогнозират от агенцията, при балотаж, ключов ще е ценностният избор на симпатизантите на \"Демократична България\", които ще определят в голяма степен пътят към и на София. Кандидатът на т.нар. градска десница,   събира към момента 10.7% вот сред твърдо решилите да гласуват. Поради по-слабата си начална популярност спрямо останалите, той има потенциал за ръст, поне до нивата на листата (15,5%). Евроизборите показаха електоралната ефективност на  и залагайки отново на него, ВМРО отбелязва двоен пробив - увеличава резултата си за общинската листа (6.1%) и постига четвърта позиция за кметската надпревара (6.9% вот за Ангел Джамбазки), уточняват от \"Алфа Рисърч\". Кандидатът на иначе активното гражданското сдружение \"Спаси София\" -  , търпи, от една страна, конкуренцията на големите партии, а от друга, на далеч по-разпознаваемия опонент, състезаващ се в неговата група, тази на \"независимите претенденти\". В резултат, той остава на пета позиция с добрия за този профил кандидати резултат от 4,8%. Останалите 15 участници събират сумарно малко под 7 на сто от вота на твърдо решилите да отидат до урните. В общинския съвет - между 7 и 9 листи Вотът за партийните листи сочи водещи позиции за  , на 10 процентна дистанция от  (32.1% : 21. 4%). Трета позиция за \"  (15.5%). Имайки предвид наблюдаваната и на Евроизборите склонност техните избиратели да се мобилизират в последните дни преди вота, може да се очаква допълнителен ръст на тази формация, коментират социолозите.  с 6.1% е следващият сигурен участник в бъдещия Столичен общински съвет. Силните кандидати вдигат активността Заявената избирателна активност достига 45.3%. Тя е вече с около 4 пункта по-висока от тази през 2015г. и по всяка вероятност ще запази, а вероятно и надвиши тази стойност, поради по-високата мобилизация на избирателите, провокирана от силните кандидатури и реалното състезание между тях, отчитат от \"Алфа Рисърч\". Според социолозите е разбираем високият интерес към местните избори в столицата и символното значение да бъдеш политически представен именно в нея, и това определя големият брой претенденти за кметския пост: 30 през 2007г., 25 през 2011 г., 21 през 2015 г. и 20 през настоящата.", "date": "2019.10.09", "title": "\"Алфа Рисърч\": Фандъкова със символична преднина пред Манолова в София (допълнена)"}
{"url": "https://www.dnevnik.bg/skorost/2019/10/09/3974286_kabinetut_uvelichi_parite_za_putia_vidin-botevgrad_do/", "text": "Правителството реши да увеличи максималния ангажимент за разходи, които могат да бъдат поети през 2019 г. по бюджета на Министерство на регионалното развитие и благоустройството (МРРБ) за модернизация на пътя Видин - Ботевград. Това стана по време на днешното заседание на Министерския съвет, след което ресорният министър Петя Аврамова даде брифинг, съобщава \"Фокус\". Максималният размер на средствата, които ще бъдат използвани за предстоящото сключване на договори за строителството на 167-километровата отсечка, нараства до 796.7 млн. лева. Аврамова уточни, че това се налага, тъй като пътят Видин - Ботевград е обявен за обект с национално значение. С приетото от кабинета постановление реално се дава зелена светлина за началото на строителните дейности. Очакванията на регионалния министър са до месец те да започнат. По предварителни разчети през 2022 г. между Видин и Ботевград ще има път с две ленти за движение в посока, с аварийна лента и разделителна ивица. В средата на септември се разбра, че само в рамките на един месец Агенция \"Пътна инфраструктура\" (АПИ) е успяла да прегледа и оцени офертите за проектиране и строителство на първия етап от изграждането на 54.3 км от пътя Видин - Ботевград, в участъка от Видин до Ружинци. Коя фирма спечели поръчката четете  тук. Дотук за отсечката са договорени 63 км на обща стойност 682 млн. лв., което прави по над 10 млн. лв. на километър. В същото време  \"Капитал\" съобщава , че \"Трейс Груп холд\" обжалва пред Комисията за защита на конкуренцията (КЗК) обществената поръчка за разширение на 20 км. от пътя Мездра-Ботевград. На 10 септември АПИ избра обединение между \"Геострой\" и \"Пътстрой-92\" от групата \"Геотехмин\" на Цоло Вутов. Те предложиха 160 млн.лв. при прогнозна 147 млн.лв. с ДДС. Заради жалбата фирмите още не могат да подпишат договорите за този лот, въпреки скорострелната работа на оценителната комисия. Поръчката беше обявена през октомври 2018 г., а ценовите оферти бяха отворени само 10 дни преди решението за избор на изпълнител - на 30 август. Класирането е отнело шест работни дни.", "date": "2019.10.09", "title": "Кабинетът увеличи парите за пътя Видин - Ботевград до близо 800 млн. лева"}
{"url": "https://www.dnevnik.bg/bulgaria/2019/10/09/3974275_kratki_novini_bsp_iska_fond_za_severozapada/", "text": "                         След специализирана полицейска операция тази сутрин във Ветово, Русенско, МВР обяви, че е разбита група за телефонни измами. Има доказателства за 6 случая на извършени телефонни измами от разбитата група във Ветово. Пристигналият за изявление на място зам. главен прокурор Иван Гешев обяви, че има доказателства за 6 случая на извършени конкретни телефонни измами от задържаните. Разследването е започнало през декември, а Ветово било един от центровете на хора, които се занимават с тази престъпна дейност. По думите му при акцията във Ветово са намерени 400 гр. тротил, което е количество, колкото да срути 2-3 къщи, оръжие, СИМ карти и телефони.  Край Мезек са задържани мигранти без документи  На 7 октомври около 22.00 часа патрул от Гранично полицейско управление - Ново село, е задържал в покрайнините на село Мезек, община Свиленград, 24 мъже - чужди граждани, съобщи МВР. Установено е, че те са преминали незаконно от Гърция в България, били без документи за самоличност, като заявили, че са афганистанци. Заедно с чужденците е задържан и водачът на групата – 59-годишен жител на Любимец. Той е бил задържан през 2018 година за същото престъпление. Работата по случая продължава под наблюдението на прокуратурата. БСП иска фонд за Северозапада  В бюджета за следващата година БСП предлага да се създаде инвестиционен фонд, с който приоритетно да се финансират проекти в този регион. Идеята е на гражданска инициатива и ще бъде внесена в парламента от социалистите, а целта е да се спре обезлюдяването в региона. Сред предложенията на инициативата са да има филиал на университет в Северозападна България, както и стипендия за студенти. По данни на социалистите в региона има 51 общини и 646 населени места, които са определени като обезлюдяващи.", "date": "2019.10.09", "title": "Кратки новини: БСП иска фонд за Северозапада"}
{"url": "https://www.dnevnik.bg/biznes/2019/10/09/3974292_stroitelstvoto_na_sgradi_raste_na_infrastruktura_-/", "text": "Сградното строителство издърпва растежа на бранша през август, докато показателят за инфраструктурните обекти се свива, се вижда от данните на Националния статистически институт. Предварителните данни сочат, че през август 2019 г. индексът на продукцията в сектор \"Строителство\" е с 0.2% под равнището от предходния месец, но с 3.4% по-висок от миналогодишното си равнище. И спрямо предходния месец, и в сравнение с година по-рано строителството на сгради се увеличава. То е с 0.8% по-високо спрямо юли, а ръстът спрямо август 2018 г. е с 8.9%. При строителството на инфраструктурни обекти тенденцията е обратната. Спрямо юли то намалява с 1.6%, а спрямо август 2018 г. - с 3.6%.", "date": "2019.10.09", "title": "Строителството на сгради расте, на инфраструктура - намалява"}
{"url": "https://www.dnevnik.bg/sviat/2019/10/09/3974291_karl_gustav_-_netradicionniiat_monarh_koito_izkljuchi/", "text": "Шведският крал Карл Густав премахна от кралския двор петима от внуците си – но това е добра новина и за тях, и за данъкоплатците. Решението на монарха означава, че не са длъжни да работят за короната, а съответно и не получават издръжка от нея. Те ще загубят и титлата  Кралско височество.  Става въпрос за децата на двете му по-малки деца – принц Карл Филип и принцеса Маделин. Всички те са на възраст до 5 години. Част от кралския двор остават само двете внучета, които са преки наследници на трона, децата на престолонаследничката Виктория – принцеса Естел и принц Оскар. Принц Александър и принц Габриел (децата на Карл Филип) и принцеса Леонор, принц Николас и принцеса Адриен (на Маделин) ще бъдат членове на кралското семейство и ще запазят херцогските си титли, дадени от дядо им, но няма да представляват държавата официално. Родителите им ще продължат да работят в благотворителните организации, с които са се занимавали и досега. Принцеса Маделин  коментира в \"Инстаграм\", че промяната е отдавна планирана. \"Сега децата ни имат по-добра възможност да решат сами какъв да бъде животът им.\" Нейният съпруг Кристофър О’Нийл е американец и няма как да получи титлата принц.      Експертът по монархиите Роджър Лундгрен коментира пред Би Би Си, че преди няколко години парламентът е обявил намерение да прегледа и оцени дейността на кралското семейство, като обърне особено внимание на размера му. Кралят обаче е изпреварил това, предприемайки действия за ограничаване на разходите. Подобни слухове има и за британската кралска фамилия – че възкачи ли се на трона, принц Чарлс иска да ограничи броя на роднините си, получаващи издръжка от данъкоплатците. Кралица Елизабет има четири деца, всяко от които има по две – а вече започват да се появяват и все повече правнучета. Един нетрадиционен монарх Крал Карл Шестнадесети Густав е най-дълго управлявалият монарх в шведската история – той е на трона от 1973 г. През 1976 г. се жени за жена, която не само не е благородничка, а не е и шведка, и ѝ дава титлата Нейно величество  кралица Силвия от Швеция . Кралица Силвия е от германско-бразилски произход. Второто му дете – синът Карл Филип – е престолонаследник, но само в продължение на 7 месеца, преди законите да бъдат променени така, че първородното дете да наследява трона, независимо от пола си. В случая това е кронпринцеса Виктория. Децата му също сключват нетрадиционни бракове. Виктория е омъжена за швед от обикновено потекло – бившият ѝ личен треньор Даниел Вестлинг. Маделин – за американец, който отказва да вземе шведско гражданство, затова към него се обръщат с почетното обръщение \"хер\". Карл Филип се ожени за София Хелквист – манекенка и реалити звезда, чиято трансформация в принцеса впечатли публиката.      Кралското семейство не крие и здравословните си проблеми – Карл Густав, Виктория и Карл Филип са диагностицирани с дислексия, а Виктория е успяла да се пребори и с анорексия в младите си години. Тя се справя със заболяването, премествайки се да учи в американския университет Йейл, където сравнително анонимният живот и достъпът до професионална помощ спомагат за възстановяването ѝ.", "date": "2019.10.09", "title": "Карл Густав - нетрадиционният монарх, който изключи пет внучета от кралското семейство"}
{"url": "https://www.dnevnik.bg/analizi/2019/10/09/3974246_koi_reshava_macha_prokuraturata_kato_arbitur_nad_suda/", "text": "                         Бойко Борисов, Цветан Цветанов, Христо Бисеров, Сергей Станишев, Николай Цонев, Емилия Масларова, Росен Плевнелиев... Общото между тези имена на пръв поглед е съществената им роля в публичния живот от последното десетилетие. Но между тях има друго сходство. Всички те знаят, че реалната политика в България не се случва на партийни съвещания или в сградите на парламента и Министерския съвет. Случва се в прокуратурата. Свидетелство за това са личните им сблъсъци с държавното обвинение, до които се е стигало винаги, когато току-що властта се е изплъзнала от ръцете им Арбитърът. И два незададени въпроса   каза преди ден министър-председателят Бойко Борисов. Думите  му не бяха посрещнати с особен журналистически интерес. А трябваше. Защото те пораждат основни въпроси за начина на функционирането на демокрацията у нас. Такова е например питането: откога партиите, както казва премиерът, са приписали на държавното обвинение арбитърски функции? Отговор е наложителен. По смисъла си прокуратурата няма как да бъде арбитър, такъв е само съдът. И ако обвинението може да арбитрира между политически интереси (ако се доверяваме на премиерския нюх), то това не е нищо по-различно от признание, че в България съдът е подчинен на държавното обвинение. Но ако съдът не е арбитър, правовата държава не би следвало да съществува. А липсва ли тя, значи мачът, за който говори министър-председателят, се решава с произвол. Не по-маловажен е и въпросът откога прокуратурата може да решава \"мача\". Отговорът изглежда като следствие на \"новопридобитите\" функции на държавното обвинение Уредените мачове Повечето от силните на деня през последното десетилетие са се озовавали в ролята си на разследвани от прокуратурата след падането си от власт. В края на 2009 г. (началото на първия кабинет \"Борисов\") самият министър-председател сезира прокуратурата за изгубени от неговия предшественик Сергей Станишев секретни документи. Сигналът до Борисов беше подаден от \"съвестния гражданин\" Алексей Петров. Бившият премиер на БСП се сдоби с обвинение през юли 2010 г. А делото служеше за илюстрация на една от основните тези на ГЕРБ за проваленото предходно управление. Няколко месеца след оставката на първия кабинет \"Борисов\" в началото на 2013 г., прокуратурата се активизира срещу лидера на ГЕРБ и най-близкия човек в партията му. Започнаха разследванията срещу Цветан Цветанов, прераснали в три съдебни дела, които накрая завършиха с оправдателни присъди. Междувременно прокуратурата възобнови проверките си по случаите \"Ало, Ваньо\" и \"Чакъра\", по които основна мишена беше Борисов. До дела обаче не се стигна. За сметка на това осъден беше Филип Златанов, който бе записал в тефтерчето си емблематичната формула за \"удряне\" на неудобни \"ИФ→ЦЦ→ББ\". Там присъстваха и други две букви ДП, поправени впоследствие на числото 10. Чии са инициалите прокуратурата фактически не разследва. Вместо това загуби тефтерчето. Докато ГЕРБ беше в опозиция на кабинета \"Орешарски\", прокуратурата образува дори противоконституционна проверка срещу действащия тогава президент Росен Плевнелиев, която в крайна сметка бе прекратена. В този период разследващите се заеха и с полетите на правителствения \"Авиоотряд 28\", за които Борисов беше разпитван. Самият той няколко пъти е коментирал, че обект на прокурорски интерес е било дори количеството фъстъци, изядени на борда. Самото идване на кабинета \"Орешарски\" пък се случи след аферата \"Костинброд\", в която отчетлива бе активната намеса на прокуратурата - по сигнал на Мая Манолова и с медийното съдействие на ТВ7. Първоначално държавното обвинение обяви, и то в деня за размисъл, че води разследване за престъпления срещу изборните права на гражданите и за длъжностни престъпления на служители на администрацията на Министерския съвет. Разследването приключи с един обвиняем – тогавашният главен секретар на МС и настоящ транспортен министър Росен Желязков, който впоследствие бе напълно оправдан. Има символика и в случаите \"Цонев\" и \"Масларова\", в които и двамата бивши министри бяха обвинени не докато бяха част от управлението, а когато излязоха от него. Соченият за \"сив кардинал\" в ДПС и заместник-председател на движението Христо Бисеров също беше привлечен като обвиняем след като му бе отнета властта в партията и парламента (на който той бе заместник-председател). Всички тези разследвания бяха продължително употребявани от медиите, но някои от тях така и не бяха внесени в съда с обвинителни актове. Ако ползваме лексиката на Борисов, това са все решени мачове, в които арбитър е била прокуратурата. Думите на премиера обаче са нещо повече от обобщение на случващото се с политическите фигури в България. Те описват алгоритъм на властта, следван от всяко управление, без оглед на идеологията му. Овластените го отчитат като сгрешен модел чак когато усетят, че може да се окажат губещи. Загубили веднъж, те от опит знаят, че \"мач след мач\" този, когото са произвели в арбитър, ще решава в нечия друга полза. Така се оказва, че на терена има само по един играч, докато останалите са необходимите в определен момент статисти.", "date": "2019.10.09", "title": "Кой решава мача? Прокуратурата като \"арбитър\" над съда"}
{"url": "https://www.dnevnik.bg/politika/2019/10/09/3974300_kakvi_usloviia_postavia_bulgariia_na_severna/", "text": "България постави няколко изисквания, на които държи, преди реално да започнат преговори със Северна Македония за членството й в Европейския съюз. По-рано днес вицепремиерът и лидер на ВМРО Красимир Каракачанов и вицепремиерът и външен министър Екатерина Захариева направиха изявления, след като правителството прие своята позиция. Техните коментари четете  тук . Ето и пълния текст на позицията на Министерския съвет: ПОЗИЦИЯ ОТНОСНО РАЗШИРЯВАНЕ НА ЕС И ПРОЦЕСА НА СТАБИЛИЗИРАНЕ И АСОЦИИРАНЕ: РЕПУБЛИКА СЕВЕРНА МАКЕДОНИЯ И АЛБАНИЯ България е последователна в подкрепата си за европейската перспектива на страните от Западните Балкани, тъй като процесът на присъединяване е ключов двигател за реформи и стабилност в региона.  Същевременно България не следва да допуска интеграцията на Република Северна Македония в ЕС да бъде съпътствана от европейска легитимация на държавно спонсорирана идеология на антибългарска основа. Пренаписването на историята на част от българския народ след 1944 г. е сред стълбовете на антибългарската идеологическа конструкция на югославския тоталитаризъм. Започването на преговори не следва да се интерпретира като гаранция за членство, а като позитивна движеща сила за ускоряване на реформите, укрепването на върховенството на закона и поддържането на добросъседските отношения. Напредъкът към членството в ЕС зависи от индивидуалните усилия за изпълняване на критериите от Копенхаген и условностите на Процеса за стабилизиране и асоцииране, включително на добросъседските отношения. Добросъседските отношения имат хоризонтално значение и следва да се оценяват на всеки етап в процеса на присъединяване на страните кандидатки. Приемането на Република Северна Македония в ЕС е важна стъпка за гарантиране на мира, стабилното и устойчивото развитие и просперитета на региона. България първа призна независимостта на страната и винаги е подкрепяла принципно и последователно европейската и евроатлантическата й перспектива. Последователната подкрепа на България за европейската перспектива на Република Северна Македония беше отразена и в Съвместната Декларация от 22 февруари 1999 г., в Меморандума за сътрудничество в областта на европейската и евро-атлантическата интеграция и в Договора за приятелство, добросъседство и сътрудничество от 2017 г., което за нас е солидно правно основание за добросъседски отношения и сътрудничество, в съответствие с най-високите европейски стандарти. Очакваше се Договорът да реши наслоените с десетилетия проблеми и да даде импулс и нова перспектива в развитието на двустранните отношения. Подписването   на този Договор бе условието за подкрепата от страна на България за членството на Република Северна Македония в НАТО и ЕС. В този контекст, стриктното и цялостното изпълнение на буквата и духа на Договора за приятелство, добросъседство и сътрудничество с Република Северна Македония по начин, който да гарантира неговата необратимост, е от ключово значение  Българската позиция за важността от поддържането на добросъседски отношения с България и прилагането на Договора е неизменно застъпвана на всички нива и формати. Това доведе до нейното отразяване в редица документи на ЕС. В тази връзка, запазвайки своята последователност, България ще настоява България ще представи и  , в анекс към заключенията на Съвета, която ще стъпва върху настоящата Рамкова позиция. В хода на преговорите по тези заключения следва да се очертае тенденция към поставяне на условия за свикване на   Съгласието на България за провеждането на първата МПК ще бъде обвързано с постигането на реален напредък в изпълнението на буквата и духа на Договора за приятелство, добросъседство и сътрудничество, включително и по отношение на дейността на съвместната експертна комисия по исторически и образователни въпроси. Под реален напредък се разбира: - Република Северна Македония да декларира с вербална нота до страните - членки на ООН, че придържането към извършените промени в конституцията на Република Северна Македония в съответствие със Споразумението от Преспа ще се осъществява паралелно със стриктно придържане към Договора с Република България в неговата цялост, в т.ч. и по отношение на \"езиковата клауза\" от Договора; - в нотата да се посочи, че използването на предвиденото в Споразумението от Преспа кратко име реферира единствено към политическия субект Република Северна Македония, а не към географския регион Северна Македония, част от който се намира в пределите на България; - задействане на процес на реабилитация на жертвите на югославския комунистически режим, репресирани поради българското им самосъзнание. - задействане на процес на осветляване на сътрудниците от днешна Република Северна Македония на службите за сигурност на бивша Югославия; - предприемане на системни мерки за премахване от табели и надписи върху паметници, паметни плочи и сгради на текстове, насаждащи открито омраза към България, например такива, съдържащи квалификации като \"българския фашистки окупатор\". - подмяна на информационни табели и други означения, вкл. върху исторически монументи и паметници на културата, в изпълнение на договорените до момента текстове; - договаряне на конкретни дати за общо отбелязване на събитията и личностите, по които е постигната договореност; - при отбелязване на събития и личности, по които е постигната договореност, политическите фигури, представителите на държавни институции в Република Северна Македония, както и на медиите, финансирани от държавния бюджет да базират своите официални изявления и коментари на договорените от Комисията текстове. - добросъседството следва да бъде потвърдено като хоризонтален критерий в рамките на целия процес на присъединяване; - поддържането на добросъседски отношения и в частност - изпълнението на двустранните Договори с държави членки на ЕС (България и Гърция) са интегрална част от приложимите условия и ще се оценяват в рамките на преговорна глава 35; - глава 35 следва да бъде сред първите открити и последните закрити преговорни глави, за да бъде изпълнението на произтичащите условия проследявано с най-голяма продължителност в рамките на процеса на присъединяване към ЕС; - по отношение на езика да се използва фразата \"официален език на Република Северна Македония \" При абсолютна необходимост от използване на термина \"македонски език\" в документи и позиции на ЕС, със звездичка под линия следва да се пояснява всеки път - \"съгласно конституцията на Република Северна Македония\". Следва да е ясно, че езиковата норма, обявена за конституционен език в Република Северна Македония, е свързана с еволюцията на българския език и неговите наречия в някогашната югославска република след кодифицирането им след 1944 г. Никой документ/изявление в процеса на присъединяване не може да се разглежда като признание от българска страна на съществуването на т.нар. \"македонски език\", отделен от българския. В допълнение, в откриващото изявление на ЕС в рамките на първата МПК България ще настоява за включване на текст относно необходимостта Република Северна Македония да изпълнява добросъвестно духа и буквата на Договора за добросъседство с България през целия процес на присъединяване към ЕС. - ясен ангажимент и времева рамка за постигане на договореност по други важни личности и събития от общата ни история до 1944 г.; - хармонизиране на учебните програми по история и литература на двете страни в съответствие с постигнатото от Съвместната мултидисциплинарна експертна комисия по историческите и образователни въпроси. Съответните исторически и литературни извори от XIX в. и XX в., успоредно с адаптираните текстове, да се представят и изучават на езиковата норма, на която са написани оригинално. За целта ще бъде отправена покана до представители на просветните министерства на двете страни за последващо участие в работата на Съвместната мултидисциплинарна експертна комисия; - ясен ангажимент и времева рамка за отразяване на постигнатите договорености във финансираните от държавата книги, документални издания, филми, музеи.  България ще настоява за включване на гаранции в преговорните позиции на ЕС по отделни глави, че Договорът за добросъседство ще продължи да се изпълнява от Република Северна Македония.  , като по глави 35 и 10 те ще включват и следните елементи:  (\"Други въпроси\"): - Приемането на заключения на Съвета, одобряващи бъдещия Договор за присъединяване на Република Северна Македония към ЕС; - Подписването на същия Договор от страна на България; - Ратифицирането на същия Договор от страна на България. Започването на преговори само с една от двете съседни страни би могло да има негативни последствия не само за другата, но също така и в регионален аспект. Общата оценка на годишния доклад за Албания е положителна и отбелязва, че страната е продължила да осъществява важни реформи и конкретни резултати, които да й позволят започването на преговори за членство в ЕС. Не следва да има автоматизъм в процеса на присъединяване, включително чрез упоменаване на дата/времева рамка за приемане на преговорна рамка, провеждане на МПК за приемането й, и упоменаване на дата за приемането на Албания в ЕС,  Ще работим за заключения на Съвета, с които да бъде подготвено решение за започване на преговори за членство както с Република Северна Македония, така и с Албания. Същевременно при невъзможност от постигане на консенсус по започването на преговорите с двете страни, България ще се съобрази с консенсусното решение на Съвета.", "date": "2019.10.09", "title": "Какви условия поставя България на Северна Македония (пълен текст)"}
{"url": "https://www.dnevnik.bg/sviat/2019/10/09/3974307_napadeniia_nad_sinagoga_i_evreisko_grobishte_v/", "text": "Двама души бяха убити в германския град Хале при стрелба пред местната синагога. Ръчна граната е била хвърлена и в еврейското гробище в града, съобщават местни медии, цитирани от \"Ройтерс\". Нападателите са избягали с кола в посока Мюнхен и се издирват, по непотвърдена информация вече има и задържан. Германски издания пишат, че може да става дума за \"няколко извършители\", без да влизат в подробности. Според \"Франкфуртер алгемайне цайтунг\" жертвите са \"най-малко\" две – жена, застреляна пред еврейския гробищен парк, и мъж - в заведение за хранене. Полицията още не е обявила официални данни за мотивите за извършеното престъпление. Полицията в градовете Лайпциг и Дрезден на съседната федерална провинция Саксония, както и в столицата Берлин са увеличили охраната на всички еврейски синагоги и учреждения. Силите на реда поискаха живеещите или работещите в района както на синагогата, така и на гробището да не излизат от сградите, в които се намират. Малко по-късно е имало още една стрелба в Ландсберг, на около 15 км от Хале, съобщава полицията, цитирана от в. \"Билд\". Днес е Йом Кипур - най-големият празник в юдаизма. Хале се намира в източната провинция Саксония-Анхалт.", "date": "2019.10.09", "title": "Нападения над синагога и еврейско гробище в Германия, има двама убити"}
{"url": "https://www.dnevnik.bg/evropa/2019/10/09/3974298_es_moje_da_predloji_otlagane_na_brekzit_do_juni/", "text": "Европейският съюз е готов да удължи разговорите за Брекзит до лятото, след като председателите на Европейската комисия и на Европейския съвет разкритикуваха  стратегията  на премиера Борис Джонсън като \"игра на обвинения\", предаде \"Гардиън\". Следващата седмица европейските лидери ще обсъждат серия от дати, но според източници датата на раздялата ще е през юни. На фона на изглеждащото неизбежно удължаване на членството на Великобритания в ЕС други дипломатически източници намекват за малко вероятна възможност крайната дата да е преди евентуални общи избори, за да бъде принуден парламентът да приеме сделка. Според висш дипломат от ЕС обаче удължаването за повече време изглежда по-реалистично. Вчера се появиха твърдения, че преговорите за сделка в Брюксел са на практика \"мъртви\" след информация от \"Даунинг стрийт\" за  съдържанието на телефонен разговор  между германския канцлер Ангела Мекрел и британския премиер Борис Джонсън. Според неназован британски източник Меркел е казала на Джонсън, че Северна Ирландия трябва да остане в митническия съюз на ЕС и вследствие сделката изглеждала \"невъзможна, не само сега, но завинаги\". Туск изрази разочарованието си като написа в \"Туитър\": \"Борис Джонсън, залогът не е кой печели в някаква глупава игра на обвинения. Залогът е бъдещето на Европа и Великобритания, а също сигурността и интересите на хората\". \"Вие не искате сделка, не искате удължаване, не искате отмяна, quo vadis\", каза той, използвайки латинския израз, означаващ \"къде отивате\". Председателят на Европейската комисия Жан-Клод Юнкер заяви: \"Не приемам тази игра на обвинение Ако това е така, обяснението е всъщност в британския лагер, защото първородният грях е на островите, а не на континента\". По думите на Детлеф Сеиф, говорител за Брекзит в партията на Меркел, е малко вероятно телефонният разговор между нея и Джонсън да се е състоял по начина, по който е било съобщено за него от \"Даунинг стрийт\". \"Това би противоречало на всички принципи, които германското правителство следва от поне три години, конкретно, че преговорите се водят от Европейската комисия. Германският канцлер да настоява Северна Ирландия да остане в митническия съюз напълно ще наруши тези насоки\". Германия бе един от най-откритите защитници на това да се даде на Обединеното кралство колкото може повече гъвкавост, за да се избегне Брекзит без сделка на 31 октомври или по-късно. Говорителят на канцлера отказа да коментира \"конфиденциални разговори\". Според плана на Джонсън за Брекзит цялото Обединено кралство трябва да напусне митническия съюз на ЕС. Северна Ирландия с разрешението на политици в нейния парламент ще продължи да прилага законодателството на единния пазар на ЕС за селскостопански и други продукти. Разрешението на северноирландските политици ще се изисква на всеки четири години (повече за плана четете  тук  и  тук ). Джонсън  обещава, че Великобритания ще напусне  ЕС на 31 октомври и че няма да иска допълнително отлагане. Миналия месец обаче  парламентът прие закон , който изисква премиерът да поиска отлагане, в случай че не успее да постигне сделка до 19 октомври, освен ако депутатите не одобрят напускане без споразумение. Джонсън казва, че ще спази закона, но същевременно се придържа към обещанието си да изведе Великобритания от ЕС до 31 октомври, без да обясни очевидното противоречие.", "date": "2019.10.09", "title": "ЕС може да предложи отлагане на Брекзит до юни"}
{"url": "https://www.dnevnik.bg/skorost/2019/10/09/3974324_s_reorganizacii_kabinetut_shte_opita_da_spre/", "text": "След серия от скандали, свързани с корупция в различни поделения на Изпълнителна агенция \"Автомобилна администрация\", правителството прие на днешното си заседание мерки за подобряване на дейността в агенцията. Предложенията са направени от министъра на транспорта, информационните технологии и съобщенията Росен Желязков и са свързани с издаването на лицензи, контролната и административно наказателната дейност, както и организирането на изпитите на кандидатите за водачи, се казва в съобщение от правителствената информационна служба. Една от целите на промените е да се намали административната тежест за компаниите, като лицензите се издават по улеснена процедура и за по-малко време. Планира се и разработването на единна информационна система на ИА \"Автомобилна администрация\", с въвеждането на която ще бъде осигурено автоматизиране на процесите по обработването на заявленията за административни услуги чрез свързаност с външни и вътрешни за агенцията регистри и информационни системи. Очаква се това да намали регулаторната тежест за бизнеса и чувствително ще ограничи броя на изискваните документи. Планира се и надграждане на информационната система за резервиране на еднократни разрешителни и за автоматизирано разпределение на многократните разрешителни за превоз на товари (ЕКМТ и СЕМТ). Укропняване на регионалните дирекции За подобряването на контролната и административнонаказателната дейност са предвидени структурни промени чрез тристепенна система, която ще включва осем регионални дирекции с контролни функции вместо сега съществуващите 27 областни отдела. Областните отдели ще запазят административните си функции по обслужването на граждани, както и дейности по провеждането на изпити на кандидатите за водачи. Контролната дейност ще бъде организирана в осем регионални дирекции, който ще се намира в София, Пловдив, Бургас, Варна, Стара Загора, Плевен, Русе и Враца. В рамките на новите регионални дирекции ще има средно 8 или 9 контролни екипа, с изключение на София, като по този начин ще могат да се осигурят над 15 екипа. Контрол и през нощта Това ще позволи да се планират цялостни и всеобхватни проверки във всяка област, като така ще бъдат осигурени екипи за контрол и през тъмната част от денонощието, каквито към момента няма. Чрез тази подход ще бъде прекъсната обвързаността на служителите на местно ниво и ще се осигури значителна степен на ротация. Ще бъде създадена информационна система, която да обхване всички етапи на пътния контрол, прилагане на система за анализ на риска при избор на пътните превозни средства и предприятия за контрол, както и изграждането на електронни системи, позволяващи постоянен контрол на предприятията. Електронен контрол на шофьорските изпити При организирането и провеждането на изпитите на кандидатите за водачи е планирано създаването на интегрирана електронна система за контрол на изпитите чрез провеждане на практическите изпити в моторни превозни средства, оборудвани с видеонаблюдение и датчици, отразяващи автоматично грешките. По този начин ще бъде ограничен субективния фактор и ще се осигури контрол върху маршрута на изпита. Изпитът ще се провежда само от служител на ИА \"Автомобилна администрация\" без присъствието на представител на учебния център, което ще гарантира провеждането му в контролирана среда. Това е поредна промяна, след като преди около две години се въведе нова организация на полагане на изпита по теория.", "date": "2019.10.09", "title": "С реорганизации кабинетът ще опита да спре корупцията в автомобилната администрация"}
{"url": "https://www.dnevnik.bg/sport/2019/10/09/3974308_durjavta_otpusna_23_mln_leva_za_djudoto/", "text": "Правителството одобри отпускането на допълнителни 2.3 млн. лева по бюджета на Министерството на младежта и спорта (ММС) за 2019 г. Средствата ще бъдат насочени към джудото, съобщиха от пресслужбата на правителството. Парите са за организиране и провеждане на Европейската купа по джудо, която е и олимпийска квалификация и ще се проведе от 31 януари до 3 февруари 2020 г. в София, и на европейско първенство за жени и мъже през април 2022 г. Също така с част от средствата ще се подпомогне участието на български състезатели в квалификационни състезания \"с цел набиране на повече точки за ранглистата и предвид възможностите за участието им на олимпийските игри в Токио през 2020 г.\". В последните месеци министърът на спорта Красен Кралев хвали работата на федерацията по джудо. Бюджетът на организацията тази година е 800 000 лева, като от тях 323 500 са за олимпийска подготовка. \"Провеждането на първенствата на територията на Република България ще доведе до повишаване на възможностите на българските спортисти за изява на световни и европейски първенства и до повишаване на качеството на дейностите по организация и провеждане на международни първенства, включени в международния спортен календар. По този начин ще се създаде мотивация в деца и млади хора за практикуване на системна тренировъчна и състезателна дейност и ще бъде оказано положителното въздействие върху развитието и популяризирането на българския спорт\", се казва в информацията на пресслужбата. Очаква се в европейското първенство да участват 450 спортисти от 50 държави, техните екипи и 60 официални лица.", "date": "2019.10.09", "title": "Държавaта отпусна 2.3 млн. лева за джудото"}
{"url": "https://www.dnevnik.bg/bulgaria/2019/10/09/3974319_i_parlamentut_shte_podkrepi_usloviiata_kum_severna/", "text": "Парламентът ще подкрепи утре  изискванията, които правителството постави пред Северна Македония и Албания в ъв връзка със започването на преговори за членство на страните в Европейския съюз. Очаква се това да стане с гласуване със сериозно мнозинство на декларация, внесена днес в деловодството на Народното събрание от представители и на управляващите, и на опозицията. Предвижда се обсъждането и приемането на документа да е първа точка в дневния ред на депутатите утре. В проекта на декларация се подкрепя започването на предприсъединителни преговори на ЕС със Северна Македания и с Албания. Но също както и в правителствената позиция, се отправят редица призиви към официалните представители на двете страни. Предвижда се парламентат да се противопостави \"по категоричен начин на евентуална европейска легитимация на идеологията от миналото с подчертано антибългарски характер, потискаща правата на българските граждани и на такива с българско самосъзнание\". Документът настоява Република Северна Македония да прилага ефективно без забавяне и на добра воля Договора за добросъседство от 2017 г. А също и страната да се придържа към изискването на договора за \"обективно, основаващо се на автентични и основани на доказателства исторически извори за научно тълкуване на исторически събития\". Изисква се Северна Македония да се въздържа от опити за подкрепа и насърчаване на претенциите за признаване на т.нар. Македонско малцинство в България и да бъдат реабилитирани жертвите и репресираните от югославския комунистически режим, заради българското им самосъзнание. Потвърждава се и друго изискване, поставено в позицията на правителството – Северна Македония да се придържа стриктно към клаузите за официалния език на Северна Македония. Народните представители ще искат и да се прекратят всякакви форми на \"говор на омразата\" към България и граждани на Северна Македония с българско самосъзнание. Документът предвижда и изисквания към Албания във връзка с членството, като се настоява за гарантиране в максимална степен правото на българското малцинство да учи безпроблемно български език като майчин.", "date": "2019.10.09", "title": "И парламентът ще подкрепи условията към Северна Македания"}
{"url": "https://www.dnevnik.bg/bulgaria/2019/10/09/3974340_karakachanov_shte_proveri_svoi_slujitel_za_uchastie_v/", "text": "Министърът на отбраната Красимир Каракачанов е разпоредил проверка на служител във ведомството за участие в създадената паника с отнемането на деца в Сливенско. Това се разбра след края на днешното заседание на Министерския съвет, когато вицепремиерът Томислав Дончев обяви, че човек от пресцентъра на министерството е сред хората, разпространявали фалшиви новини как ще бъдат отнемани деца от родителите им. По-рано през деня Дончев обяви, че зад масовата паника с отнемането на деца през последните дни стои \" коалиционен партньор на левицата в няколко формации за местните избори \". \"Ще проверя и ще взема необходимите мерки, ако това се окаже вярно. След като вие не виждате моя позиция или позиция на моите колеги в парламента, означава, че такава политическа позиция няма и ако някой се заиграва, било поради неразбиране или поради други причини, особено служители в моето ведомство, затова ще бъдат взети необходимите мерки\", уточни Каракачанов след края на правителственото заседание. \"В организирането на истерията са участвали както външни фактори, така и български политици, чиновници и евангелски пастори\", каза от своя страна Дончев, цитиран от \"Клуб Z\". Уточнението му насочва вниманието към Александър Урумов, който е директор на Дирекция \"Връзки с обществеността\" на Министерството на отбраната. Освен това той е деен евангелист, сътрудник на Държавна сигурност, проповедник и общественик, участвал в протестите срещу Истанбулската конвенция. Урумов управлява еднолично и фондацията \"Българска организация на родителите и децата\" (БОРД), която е сред най-дейните в кампанията срещу Стратегията за детето. В понеделник за минути родители изпразниха три учебни заведения  с предимно ромски деца - сливенските Шесто основно и Осмо основно училище, както и училище \"Паисий Хилендарски\" в близкото село Тополчане. Повод станаха разпространявани в социалните мрежи и сред семействата фалшиви информации за предстоящо принудително отнемане на децата от социалните. Подобни слухове са разпространявани и в други градове, като по информация на БНТ миналата седмица сходни ситуации е имало и в столичния кв. \"Факултета\", Силистра, Ямбол, Карнобат и Сунгурларе. Слухът за отнемане на деца достигна и до Пазарджишко, съобщава БНР. Част от децата в училището в ромския квартал в града са отсъствали днес от учебните занятия. Подобен проблем е имало и в две училища в Пещера. От полицията в Пазарджик съобщиха, че търсят източника на слуха, но резултатите ще бъдат оповестени, след като премиерът бъде запознат.", "date": "2019.10.09", "title": "Каракачанов ще провери свой служител за участие в създадената паника с отнемането на деца"}
{"url": "https://www.dnevnik.bg/sviat/2019/10/09/3974309_kolko_konkurentna_e_bulgariia_-_vijte_detailite_ne/", "text": "България се изкачва с две места - от 51-во на 49-о - в годишната  класация  за конкурентоспособност на Световния икономически форум (WEF), обхващаща 141 държави. От базираната в Давос организация използват като критерии оценката за институциите, политиките, макроикономически показатели и фактори, определящи нивото на производителност. В ЕС има и страни с по-слаба оценка - Румъния е на 51-во място, Гърция слиза с две позиции до 59-а, а Хърватия е на 63-о място. Всъщност България изглежда най-добре в района, защото е и пред Турция (61), Сърбия (72), Черна гора (73), Албания (81) и Северна Македония (82). Но детайлното описание за българските показатели показва някои основни недостатъци.  По сигурност на България е отредено 81-о място в света, а по това доколко може да се разчита на полицията - 97-о. Състоянието с организираната престъпност също не изглежда оптимистично - 111-а позиция в класацията. Не са много силни позициите на страната и по инструментите за балансиране на властта: независимост на правораздаването (89), ефективност на правната рамка за обжалване на регулации (77) и свобода на медиите (89). По случаи на корупция страната заема 65-о място в света. На 94-о място е поставена България по ефективност на правната рамка за уреждане на спорове, а защитата на имотни (105) и интелектуални (101) права създават среда, в която биха навлезли само по-дръзки предприемачи. Те не могат да разчитат много на правителството - по склонност и готовност за реагиране на промени властите в София са поставени на 77-о място в света, по наличие на дългосрочна визия - на 82-о, а по осигуряване на стабилност в политиките - на 97-о.      Традиционно ниска е оценката за състоянието на инфраструктурата в страната, като по качеството на пътищата България е поставена на 102-о място. За страна, която се подготвя да влезе в зоната на единната европейска валута и банковия съюз, оценката на WEF по-скоро предизвиква въпроси. По стабилност на финансовата система България е поставена на 85-о място в света, по стабилност на банките - на 86-о, а по дял на проблемните кредити (от всички отпуснати заеми) - чак на 110-о място. През годините често се чуват добри оценки за нивото на използване от българите на мобилни телефони и интернет, както и за покритието на комуникационните кабелни мрежи. Но в доклада на WEF по брой на абонаменти за клетъчни телефони на 100 души България е поставена на 69-о място в света, а по дял на използващите интернет пълнолетни граждани - на 76-о. Известен е и проблемът с качеството на работната ръка и недостигът на квалифицирани кадри. Той започва от оценката доколко българските ученици са обучавани да мислят критично - показател, по който България е на 64-о място в света. По умения на дипломиращите се студенти страната е на 87-о място, по умения на българите в трудоспособна възраст - на 88-о, по професионално обучение - на 92-ро. Вероятно затова по показател \"колко лесно е да се намерят квалифицирани служители\" България е на 116-о място. Страната не изглежда убедително и когато стане дума за управление - по разчитане на професионален мениджмънт в бизнеса тя е на 106-о място. Не изглеждат \"европейски\" и отношенията служители - работодател, защото по оценката дали те си сътрудничат България е на 113-о място. На 87-о място в света е страната по желание да се делегират правомощия. Като цяло Европа изглежда добре в тазгодишната класация - 6 от водещите 10 държави са на континента, пет от тях са членки на ЕС, а Швейцария - на Европейското икономическо пространство: 1. Сингапур 2. САЩ 3. Хонконг 4. Холандия 5. Швейцария 6. Япония 7. Германия 8. Швеция 9. Великобритания 10. Дания", "date": "2019.10.09", "title": "Колко конкурентна е България - вижте детайлите, не само общата оценка"}
{"url": "https://www.dnevnik.bg/sport/2019/10/09/3974310_rusiia_tvurdi_che_e_izpulnila_iziskvaniiata_na_wada/", "text": "Спортният министър на Русия Павел Колобков изрази увереността си, че страната е изпълнила всички изисквания към Световната антидопингова агенция (WADA). В края на септември WADA установи, че данните, които страната предаде по допинг скандала, съдържат несъответствия. Предоставянето на информация от Московската лаборатория беше ключовото условие при възстановяването на правата на Руската антидопингова агенция (РУСАДА). \"Експертите представиха обяснения по всички въпроси. Уверени сме, че сме изпълнили изискванията. Готови сме да продължим сътрудничеството, за да изясним ситуацията и да направим всичко възможно, така че да не останат никакви съмнения от руска страна\", каза Колобков. Той допълни, че WADA е изискала Русия да даде обяснения на 31 въпроса. Отговорът на страната е бил подготвен от независими руски експерти в сферата на информационните технологии. Ако се докаже, че Русия е манипулирала част от данните, РУСАДА е под заплаха лицензът й да бъде отнет отново едва година след вдигането на забраната. Подобен сценарий вероятно ще притисне Световния олимпийски комитет да изключи страната от олимпийските игри в Токио догодина.", "date": "2019.10.09", "title": "Русия твърди, че е изпълнила изискванията на WADA"}
{"url": "https://www.dnevnik.bg/ot_vas/novini_ot_vas/2019/10/09/3974332_esenta_v_sofiia/", "text": "Есента в София. Слънчевите дни на есента съдържат незабравими моменти и възможността да се сбогуваме с лятото.", "date": "2019.10.09", "title": "Есента в София"}
{"url": "https://www.dnevnik.bg/bulgaria/2019/10/09/3974356_oficialno_ivan_geshev_be_dopusnat_do_izslushvaneto_za/", "text": "Прокурорската колегия на Висшия съдебен съвет (ВСС) изслуша заключенията от докладите на Комисията за атестирането и конкурсите и на Комисията по професионална етика и реши, че няма никаква пречка да допусне Иван Гешев до изслушване в процедурата по избор на главен прокурор на 24 октомври. Заключенията на двете комисии  вече са известни – единственият единодушно номиниран за кандидат за главен прокурор отговаря на всички изисквания на закона, за да участва в процедурата, няма данни да е накърнил авторитета на съдебната власт, има достатъчно натрупан професионален опит и мотивация, за да заеме поста след изтичането на мандата на главния прокурор Сотир Цацаров. Докладите бяха изслушани и приети миналия месец и в присъствието на самия Иван Гешев, който тогава  отговаряше и на въпроси . На днешното заседание на прокурорската колегия Гешев не бе поканен, а заключенията на комисиите бяха изслушани в резюме. \"Говорителят на прокурорската колегия Даниела Машева обясни, че кандидатът Иван Гешев отговаря на критериите, които са заложни в закона. Налице са основания за допускането му за изслушване в процедурата за избор на главен прокурор. Георги Кузманов представи доклада на Комисията по професионална етика и констатациите в него - липсват данни, които да поставят под съмнение професионалните и нравствени качества на Иван Гешев, той има достатъчно опит и мотивация да заеме поста. \"Не е необходимо приемане на докладите от колегията, тъй като те вече са приети от съответните комисии и с оглед на това би трябвало да има приемане само на допустимостта на кандидатурата\", обясни главният прокурор Сотир Цацаров. Също любопитна бе и една от последните точки в дневния ред, която постави за разглеждане писмото на председателя на Върховния касационен съд (ВКС) Лозан  Панов до главния прокурор  Сотир Цацаров. Писмото бе изпратено преди дни и с него Панов отправя серия от въпроси не само за количеството на броя обвинителни актове, изготвени от Гешев, но и за тяхното качество. \"За обективна преценка на професионалните и делови качества на кандидата за длъжността главен прокурор следва да се формират непосредствени впечатления от нивото на правните му познания, умения и лични способности, проявени при изпълнение на функциите му. Професионалните качества на всеки магистрат се разкриват преди всичко въз основа на непосредствено запознаване със съдържанието на изготвените от него актове\", подчертава Панов в писмото до Цацаров. Само няколко часа по-късно самият Гешев заяви пред журналисти в отговор, че ВСС  вече е дал висока оценка  за работата му. Единодушно с 11 гласа \"за\" прокурорската колегия реши Комисията по атестирането и конкурсите да изпрати доклада си и последната атестация, както и информация за изготвените от Иван Гешев обвинителни актове до Върховния касационен съд и така да отговори на  въпросите на Лозан Панов .", "date": "2019.10.09", "title": "Официално Иван Гешев бе допуснат до изслушването за главен прокурор"}
{"url": "https://www.dnevnik.bg/evropa/regioni/2019/10/09/3973853_brjuksel_otnovo_nastoia_za_zashtita_na_bjudjeta_na_es/", "text": "Преди заседанието на Европейския съвет на 17 и 18 октомври Европейската комисия призовава държавните и правителствените ръководители от ЕС да дадат политически насоки и нов тласък на преговорите, за да се постигне споразумение по справедлив, балансиран и модерен дългосрочен бюджет на ЕС за периода 2021-2027 г. преди края на тази година, предаде пресслужбата на институцията. В публикувано днес съобщение на Европейската комисия се набелязват основните въпроси, които се нуждаят от внимание и ясна насока от страна на ръководителите на ЕС, за да се постигне бързо споразумение. Сред тях са: -  , което да съответства на споделените приоритети на съюза; - модерен бюджет с правилния   и силен акцент върху европейската добавена стойност; - по-прозрачен подход към финансирането на бюджета на ЕС и въвеждането на   за подпомагане на приоритетите и намаляване на тежестта върху националните вноски; както и - по-голяма съгласуваност на политиката чрез по-тясна връзка между финансирането и приоритетите на политиката и по-силни   от недостатъци в прилагането на принципите на правовата държава. През май и юни 2018 г. еврокомисията представи предложение за дългосрочен бюджет. Въз основа на това както Европейският парламент, така и съветът вече са свършили много работа, но е необходимо да се свърши повече. С приближаването на решителния момент за преговорите сега повече от всякога са необходими стратегически насоки от лидерите, за да може новите програми да започнат навреме на 1 януари 2021 г., се посочва в съобщението. Предложенията на Брюксел Комисията предлага дългосрочен бюджет, равняващ се на 1.114 % от брутния национален доход (БНД) на ЕС-27. Днес съюзът от 27 държави членки инвестира 1.16 % от БНД на ЕС-27, включително Европейския фонд за развитие. Ето защо  . Ако бюджетът на ЕС бъде намален още повече, това би затруднило постигането на приоритетите на съюза и предоставянето на така необходимата подкрепа на земеделските стопани, студентите, изследователите, както и на стотиците хиляди други бенефициери на бюджета на ЕС. Затова лидерите следва да се стремят към реалистичен бюджет, който отговаря на задачата, настоява еврокомисията. Днес някои от най-богатите държави - членки на ЕС, получават намаления на вноските си в бюджета на ЕС, известни също като отстъпки, и в резултат на това внасят по-малко средства в сравнение с техния брутен национален доход на глава от населението. Оттеглянето на Обединеното кралство - заради което бе въведена системата на отстъпки още през 1984 г. - предоставя възможност  на бюджета на ЕС и да бъде решен проблемът със станалата непрозрачна и изкривена система. Лидерите трябва да използват тази възможност и да подкрепят по-справедлив начин за финансиране на бюджета на ЕС, се посочва в съобщението. Според Брюксел сега е и моментът да се потърсят нови източници на приходи за бюджета на ЕС, които са по-тясно свързани с приоритетите на политиката на ЕС. Сред възможните източници са приходи от схемата за търговия с емисии или вноски на база нерециклирани отпадъци от опаковки от пластмаса. Ръководителите следва да се възползват от нарастващата динамика в полза на тези нови собствени ресурси и да постигнат съгласие за  . В своето предложение за дългосрочния бюджет на ЕС комисията предложи нов баланс между областите на политиката, финансирани от бюджета на ЕС. Политиката на сближаване и общата селскостопанска политика продължават да играят жизненоважна роля в изграждането на бъдещето на Европа, но сега те се модернизират в съответствие с новите приоритети. В същото време повече средства отиват за ключови области на политиката като научните изследвания и иновациите, мобилността на студентите, действията в областта на климата, миграцията, управлението и сигурността на границите, цифровизацията, както и отбраната и външната дейност на съюза. Лидерите трябва да подкрепят тези усилия за модернизиране на бюджета на ЕС, за да може той да постига резултати в областите, които интересуват хората, допълва еврокомисията. Вчера представители на европейските региони излязоха в защита на бюджета за кохезионна политика, след като кандидати за висши позиции в ЕС дадоха знак, че възнамеряват да изместят политическите приоритети, обещавайки повече подкрепа за изследвания и иновации в преговорите за следващия бюджет на ЕС (повече четете  тук ). Миналата година Европейската комисия  предложи нов механизъм  за защита на бюджета на ЕС от финансови рискове, свързани с всеобщи слабости в прилагането на принципите на правовата държава в държавите членки. Предложените нови инструменти ще позволят на съюза да спре, намали или ограничи достъпа до финансиране от ЕС по начин, който е пропорционален на естеството, тежестта и обхвата на слабостите в прилагането на принципите на правовата държава. Срещу това предложение обаче  се обявиха няколко страни ,  главно Унгария , чието правителство е обвинявано от евроинституциите, че подкопава върховенството на закона.", "date": "2019.10.09", "title": "Брюксел отново настоя за защита на бюджета на ЕС от беззаконие"}
{"url": "https://www.dnevnik.bg/sviat/2019/10/09/3974360_v_bulgariia_izopachavat_dumite_na_konsula_ni_obiavi/", "text": "Външното министерство на Австралия обвини българското правителство, че погрешно интерпретира коментара на консула на страната по случая с Джок Полфрийман посред растящо напрежение между двете страни по повод задържането му,  съобщи  в. \"Сидни морнинг хералд\". Говорител на министерството посочва конкретно изречение от официалното съобщение на българското министерство на правосъдието след срещата във вторник с акредитирания за България консул Джон Филп. В текста от София се казва: \"Австралийската страна е наясно, че и в момента всичко се развива според българското законодателство и няма отклонения в процесите на съдопроизводството\", каза временно управляващият посолството на Австралия в Атина.\" Според говорителя в Сидни това изобщо не е така. Филп \"отново изтъкна категоричната позиция на Австралия, че ще бъдем притеснени, ако се окаже, че фактори, различни от правните мотиви, влияят на случая \"Полфрийман\". Още по-важно е, че той повдигна въпроса за загрижеността на Австралия, че правните основания за продължаващото задържане на Полфрийман остават неясни и че предвид освобождаването му от съда, той би трябвало да бъде пуснат на свобода и да му се позволи да се завърне в Австралия\". Говорителят допълва, че \"г-н Филп изобщо не е използвал думите, които му се приписват. Той също така изрази поредица от притеснения, включително като посочи риска от външен натиск, който може да повлияе на изхода на делото, което - както вече бе заявено - би предизвикало силна тревога в Австралия\". На практика това е повторение на думите от миналата седмица на Марис Пейн, външен министър на Австралия. Тя каза, че страната ѝ \"ще бъде много загрижена, ако фактори, различни от нормалните правни процедури в България, влияят на случая\". Ей Би Си  допълва  новината с още подробности от България, включително че готовият австралийски паспорт няма да бъде връчен на Полфрийман, докато не приключи процесът за обжалване на съдебните решения. Пред новинарската мрежа той казва, че все още не е бил посещаван от австралийски дипломат. Австралийският \"Дейли телеграф\" използва емоционален тон в статията си, като я озаглавява  \"Затвореният австралиец предизвика политическа война\" . Всекидневникът \"Острелиън\" също описва обвинението към правосъдното министерство на България и припомня, че вицепремиерът и външен министър Екатерина Захариева е \"избегнала\" в края на септември среща с колежката си Марис Пейн в кулоарите на ООН в Ню Йорк, и продължава да настоява за уреждане на въпроса да се използват консулските канали и той да не се политизира. Няколко австралийски издания цитират  новата позиция на \"Хюмън райтс уоч\"  по случая, в която се призовава българските власти да обяснят на какво правно основание продължават да държат Полфрийман. \"Той беше освободен от съд, чието решение е окончателно и не подлежи на обжалване. Той има паспорт и самолетен билет. Австралия иска той да се прибере. Защо все още е задържан\", пита Лидия Гол от правозащитната организация. \"Освен това при върховенство на закона не може просто да държиш хората под ключ или да им пречиш да си тръгнат - трябва да е налице съвсем ясно правно основание, иначе всичко това е незаконно.\"", "date": "2019.10.09", "title": "В България изопачават думите на консула ни, обяви Австралия"}
{"url": "https://www.dnevnik.bg/sviat/2019/10/09/3974385_mnozinstvoto_demokrati_iskat_impiichmunt_na_trump_dori/", "text": "Повечето поддръжници на Демократическата партия на САЩ искат  импийчмънт на президента Доналд Тръмп  дори ако това означава да намалят шансовете си да спечелят Белия дом през 2020 година. Това сочат резултатите от национално проучване на \"Ройтерс\"/\"Ипсос\" в понеделник и вторник, цитирано от агенция \"Ройтерс\". Според проучването  подкрепата за импийчмънт  сред американците като цяло остава непроменена от миналата седмица - 45 на сто. Подкрепата сред поддръжниците на Демократическата партия обаче се засилва, а съпротивата срещу него е спаднала с 2 на сто от миналата седмица, достигайки 39 на сто. 79 на сто от респондентите, които са се определили като поддръжници на Демократическата партия, смятат, че Тръмп трябва да бъде подложен на процедура по  отстраняване от власт . Това е с 5 на сто повече от резултатите от сходно проучване, извършено в интервала от 26 до 30 септември. Само 12 на сто от поддръжниците на републиканците и около една трета от избирателите, които не подкрепят винаги една и съща партия, са \"за\" импийчмънта. Като цяло тези резултати са без промяна в сравнение с предишната седмица. Подкрепата за импийчмънта на Тръмп като цяло нараства през последните седмици, след като служител на американското разузнаване подаде сигнал, обвинявайки президента в оказване на натиск над Украйна да започне разследване за корупция, засягащо претендента за президентската номинация на Демократическата партия и сина му Хънтър, припомня \"Ройтерс\".", "date": "2019.10.09", "title": "Мнозинството демократи искат импийчмънт на Тръмп дори това да им струва изборите"}
{"url": "https://www.dnevnik.bg/razvlechenie/2019/10/09/3974276_da_si_oblechesh_ushi_-_kak_novo_izobretenie_pozvoliava/", "text": "Близначките Хермон и Херода Берхейн обичат да танцуват, но не могат да чуват музиката, защото са глухи. Ето защо за тях създаването на облекло със сензори, което им позволява да усещат различните звуци, изцяло преобразява преживяванията им, когато обикалят нощните клубове в Лондон, разказва \"Ройтерс\". Изобретението \"Звукова блуза\" (Soundshirt) е на базираната в Лондон модна компания CuteCircuit. Тя има 16 сензора, вградени в плата, така че хората, които са облечени с нея, усещат цигулките върху ръцете си, докато барабаните например резонират върху гърба. Близначките Берхейн, които изгубват слуха си на ранна възраст, твърдят, че тези ризи са им е донесло съвсем ново преживяване. Франческа Розела, съосновател и основен творчески служител в CuteCircuit, която създава модни технологии, годни за обличане, казва, че блузите позволяват на глухите да чуват музиката чрез усещане. Вътре в ризата, която е изцяло текстилна, няма жички или проводници. За създаването й се използват т.нар смарт платове, в които се вгражда комбинация от микроелектроника - много фини, гъвкави и проводими нишки, обяснява Розела. Тя допълва, че всички тези електронни мотори са свързани с тези проводими тъкани, така че дрехата да бъде мека и разтегателна. Звуковите блузи обаче няма да са евтини. Засега на предварителна продажба цената им е 3 хил. паунда, но според Херода парите си заслужават, особено за глухите, които харесват музиката толкова, колкото нея и сестра й. \"Мисля, че определено може да промени живота ни\", допълва тя.", "date": "2019.10.09", "title": "Да си облечеш уши - ново изобретение позволява на глухите да чуват музика"}
{"url": "https://www.dnevnik.bg/sviat/2019/10/09/3974389_turskata_armiia_zapochna_novata_ofanziva_v_siriia/", "text": "Турски войници започнаха третата операция на страната в Сирия, съобщи президентът Реджеп Тайип Ердоган, цитиран от \"Ройтерс\". Според Ердоган операцията цели да защити териториалния интегритет на Сирия от \"терористи\" (той има предвид бойците, смятани от Анкара за разклонение на ПКК) и да даде възможност за връщане на сирийски бежанци в родината им. Нападенията по кюрдски бази край границата вече са започнали, твърдят източници от сферата на сигурността в Турция. Представители на властите, цитирани от агенцията, казват, че началото е дадено с въздушни удари и тя ще продължи с подкрепа на артилерията. По-рано \"Си Ен Ен Тюрк\" съобщи, че сирийският град Рас ал Айн е бил разтърсен от силни експлозии от град Джейланпънар, а над него са се чували самолети. Според репортер на \"Си Ен Ен Тюрк\" пушек се издига от сгради в Рас ал Айн (червената точка на картата). Рас ал Айн, където американски войски имаха присъствие до понеделник, се намира на стотици километри източно от река Ефрат. Западно от нея бойци, подкрепяни от Анкара, владеят обширни територии край границата. Очевидци на \"Ройтерс\" твърдят, че и в Тел Абяд, на стотина км западно от Рас ал Айн, жители масово са напуснали града. Между Тел Абяд и Рас ал Айн се очаква да е първият етап на операцията. Водените от кюрди Сирийски демократични сили (SDF) потвърдиха военната операция. Пресцентърът им съобщи, че военни самолети вече бомбардират Североизточна Турция и се създава \"огромна паника\". Според SDF е нужно създаването на \"зона, забранена за полети\" за предпазване от турска агресия. Операцията стана възможна, след като Съединените щати  изпратиха писмо, с което заявиха, че не поддържат  евентуална турска операция, но не биха ѝ пречили и ще изтеглят силите си от района. Турските въоръжени сили се струпваха от дни по границата. Новата офанзива - наречена \"Извор на мира\" - според съобщенията на турските власти е насочена срещу ПКК и \"Ислямска държава\".", "date": "2019.10.09", "title": "Турската армия започна новата офанзива срещу кюрдите в Сирия"}
{"url": "https://www.dnevnik.bg/gradska_sreda/2019/10/09/3974381_sofiia_shte_poluchi_137_elektrobusi_tramvai_i_trolei/", "text": "Три договора за доставка на 137 електрически превозни средства за подобряване качеството на въздуха в София бяха подписани със Столичната община, съобщиха от Министерството на околната среда и водите. Общият размер на инвестициите е 261.4 млн. лв., като 218 млн. от тях са безвъзмездна финансова помощ по оперативна програма \"Околна среда\". Очаква се с използването на съвременния екологичен градски транспорт количеството фини прахови частици в столицата да намалее с 4.81 тона годишно. Първият договор е за 25 нови нископодови съчленени трамваи, които ще се експлоатират по линии с номера 4, 5 и 18. По втория договор ще бъдат купени 30 нови нископодови съчленени тролейбуси, които ще заменят вече амортизирани превозни средства. По проекта ще бъдат доставени също 30 нови електробуса. Ще бъдат изградени и нови електробусни линии, които да заместят съществуващи автобусни маршрути. Електробусите ще използват най-съвременните бързозарядни технологии, базирани на ултракондензатори. За зареждането им ще бъдат изградени 10 зарядни станции, разположени на началните и крайните спирки и в обслужващите депа. По третия договор ще бъдат доставени 52 нови електрически автобуса и специализирано оборудване за тях. Те ще се движат по съществуващи и по новооткрити линии с довеждаща функция към метрото и трамвайната мрежа.", "date": "2019.10.09", "title": "София ще получи 137 електробуси, трамваи и тролеи по европрограма"}
{"url": "https://www.dnevnik.bg/kultura/2019/10/09/3974372_andrea_morikone_shte_dirijira_koncerta_na_viktor/", "text": "Италианският композитор, диригент и носител на награда БАФТА Андреа Мориконе ще дирижира концерта спектакъл на българския композитор и пианист Виктор Чучков \"Писма от бъдещето\" на 20 октомври в зала \"България\", съобщиха организаторите на събитието. В програмата му ще бъдат включени произведения, които са изпълнявани и записвани от 73-годишния Чучков. Сред тях са \"Патетичен концерт\" от Ференц Лист и Габор Дарваш, както и композицията му за симфоничен оркестър, пиано, рок група и глас \"Писма от бъдещето\", вдъхновена от \"Марсиански хроники\" на Рей Бредбъри. Ще бъде представена и колекцията \"1111 минути\" с изпълнения и творби на Виктор Чучков. В концерта ще се включат още певицата Камелия Тодорова, китаристът Мирослав Иванов, Ивайло Звездомиров – бас, Стоян Янкулов-Стунджи – ударни, и Ясен Велчев - пиано.  Андреа Мориконе става популярен с музиката към филмовата класика на Джузепе Торнаторе \"Ново кино \"Парадизо\", която пише заедно със своя популярен баща Енио. По време на концерта в София ще прозвучи любовната тема от филма. 55-годишният композитор, който е роден в Рим, е писал музика и за американски филми като \"Либърти Хайтс\", \"Тук на Земята\", а освен това е бил и част от музикалния екип на филми като \"Под прицел\" с Джон Малкович, Рене Русо и Клинт Истууд и \"Разкриване\" с Деми Мур, Майкъл Дъглас и Доналд Съдърланд.      Композиторът и пианист Виктор Чучков е автор на опера, творби за симфоничен и камерен оркестър, камерна музика, музика към игрални, документални и анимационни филми. Негови са и едни от най-обичаните български детски песни \"Дъга\" и \"Химн на сътворението\". Изнасял е концерти, рецитали и има гостуващи участия в оркестри в Италия, Холандия, Бразилия, Русия, САЩ, Малайзия и Македония.", "date": "2019.10.09", "title": "Андреа Мориконе ще дирижира концерта на Виктор Чучков \"Писма от бъдещето\""}
{"url": "https://www.dnevnik.bg/sport/2019/10/09/3974382_prezidentut_na_juventus_prizova_za_promeni_vuv_futbola/", "text": "Ако не прогресираме и не опитаме да променим системата скоро, нашите деца няма да се интересуват от футбола и няма да искат да гледат мачове.\" Така президентът на \"Ювентус\" Андреа Аниели се обърна към участниците в конференцията \"Лидерите в спорта\", която се проведе в Лондон. Босът на италианския шампион, който оглавява и Асоциацията на европейските клубове (ECA), призова за радикални промени в европейските клубни турнири, за да може да се повиши интересът към играта. Според Аниели задачата в следващите години е да се задържи интересът на младото поколение. \"Повече мачове между най-големите европейски клубове автоматично значат и по-голям интерес. В противен случай с настоящия формат и идеите, които се развиват, рискуваме футболът да отстъпи водещата си позиция сред младите за сметка на \"Нетфликс\" или видеоигри като Fortnite\", каза Аниели. Той призова водещите европейски лиги да се обединят около идеята за реформиране на Шампионската лига, където да се въведат изкачване и изпадане. По неговите думи така интересът към турнира ще бъде още по-голям. Аниели е защитник и на идеята за създаване на трети европейски турнир след Шампионската лига и Лига Европа.", "date": "2019.10.09", "title": "Президентът на \"Ювентус\" призова за промени във футбола, за да се задържи интересът на младите"}
{"url": "https://www.dnevnik.bg/politika/2019/10/09/3974423_durjavata_shte_dava_poveche_pari_na_universitetite_za/", "text": "В опита си да се справи с недостига на учители, който ще се задълбочава в следващите години, държавата планира няколко мерки за насърчаване на качествено обучение в педагогическите специалности в университетите. Една от тях е отпускането на повече пари на университетите за обучението на всеки първокурсник в тези специалности, а другата - стимули, в т.ч. и финансови, за промяна и осъвременяване на учебните програми. Това се разбра от отговори на просветния министър Красимир Вълчев на въпроси на депутати от ресорната комисия и журналисти днес. В момента нормативът за издръжка на един студент по педагогика в университетите е 1.25, което е приблизително 867 лева от държавата, а предложението на министъра е за първокурсниците той да стане 1.6, което е около 1108 лева от държавата. С финансови стимули, които ще бъдат част от нова национална програма, образователното министерство ще се опита да насърчи университетите да осъвременят учебните програми в педагогическите специалности. В момента на места обучението по дисциплини като \"История на педагогиката\" било прекалено дълго, докато това по \"Приобщаващо образование\" било избираемо. Финансови стимули под формата на допълнителни стипендии се обмисля да има и за дванадесетокласниците с най-добри образователни резултати, които запишат педагогически специалности, както и математика, физика, химия и инженерни специалности, където също има недостиг на учители. И през следващата година правителството ще продължи политиката си на увеличаване на учителските заплати, като за целта в бюджета за догодина ще бъдат заложени допълнително 360 млн. лева. Предвижда се  средната брутна заплата да стане 1500 лева . Образователното министерство ще продължи и програмата, с която финансира допълнителна квалификация на учители, както и получаване на педагогическа правоспособност от хора с друго висше образование. Към момента кандидатите по нея са 183 души. В същото време само четирима учители от общо девет кандидати са получили по 500 лева допълнително възнаграждение, за да работят с деца от уязвимите групи.", "date": "2019.10.09", "title": "Държавата ще дава повече пари на университетите, за да обучават качествено бъдещи учители"}
{"url": "https://www.dnevnik.bg/detski_dnevnik/2019/10/09/3974440_vtoroto_izdanie_na_sofiiska_nosht_na_igrite_shte/", "text": "Двойно повече събития обещават организаторите за второто издание на Софийската нощ на игрите - Sofia Game Night, което ще се проведе на 2 ноември на 35 локации в столицата.  Еднодневното събитие е посветено на игрите във всички техни разнообразни форми и се организира от \"Гьоте институт\" - България, и ESL в партньорство с Game Dev Summit и с подкрепата на Френския културен институт. Във второто му издание посетителите ще могат избират от многообразие от събития като изложби, изложението Games Made in BG, гейминг в разнообразни форми, работилници, косплей състезания и манга вечер, турнири, сетивни градски пътувания, концерти, настолни игри и други събития, насочени към професионалисти и любители от всички възрасти. Помислено е и за най-малките посетители и тази година организаторите предвиждат три пъти повече събития в своята специална детска програма.       Третото издание на изложението Games Made in BG ще бъде сред основните акценти на Софийската нощ на игрите. То ще се проведе в \"Гьоте институт\" с участието на над 40 разработчици и създатели на настолни и видеоигри от България, между които ще са големи AAA студиа, както и малки независими студиа.  За първи път през тази година ще има и състезание за прототипи на настолни игри Show Your Creation 2019, което ще бъде в две части. То цели да насърчи предприемаческия дух на всеки, който има желание да създава такъв тип игри. Първата му част ще е на 26 октомври и ще включва серия от лекции и срещи за това как се създават и издават настолни игри. Във втората част ще бъдат представени проектите за игри, а победителят ще получи подкрепа за доразработване на своя прототип от The Stars Group.  За първи път благодарение на Елисейския немско-френски фонд Sofia Game Night ще влезе и в ролята на продуцент на събития и ще подкрепи финансово проекти, избрани след отворена покана. Сред тях са инициативи, които изследват артистичния и социален потенциал на игрите, както и гостувания на международни гости.  Пълната програма на събитието ще бъде обявена на  сайта на Sofia Game Night,  както и в неговата  \"Фейсбук\" страница .", "date": "2019.10.09", "title": "Второто издание на Софийска нощ на игрите ще обхване 35 локации"}
{"url": "https://www.dnevnik.bg/politika/2019/10/09/3974295_partiiata_na_slavi_trifonov_veche_zapochna_da_se_chisti/", "text": "За четири дни  от създаването си партията на Слави Трифонов  \"Няма такава държава\" ваче се освободи от двама от учредителите си и хора, сочени за контакт при събирането на кандидати за членове. Преглед на сайта на  учредената в събота формация  показва, че и днес той е обновен и вече от хората за контакт по места липсват двама души - Руди Синапов от Пазарджик и Васил Маргин от Сапарева баня. Неофициално от партията потвърдиха пред \"Дневник\", че двамата вече не са сред хората във формацията, тъй като са се оказали кандидати за общински съветници в съответните общини. От по-малко от два дни формацията има сайт, в който са публикувани имена и котакти на хората, до които могат да бъдат подавани молби за партийно членство. Проверки показаха, че Синапов, който е действащ общински съветник, избран от листата на \"Реформаторския блок\", сега е кандидат за общински съветник от коалиция, оглавявана от БСП. В нея в Пазарджик влизат Земеделски народен съюз, Партия на зелените, Социалдемократическа партия, НФСБ, Движение за радикална промяна \"Българска пролет\". Синапов е на седмо място в листата. В същото време той беше и посочен като координатор на партията на Трифонов за Пазарджик. Васил Маргин от Сапарева баня, който също беше сред хората, обявени от \"Няма такава държава\", пък е водач на листата на местна коалиция начело с ВМРО. Днес и двамата вече не фигурират като хора на формацията, се вижда от обновения сайт. Проверките на хората се позабавили Неофициално представители на партията на Трифонов коментираха, че не са имали достатъчно време и ресурс за проверка на всеки един от хората по места, особено в по-малките общини. Затова такива проверки текат също в момента и се взимат бързи решения, включително на база публикации в медии и социални мрежи. Всеки от сигналите се проверява. Засега практиката показва, че най-бързият начин човек да бъде изваден от редиците на \"Няма такава държава\", е да е настоящ кандидат за местните избори. Независимо в каква листа и на кое място. От формацията коментираха, че няма как сред тях да има хора, които и преди са се занимавали с политика, партийци, участници в местната власт. Но не и да бъдат обвързвани с настоящи кандидати. В момента в партията проверяват и други сигнали за местни ръководители, като са поискани и разяснения от засегнатите, но до момента съмненията не са потвърдени, а хората са цитирали включитено и оправдателни резултати от проверки на държавни органи през годините. Без особено известни лица по места Впечатление на пръв поглед прави, че повечето от координаторите по места не са известни в партийните среди или досега не са се занимавали сериозно с политика. Във Варна като човек за контакт е посочен Александър Тодоров - бивш общински съветник от СДС, бивш ръководител на младежкото СДС и кандидат за депутат от ОДС. В момента е управител на няколко фирми. Той е и бивш изпълнителен директор на \"Търговски дом\" АД - дружеството, което управляваше павилионите край популярната сред варненци \"Дупка\". В Стара Загора представител е Жоро Христакиев от Движение \"Днес\" - движението, което събираше подписите за референдума на Трифонов. В Хасково за \"Няма такава държава\" ще работи Денислав Димитров, който беше кандидат-депутат от \"Движение 21\". Интересен е и координаторът в Бобошево – Венцислав Цветин, за чиято съпруга местни хора и публикации твърдят, че е спечелил над 4 милиона от тотото през 2013 г. През 2015 г. Цветин, който е бивш полицай, се явява на местните избори и се кандидатира за кмет на Бобощево като независим. Той се изправя, включително срещу брат си Райчо Цветин, кандидат от \"Атака\", като и двамата печелят по около 15 на сто подкрепа. Според сайта партията на Слави Трифонов има 12 души в София, които ще събират молбите за членство. Немалко са и хората в областите Велико Търново, Враца, Плевен, Русе, Стара Загора. Изключване от партията при \"безпринципна търпимост\" към корупцията Според устава на партията, качен на сайта, заявленията за членство ще се изпращат до Арбитражно-контролната комисия, която ще ги разглежда до два месеца и тя може да препоръча някой да не бъде приеман във формацията. Членство ще може да се прекратява например пpи \"нaличиe нa oбocнoвaни cъмнeния зa ĸopyпциoннo пoвeдeниe или бeзпpинципнa тъpпимocт ĸъм пoдoбнo пoвeдeниe и пpи извъpшвaнe нa дeйcтвия, ĸoитo нaĸъpнявaт обществения образ и доброто име на партията, неизпълнение на решения на ръководните органи на партията\". Членството автоматично ще се смята за прекратено в случай на явяване на президентски, парламентарни, за европейски парламент или местни избори в листа на друга партия или като кандидат на такава. Не се допуска и явяване като независим кандидат. Засега не е ясно какъв ще е членския внос, а това ще се определи с правилник за прилагане на устава. Партията ще приема и симпатизанти, които вече могат да попълват електронна форма за членство на сайта. Партията ще може да печели и от аудио-визуални материали Сред средствата, чрез които партията планира да събира средства, са също \"издателска дейност, авторски права и ползване на интелектуална собственост, както и от продажба и разпространение на аудио и аудиовизуални материали с партийно-пропагандно съдържание\". Според закона в срок до три месеца от учредителното събрание на партията, трябва да бъдат подадени документи за регистрация в съда. Който от своя страна трябва да се произнесе дали ще регистрира партията в рамките на един месец. Освен уставните документи и списък на поне 500 учредители, формацията трябва да предостави и списък на поне 2500 членове. Според устава на партията седалището й е в София на ул.\"Одрин\" 70, ет. 7, ап. 18.", "date": "2019.10.09", "title": "Партията на Слави Трифонов вече започна да се чисти"}
{"url": "https://www.dnevnik.bg/sviat/2019/10/09/3974451_pochti_vsichki_temperaturni_rekordi_v_severnoto/", "text": "Почти всички 400 температурни рекорда в Северното полукълбо са били счупени това лято, показва анализ, цитиран от Би Би Си. Една трета от  новите рекорди  са регистрирани в Германия, следват я Франция и Холандия. Анализът е направен от калифорнийския климатичен институт Berkeley Earth. Той показва още, че на 1200 места в  Северното полукълбо  на Земята е регистрирана най-високата температура досега. През юни и юли през Европа преминаха горещи вълни, които засегнаха тежко Франция, Великобритания, Белгия, Германия, Люксембург. Засегнати имаше и на други континенти – над 30 рекорда са подобрени в САЩ, а в Япония 11 души загинаха заради жегите. Самият юли беше най-топлият месец в историята – с 0.04 градуса по Целзий по-горещ от предишния рекордьор, юли 2016 г.", "date": "2019.10.09", "title": "Почти всички температурни рекорди в Северното полукълбо са счупени това лято"}
{"url": "https://www.dnevnik.bg/bulgaria/2019/10/09/3974465_ot_feisbukrazbrahme_che_decata_se_vzimat_za_da_se/", "text": "Социалните служби ще бъдат частни фирми, а няма да са към държавата. Ромските деца ще се взимат от родителите им, за да се дадат на гей двойки. Повод за отнемането може да е недостатъчна жилищна площ, и то по европейските стандарти. Това са научили от \"Фейсбук\" ромите от столичния квартал \"Факултета\". Във \"Фейсбук\" има много материали, които ясно показват накъде отиват нещата, казва млада жена от квартала.", "date": "2019.10.09", "title": "От \"Фейсбук\" разбрахме, че децата ще се взимат, за да се дадат на гей двойки"}
{"url": "https://www.dnevnik.bg/sviat/2019/10/09/3974136_izvor_na_mira_-_kakvo_e_izvestno_za_novata_turska/", "text": "Ограничена операция с малък обхват или прочистване на \"цялата граница\" между Турция и Сирия? Новата интервенция, която обяви Анкара на територията на арабския си съсед,  започна преди часове . Въпреки заплахите на турския президент Реджеп Тайип Ердоган за \"прочистване\" на региона обаче все още се знае малко за нея. Какъв ще бъде обхватът ѝ, колко далеч ще ѝ позволят да стигне партньорите в диалога за Сирия (Русия и Иран) и във военностратегически план (САЩ) и какво ще направят кюрдските бойци, срещу които е насочена? Не е за първи път, но не е като другите Турция вече проведе две операции в Северна Сирия. Едната, \"Щитът на Ефрат\" от 2016 г., беше западно от р. Ефрат и вклини турски сили и подкрепяни от тях сирийски бойци в територия, която иначе щеше да се превърне в непрекъсната ивица земя от западния до източния край на турско-сирийската граница. Доминираните от Партията на демократичния съюз (PYD) кюрдски структури се считаха за едни от малкото победители след началото на войната в Сирия и изтласкването на \"Ислямска държава\" с помощта на партньора им, САЩ. Втората операция,  \"Маслинова клонка\" , бе през 2018 г. и тогава град Африн в Северозападна Сирия бе отнет от ръцете на Силите за защита на народа (YPG) - бойци, които Турция смята за разклонение на Кюрдската работническа партия (ПКК). Анкара и ПКК са във въоръжен конфликт от 1984 г. насам, с двегодишно прекъсване, започнало през 2013 г. и завършило след поражението на президента Реджеп Тайип Ердоган на изборите през 2013 г. От 2016 г. насам двете операции, които осигуриха на Турция  фактическа зона на влияние  на север, се споменаваха с уверението, че ще последва трета източно от Ефрат, за да бъде унищожен \"терористичният коридор\" по границата между Турция и Сирия. Новата операция - \"Извор на мира\" - обаче се очертава като различна. Най-малкото защото този път не става дума единствено за организации, смятани от Турция за терористични. Ердоган иска да създаде пространство, където до 2 млн. сирийци от Турция да могат да се върнат (макар повечето от тях да не са от района). Общественото недоволство и неблагоприятните икономически ефекти в Турция, която иначе приветстваше дошлите 3.6 млн. сирийци, принудиха Анкара да си постави смела (макар и трудно осъществима) цел - турският президент говореше за един милион души само допреди два месеца.      По-малък обхват, отколкото се очакваше На този етап предстоящата операция започна от района на сирийския град Рас ал Айн - в Североизточна Сирия, на стотици километри от река Ефрат. Предишните две операции бяха на западния бряг. От години тези земи са във владение на кюрдите, но в тях традиционно живее арабско мнозинство. Очаква се тя да засегне едва стокилометрова ивица - между градовете Рас ал Айн и Тел Абяд. Поне това бяха плановете към момента, в който американски войски се изтеглиха от наблюдателните пунктове в района. Интервенцията в първите часове включваше въздушни удари и артилерийски обстрел срещу позиции на кюрдски бойци. Според \"Файнешнъл таймс\" Ердоган ще трябва да внимава докъде е готов да стигне - обществената подкрепа за операция в Сирия е силна, но посланията на американския президент Доналд Тръмп докъде може да стигне тя са смесени. След като обяви, че разходите на САЩ за партньорството с кюрдите в Сирия са били твърде големи, той по-късно увери, че изобщо не ги е изоставил, и заплаши Турция, че ще \"унищожи и заличи икономиката\" ѝ, ако интервенцията отиде твърде далеч. \"Да се поддържа нивото на реториката е добре, но да се влиза в спор с американския президент - това е нещо, което не мисля, че (Ердоган) иска\", смята Соли Йозел от университета \"Кадир Хас\" в Истанбул. \"Не иска сериозна конфронтация, в която Тръмп взема мерки. Имаме горчиви спомени от лятото, когато Тръмп публикува туит и изстреля лирата до 7.2 (спрямо долара)\", продължава Йозел, имайки предвид най-високата стойност на турската валута миналата година, в момента на  максимално обтягане на връзките със САЩ . Спорните въпроси с Вашингтон остават и тази година  около доставката на руските комплекси С-400 . Какво спираше (и още спира) Турция Турция дълго убеждаваше САЩ, които присъстват на терен в Северна Сирия (като коалиционен партньор на кюрдите), да работят за създаване на \"безопасна зона\", в която да бъдат изпратени сирийците. На среща с лидерите на Русия и Турция Ердоган дори допусна, че  зоната може да е още по-широка . Вашингтон прие идеята, но между двете страни имаше спор, тъй като Анкара искаше зоната да навлиза 32 км в сирийската територия, а САЩ искаха да е два пъти по-малка. Те освен това се противопоставяха на турска интервенция като алтернатива на \"безопасната зона\" - до понеделник, когато Белият дом я одобри. След това турските власти и техни съветници повтаряха два дни, че Турция има законно право да защити интересите си, но не предявява териториални претенции в Сирия. Това не намали безпокойството на съюзниците на президента Башар ал Асад - Москва и Техеран. Руският президент Владимир Путин поиска сирийският суверенитет да бъде зачетен (но руски депутати заявиха, че офанзивата е проблем само между Анкара и Дамаск), а иранският му колега Хасан Рохани настоя Турция да се въздържа от военна намеса. Часове преди очакваното начало на операцията днес иранската армия започна неочаквано учение недалеч от турската граница. Това стана ден след като Турция, която вече е въвлечена във военни операции срещу кюрди на иракска територия, обяви, че нанася удари по цели на сирийско-иракската граница, за да изолира сирийските кюрди. Какво ще направят кюрдите Сирийските демократични сили (SDF) - структурата, която бе основният партньор на САЩ срещу \"Ислямска държава\" и в която доминира YPG - предупредиха, че евентуална турска офанзива може да доведе до нестабилност в региона и вълна на вътрешно разселване и бежанци и дори до възраждане на \"Ислямска държава\" (общо 5000 сирийци и иракчани и още 1000 чужденци, сражавали се за групировката, са в плен на SDF). Международният комитет на Червения кръст призова държавите, от които са чуждите бойци, да поемат отговорност за тях и семействата им и да ги приберат. Кюрдски представители допуснаха възможност за диалог с Дамаск, за да бъде разрешен проблемът. След няколко кръга преговори с режима нямаше напредък, но вратата остана открехната заради обявените още тогава планове на САЩ (чиито войници са основно в контролирани от кюрдите територии) да се изтеглят от Сирия. Ако Дамаск и SDF/YPG постигнат разбирателство, не е изключено силите на Асад да опитат да си върнат контрола над части от Северна Сирия. Междувременно райони, отвоювани от \"Ислямска държава\", ще трябва да бъдат изоставени от кюрдите, предупреди говорител на SDF. Причината е в нуждата да се впрегнат всички сили в самозащитата.", "date": "2019.10.09", "title": "\"Извор на мира\" - какво е известно за новата турска операция в Сирия"}
{"url": "https://www.dnevnik.bg/detski_dnevnik/2019/10/09/3974479_uchebnite_programi_po_matematika_ot_peti_do_sedmi_klas/", "text": "На четвъртата година от началото на реформата на училищното образование, с която бяха променени учебните програми по всички предмети, програмите по математика за пети, шести и седми клас ще бъдат анализирани и облекчени. Това обяви министърът на образованието и науката Красимир Вълчев по време на блицконтрола в ресорната парламентарна комисия днес. \"Натрупа се изоставане в голям брой ученици. То не може да се компенсира с допълнителните обучения. Учителите не успяват в достатъчна степен да го компенсират. Сформирали сме група, неформална в момента, с която ще направим преглед къде можем да облекчим конкретно учебните програми в прогимназиален етап по математика\", обяви министърът Вълчев. През последните години  резултатите по математика на изпита след седми клас не са добри . Средната оценка за т.г. е 3.60.", "date": "2019.10.09", "title": "Учебните програми по математика от пети до седми клас ще бъдат облекчени"}
{"url": "https://www.dnevnik.bg/evropa/2019/10/09/3974238_brekzit_bez_sdelka_shte_susipe_i_dvete_irlandii/", "text": "                         Границата между Северна Ирландия и Република Ирландия е дълга 500 километра. Това е същевременно и бъдещата граница между ЕС и Великобритания, когато Обединеното кралство, към което принадлежи и Северна Ирландия, напусне общността. По протежението на тази граница има 270 гранични пункта. Всеки ден границата се пресича от 14 до 16 хиляди тира, които транспортират живи животни, сирене, мляко, риба, бира, уиски и всевъзможни други стоки. Да вземем за пример сиренето. Топено сирене от Ирландия се продава в целия ЕС. То обаче се произвежда съвместно от ирландци и северноирландци: цели четири пъти суровините преминават през несъществуващата граница между двете страни, преди суровото мляко, доставяно от Северна Ирландия, да се превърне в краен продукт. Не е по-различно и при производството на бира и алкохолни концентрати. Световноизвестната пивоварна \"Гинес\" се намира в Дъблин, но бирата се пълни в Белфаст. Съставките на ликьора \"Бейлис\" идват от Република Ирландия, но после се смесват в Северна Ирландия, за да се върне крайният продукт обратно в Република Ирландия, откъдето потегля на път към континентална Европа. Общо пет пъти съставките на известния ликьор преминават вътрешноирландската граница. Други примери: почти 1/3 от отглежданите в Северна Ирландия овце се колят в Република Ирландия и всяко второ пиле, излюпено в Ирландия, се пакетира като бройлер в Северна Ирландия. Икономиката разцъфтя След премахването на физическата граница между Република Ирландия и Северна Ирландия през 1998 година икономиките в двете части на Острова изживяха истински разцвет. Безработицата в Северна Ирландия спадна от 13% на 3.5%. Всеки ден 30 хил. работници преминават през някогашната граница, за да произвеждат или продават различни стоки. Ако въпросната граница отново стане факт, споменатото топено сирене ще се обмитява с 42 процента, изчисли наскоро \"Франкфуртер Алгемайне Зонтагсцайтунг\". \"Един твърд Брекзит на практика ще сложи край на  месодобивната промишленост в Ирландия , ако трябва да плащаме мита по изискванията на Световната търговска организация (СТО)\", казва за ДВ Джо Брейди, ирландски животновъд от Каван Каунти. Половината от продукцията си той пласира във Великобритания. Нито една друга страна от ЕС не изнася за Великобритания повече стоки от Ирландия - това показват данни от 2017 година. Появата на граница между тях би променила този факт драстично. Ирландският институт за икономически и социални изследвания е изчислил, че при един твърд Брекзит в рамките на 10 години икономическият ръст на Ирландия ще спадне с 5 процента. Република Ирландия е шестият най-голям износител на месо в света. И ако след един твърд Брекзит ирландският износ трябва да преминава през граничен и митнически контрол, това може да засегне особено тежко Зеления остров. През 2017 година общо 475 хил. товарни контейнера с ирландска продукция са се отправили през британските пристанища към континентална Европа. Това са 85% от всички товари, изнасяни от Ирландия за страните от Общността. Останалите 15% преминават през пристанищата в Дъблин, Ротердам или Зеебрюге. Бутилките с \"Бейлис\" или \"Гинес\" не се развалят бързо, но как бъдещото чакане по границите ще се отрази на морските деликатеси например? Сега те се изкупуват от рибарите в Ирландия, обработват се в Северна Ирландия, а после потеглят към крайните потребители - основно в южните страни от ЕС. Опасност от тежък конфликт Всички търговски и икономически проблеми обаче биха ни се сторили като детска игра на фона на опасността от повторно възпламеняване на стария северноирландски конфликт. \"Ако по въпроса за границата допуснем грешка, отново може да умират хора\", казва по този повод бившият еврокомисар и някогашен британски държавен секретар за Северна Ирландия Крис Патън.", "date": "2019.10.09", "title": "Брекзит без сделка ще съсипе и двете Ирландии"}
{"url": "https://www.dnevnik.bg/zelen/2019/10/09/3974418_fotogaleriia_esenno_pochistvane_na_plaj_karadere/", "text": "Всяка година незастроените плажове стават обект на спор за това кой е виновен за боклука, който се събира от плажуващите там.", "date": "2019.10.09", "title": "Фотогалерия: Есенно почистване на плаж \"Карадере\""}
{"url": "https://www.dnevnik.bg/sport/2019/10/09/3974480_iran_se_gotvi_za_futbolen_praznik_s_35_hiliadi_jeni_na/", "text": "Иран е на прага на историческо събитие, след като на  футболния мач  между мъжкия национален отбор и тима на Камбоджа ще бъде позволено присъствието на жени по трибуните. Двубоят ще се играе в четвъртък, а досега са продадени повече от 35 хиляди билета на жени. От 1979 г. в Иран съществува забрана за  жените да присъстват на спортни събития , в които участват мъже. В миналото нарушаването на правилата можеше да доведе до глоби и дори затвор. \"Все още не мога да повярвам, че това ще се случи, защото след всичките тези години на работа в тази посока мога да изпитам всичко от първо лице, а не да гледам по телевизията\", каза журналистката Раха Поорбакш. Решението на властите да разрешат присъствието на жени на стадиона идва след  натиска от ФИФА.  От организацията обещаха, че ще се борят за пълното вдигане на забраната за посещение. В началото на септември темата отново придоби отзвук, след като  29-годишната Сахар Ходаяри се запали в съда , когато разбрала, че присъдата ѝ е шест месеца затвор. Тя привлече вниманието преди около половин година, когато, преоблечена като мъж, опита да прескочи ограничението.  От миналата година Иран смекчи политиката си, като  з а пръв път от близо 40 години жени присъстваха на футболен мач в Иран . Това се случи през октомври по време на приятелската среща на националния отбор срещу Боливия. Според информация на Би Би Си тогава са били допуснати \"определен брой жени\", сред които са били семействата на играчите.", "date": "2019.10.09", "title": "Иран се готви за футболен празник с 35 хиляди жени на стадиона"}
{"url": "https://www.dnevnik.bg/bulgaria/2019/10/09/3974494_sudii_narekoha_proizvol_zadurjaneto_na_polfriiman_do/", "text": "Предсроящото  произнасяне на Върховния касационен съд  (ВКС) по искането на главния прокурор Сотир Цацаров австралиеца Джок Полфрийман да бъде върнат обратно в затвора не е основание той да бъде държан в центъра за чужденци в \"Бусманци\".  Съдебният акт на Софийския апелативен съд  (САС) е влязъл в сила и трябва да бъде изпълнен незабавно, въпреки производството пред ВКС. Това се разбира от  становище на тричленния състав  на Софийския апелативен съд (САС) с председател Калин Калпакчиев и членове Весислава Иванова и Виолета Магдалинчева, който  освободи предсрочно от затвора  австралиеца Джок Полфрийман. Тримата съдии посочват, че пишат становището си заради публичните изявления, отразени по случая за условното предсрочно освобождаване на Полфрийман, в това число и прессъобщението на прокуратурата от вчера след  срещата на главния прокурор пред австралийския посланик . В него се посочваше, че пред дипломата Цацаров е заявил, че Полфрийман е освободен от незаконен съдебен състав. \"На този етап никой от членовете му не разполага с възможност да коментира огласените различни твърдения за пристрастност. Това е така, защото е налице висящо производство пред Върховния касационен съд\", припомнят съдиите Калпакчиев, Иванова и Магдалинчева. \"Като съдии, конституционно натоварени със задължението за защита правата и законните интереси на гражданите, юридическите лица и държавата (чл. 117, ал. 1 КРБ), считаме за свой неотменим дълг да информираме обществото за следното: Постановеният на 19 септември съдебен акт е влязъл в сила и подлежи на незабавно изпълнение. Инициираната с  искането на главния прокурор  процедура за възобновяване на делото не променя този факт\", подчертават магистратите. \"Всякакви спекулации досежно изпълнението на съдебния акт, в това число и отнесените до бъдещото произнасяне на ВКС по отправеното искане за възобновяване, не са в съответствие с установения правов ред\", допълват още те. \"Ако са налице други основания за задържането на чуждия гражданин, различни от тези по делото, то следва да се изтъкват именно те, а не предстоящото произнасяне на върховната съдебна инстанция. В правовата държава актовете на съда, подлежащи на изпълнение, безусловно следва да се зачитат. В противен случай гражданите са оставени на произвол, от който няма как да бъдат защитени. Това, а не персоналните атаки срещу членове на съдебния състав, е причината да изразим тази позиция\", посочват тримата съдии от САС. Към момента като единствено основание Полфрийман да не бъде освободен от центъра за временно настаняване на чужденци в \"Бусманци\" се посочва  забрана за напускане на страната , която му е издадена през 2011 г. по Закона за чужденците и е мярка, която обикновено се налага заедно с присъдата на чужденци. Защитникът на Полфрийман Калин Ангелов многократно е заявявал, че тя вече не действа и би следвало автоматично да отпадне заедно с произнасянето на САС. От прокуратурата и МВР не съобщават официално нищо конкретно за тази забрана, а междуврменно е издадена и заповед за незабавна експулсация, която също към момента все още не е изпълнена. Полфрийман вече има издадени валидни документи за самоличност и сам е заявил, че би напуснал доброволно страната. Заповедта за експулсиране също би тябвало да бъде изпълнена и не е нужно да се чака произнасянето на Върховния касационен съд по искането на Цацаров, припомня адвокат Калин Ангелов като допълва, че продължаващото  задържане на Полфрийман в \"Бусманци\" е незаконно . Още повече, че срокът за произнасянето на ВКС е два месеца, макар че магистратите дадоха знак, че ще бързат да решат казуса като  пренасрочиха датата за гледането му по-рано . \"Дневник\" многократно зададе въпроса към МВР и прокуратурата: На какво правно основание Джок Полфрийман продължава да бъде държан в \"Бусманци\". Официален отговор все още няма. Междувременно в своя позиция до БНТ австралийският външен министър Марис Пейн заяви, че Австралия ще продължи да оказва помощ на Полфрийман и  ще подкрепя бързото му напускане  на България. Тя посочва, че иска гаранции, че Джок Полфрийман получава справедлив процес, в съответствие с българското законодателство. Австралийският външен министър изразява загриженост, че осъденият за убийството на Андрей Монов е задържан в миграционен център, след като е освободен условно от затвора. Подчертава също, че ще бъде разтревожена, ако незаконови причини забавят освобождаването на австралийския гражданин.", "date": "2019.10.09", "title": "Съдии нарекоха произвол задържането на Полфрийман до ново произнасяне по делото му"}
{"url": "https://www.dnevnik.bg/sviat/2019/10/09/3974395_trump_zapochna_otkrita_voina_s_kongresa_kakvo_sledva/", "text": "След няколко дни протакане Доналд Тръмп избра да води явна война с Конгреса:  Белият дом обяви, че отказва да съдейства  на воденото разследване за евентуална процедура по импийчмънт. Главният аргумент на изпълнителната власт на САЩ е, че водените от демократите в Камарата на представителите разследвания по украинската афера не са нито легитимни, нито безпристрастни. Реакцията на лидерът на демократите в долната камара на Конгреса не закъсня. В изявление  Нанси Пелоси  осъди този отказ, който по думите й е \"най-новият опит\" на Белия дом \"да прикрие предателството срещу нашата демокрация\". Това е просто \"нов опит да се скрият фактите за безсрамните усилия на президента Тръмп да окаже натиск на чужди страни, за да се намесят в изборите от 2020 г.\", продължава тя. Адвокатът на Белия дом Пат Чиполоне беше изпратил писмо до Пелоси няколко часа преди това. \"Простичко казано, вие се опитвате да анулирате резултатите на изборите от 2016 г. и да лишите американците от президента, когото свободно са избрали\", заявява той. Сред мотивите за решението на изпълнителната власт Чиполоне изтъква липсата на официално гласуване в Камарата на представителите за задвижване на тази процедура. \"При тези обстоятелства президентът Тръмп и правителството му не могат да участват във вашето партизанско и противоконституционно разследване\", пише той в писмото от осем страници. Демократите искат да определят в каква степен американският президент е оказал натиск на украинския си колега Володимир Зеленски в телефонен разговор, за да търси Зеленски компрометираща информация за съперника на Тръмп  Джо Байдън . Доналд Тръмп пък смята, че този разговор е бил \"идеален\". Да се попречи на Конгреса да напредне в разследването може да съставлява възпрепятстване на правосъдието, припомнят те и подчертават, че това е бил един от трите мотива за импийчмънт на президента Ричард Никсън през 1974 г. преди оставката му. \"Съд менте\" Лидерът на републиканското мнозинство в Сената Мич Макконъл подкрепи нападателната стратегия на Доналд Тръмп, заявявайки, че Камарата на представителите \"не е изпълнила същите основни процедури, които е спазила за всички други президенти\". Дългоочакваното писмо на адвоката беше изпратено в Конгреса няколко часа след обявяването на решението да не се допуска посланикът на САЩ в ЕС да даде показания пред конгресмените. Гордън Сандланд беше дошъл от Брюксел за доброволно участие в изслушването, но беше уведомен посред нощ от Държавния департамент, че не трябва да се явява. Тръмп оправда това решение, като нарече \"съд менте\" изслушванията в Конгреса. \"Това е злоупотреба със служебно положение\", заяви Пелоси, която в края на септември изненадващо обяви започването на разследване за импийчмънт. \"Президентът Тръмп трябва да престане да възпрепятства работата на Конгреса\", заяви кандидатът за партийната номинация на демократите за президент Джо Байдън, чийто имидж фактически бе опетнен от украинската афера. Като забранява на \"ключовия играч\" в украинската афера - посланик Гордън Сандланд, да свидетелства, Белият дом пак се опитва \"да възпре и да попречи на разследването\", възмутиха се председателите демократи на натоварените с разследването комисии. Вчера те му изпратиха призовка с настояване да свидетелства на 16 октомври и да предаде документи, които Държавният департамент отказва да предостави. \"Ужасяващо\" обаждане Сандланд е бизнесмен, забогатял от хотелиерство. Той е дарител на предизборната кампания и церемонията по встъпване в длъжност на Доналд Тръмп и двамата са близки. Тази година той е участвал в размяна на есемеси между дипломати, които сега са в центъра на украинската афера. Тази афера стигна до Конгреса чрез тайнствен разобличител. Този служител на разузнаването преценил, че с този телефонен разговор Тръмп \"е поискал намесата\" на Украйна в кампанията за преизбирането му. Самият разобличител не е присъствал на разговора и се опира на свидетелства на други хора, които са присъствали. Сред тях имало служител на Белия дом, който бил \"видимо шокиран\" и описал разговора като \"безумен и ужасяващ\" според откъси от първите записки на разобличителя, публикувани вчера в американски медии. Джулиани е поканен в Сената \"Знаем, че посланик Сандланд е бил ключов играч в усилията за издействане на ангажимента на Украйна да разследва лъжлива конспиративна теория за изборите от 2016 г. и за Джо Байдън и сина му Хънтър\", заяви председателят на комисията за разузнаването в Камарата на представителите Адам Шиф. Демократите се надяват да изслушат в петък бившата посланичка на САЩ в Киев Мари Йованович, която Доналд Тръмп е критикувал в телефонния разговор. Републиканците контраатакуваха с твърдия съюзник на президента в Сената Линдзи Греъм, който вчера обяви, че смята да покани личния адвокат на Доналд Тръмп, ексцентричния Руди Джулиани, да свидетелства за предполагаеми афери за корупция в Украйна. Това значи, че републиканците смятат да дадат официална платформа на подозренията за семейство Байдън, които адвокатът разпространява от месеци.", "date": "2019.10.09", "title": "Тръмп започна открита война с Конгреса: какво следва"}
{"url": "https://www.dnevnik.bg/bulgaria/2019/10/09/3974455_edno_naum_apartamentgeit_v_edin_kadur/", "text": "                         Снимката беше изпратена и до медиите, включително до \"Дневник\", от инициативния комитет \"Лозенец\", който води кампания срещу строителството на сградата \"Златен век\" от \"Артекс\" в едноименния квартал и обвинява Цветанов в лобизъм при приемането на законови поправки, облагодетелствали строителя. Един от инициаторите на комитета - Никола Вапцаров, в момента оглавява  инициативния комитет, издигнал Мая Манолова за кмет на София . На кадъра, който се разпространи бързо в социалните мрежи, Цветанов, Мирянов и Колев позират в непринудена прегръдка, демонстрирайки добро настроение. Заедно с тях е и певецът Веселин Маринов, който от години е известен и като близък приятел на Цветан Цветанов.  Снимката е направена на тържеството по повод 50-годишнината на собственика на танцовия ансамбъл \"Българе\" Христо Димитров, поясни пред \"Дневник\" Пламен Мирянов. \"За мен няма нищо притеснително от гледна точка на това, че на събитието присъстваха над 500 гости\", добави той. Цветан Цветанов не отговори на позвъняванията на \"Дневник\". Във фейсбук профила на ансамбъла се потвърждава за тържеството на юбиляря Христо Димитров, състояло се на 8 октомври и предшествано от концерт в зала 1 на НДК. Публикувани са и снимки от тържеството в столичен хотел. Между тях липсва снимката с Цветанов, но има друга, на която се вижда певецът Веселин Маринов, който пее за присъстващите. Вижда се, че шефът на \"Главболгарстрой\" Симеон Пешов също е участвал в празненството. Освен на ансамбъла, Димитров е собственик и на телевизия \"Българе\", която - както е обявено на сайта й, си поставя за цел \"Второ Българско Възраждане\". Появата на Цветанов на партито в компанията на архитекта беше засечена след като часове по-рано същия ден в телевизионно интервю лидерът на ГЕРБ и премиер Бойко Борисов коментира раздялата на партията с Цветанов с думите:  \"Апартаментгейт\" ни разби, тежко репутационно ни удари\" . Борисов даде да се разбере, че е обиден на дългогодишния си най-близък сътрудник за интервютата, в които критикува управлението. В момента бившият втори човек в ГЕРБ е редови член на партията и наскоро обяви създаването на  собствена организация -  \"Евроатлантически център за сигурност\" , която се занимава с анализи. Проверката на Антикорупционната комисия (КПКОНПИ)  не откри конфликт на интереси  между действията на Цветанов като депутат и имотните му сделки. П роверката на прокуратурата дали има престъпление при сделките още продължава , като се чака данъчните да установят съответствието на доходи на Цветанов и семейството му с посоченото в декларациите, които държавниците на висши длъжности подават.      Скандалът, придобил популярност като \"Апартаментгейт\", тръгна от публикация в \"Свободна Европа\" за това, че Цветан Цветанов - по това време шеф на парламентарната група на управляващата партия и на комисията по вътрешен ред, се е сдобил с апартамент в една от най-луксозните жилищни сгради в София на преференциални цени. Според обясненията на самия Цветанов той е купил жилището от \"Артекс\" (което е с площ 400 кв. м и персонален асансьор) като е заменил други две и е доплатил 100 хил. лв за разликата от 39 кв. м. в площта между предоставените апартаменти и новия имот. По думите му при сделката са спазени принципите на правото и  \"всичко е толкова прозрачно\" . Без обяснение остана обаче фактът, че същия ден \"Артекс\" продаде получените от него апартаменти  на бивш негов подчинен.  От \"Артекс\" пък обясняваха, че цената е опрелена по лична преценка, в която роля изиграл фактът, че Цветанов като клиент оценил  \"енергийната защита на сградата с вграден псалм\" .", "date": "2019.10.09", "title": "Едно наум: \"Апартаментгейт\" в един кадър"}
{"url": "https://www.dnevnik.bg/photos/2019/10/09/3974504_snimka_na_denia_tomichoviiat_psaltir_e_v_bulgariia/", "text": "Един от най-ценните и богато илюстрирани ръкописи на Средновековна България от XIV век - Томичовият псалтир, е изложен в Националния археологически музей към БАН от днес до 8 декември. Това е молитвена книга на старобългарски език, изработена от монасите от Търновската книжовна школа. Състои се от 304 хартиени листа с църковни текстове, илюстрирани със 109 забележителни с майсторското си изпълнение миниатюри.", "date": "2019.10.09", "title": "Снимка на деня: Томичовият псалтир е в България"}
{"url": "https://www.dnevnik.bg/sport/2019/10/09/3974237_amerikanskite_sportisti_shte_imat_po-goliama_svoboda/", "text": "Олимпийските игри са най-голямото и важно събитие в професионалната кариера на един спортист. Силните ограничения за рекламиране поставят предизвикателство пред състезателите, които опитват да си осигурят допълнителни приходи.  Американският олимпийски комитет направи стъпка към промяна, след като във вторник обяви създаването на преработени маркетингови насоки за летните игри в Токио догодина. Това ще разшири способността на спортистите да се рекламират на пазара. На американските спортисти ще бъде позволено да участват в реклами по време на игрите, както и да получават поздравителни съобщения и да благодарят на личните си  спонсори . Досега това беше забранено от правилата на Международния олимпийски комитет (МОК). Организацията забранява на спортистите да работят и да бъдат свързани с персоналните си спонсори за периода на провеждане на игрите. Правило 40.3 гласи, че \"нито един състезател, официално лице или друг човек от щаба няма право личността, името, снимката или спортните му изпълнения да бъдат използвани за рекламни цели по време на олимпийските игри\". Точката цели да защити предимно спонсорите на националните олимпийски комитети. На сесията си през юни МОК обяви, че намалява ограниченията за рекламиране, и прехвърли топката към спортистите. Според организацията състезателите трябва да предприемат действия за промяна на положението, като започнат преговори със съответните национални олимпийски комитети.", "date": "2019.10.09", "title": "Американските спортисти ще имат по-голяма свобода да се рекламират в Токио 2020"}
{"url": "https://www.dnevnik.bg/politika/2019/10/09/3974509_karakachanov_moi_slujitel_ne_e_provokiral_panikata_v/", "text": "Вицепремиерът и министър на отбраната Красимир Каракачанов заяви в ефира на БНТ, че доколкото му е известно, негов служител не е замесен в случващото се с  ромските деца в Сливен . Той определи намесата на името на служител на Министерството на отбраната в паниката в града като \"провокация\". \"Зад масовата паника с отнемането на деца в Сливенско през последните дни стои коалиционен партньор на левицата в няколко формации за местните избори\",  каза по-рано днес вицепремиерът Томислав Дончев , а по-късно уточни, че  това е човек от пресцентъра на министерството на отбраната . Красимир Каракачанов заяви, че е извършил проверка по информацията, че член на Министерство на отбраната е замесен с фалшивите сигнали до  ромските семейства, които прибраха децата си от училища  в Сливенско. Повод за действията им са разпространявани в социалните мрежи и сред семействата фалшиви информации за предстоящо принудително отнемане на децата от социалните служители.  \"Проверих във \"Фейсбук\", на едно място се споменава като предположение името на шефа на пресцентъра на Министерство на отбраната  . Днес го извиках, водихме близо един час разговор. Той ме увери, че не участва и не е участвал в подобни действия или провокации, още повече, че миналата седмица цялата той беше в командировка в чужбина. Така че няма основание да не му се доверя. Ако обаче се окаже, че това, което ми е казал, не е вярно, ще има необходимата санкция. Но ми се ще това, което той ми е казал, да отговаря на истината\", разясни Каракачанов и добави, че служителят му е готое да предостави всичките си средства за комуникация, за да бъдат проверени. Урумов е деен евангелист, сътрудник на Държавна сигурност, проповедник и общественик, участвал в протестите срещу Истанбулската конвенция. Урумов управлява еднолично и фондацията \"Българска организация на родителите и децата\" (БОРД), която е сред най-активните в кампанията срещу Стратегията за детето. Кой е Александър Урумов четете  тук. По думите на Каракачанов намесване на името на служител на Министерството на отбраната в паниката в Сливенско е провокация. \"Това идва от един пост във \"Фейсбук\" на представителката на една организация - \"Правосъдие без граници\". Ако погледнете и другите становища, те изобщо не са ласкави към становищата на ВМРО\", каза още лидерът на ВМРО. Според него заместването на името на партията му е несъгласие с позициите й или \"интрижка\", която цели да скара управляващата коалиция преди наближаващите избори. Каракачанов мисли, че публикуваните видеоклипове със заплахи за  отвеждането на децата  са част от предизборната кампания на конкурентни партии. Той увери, че ако слуховете се потвърдят и има замесени служители на Министерството на отбраната, те ще бъдат уволнени. Пред Би Ти Ви Александър Урумов отрече да има нещо общо с паниката на родителите. \"Нищо свързано с мен няма принос към това, което се е случило с това внезапно извеждане на децата от училище. Мястото на децата е в училище\", казва Урумов. Прокуратурата образува досъдебно производство за заблуждаваща информация и масова психоза. Полицаи в Сливен са разпитвали пастори и автори на клипове в социалните мрежи.", "date": "2019.10.09", "title": "Каракачанов: Мой служител не е провокирал паниката в Сливен, беше в командировка в чужбина"}
{"url": "https://www.dnevnik.bg/sport/2019/10/09/3974421_sauditska_arabiia_zasilva_sportnoto_si_prisustvie_s/", "text": "Саудитска Арабия ще приеме мача за световната титла по бокс в тежка категория между Анди Руис и Антъни Джошуа през декември, но това не е единственото спортно състезание в кралството, което ще привлече вниманието през 2019 г. За пръв път в историята си държавата ще бъде домакин и на тенис турнир, като той ще бъде с демонстративен характер. Надпреварата \"Дирия къп\" ще се проведе между 12 и 14 декември, а наградният фонд е 3 милиона долара. Всички мачове ще се играят на \"Дирия арена\", която има капацитет от 15 хиляди места, а настилката е твърд корт. До момента участие са потвърдили Стан Вавринка, Давид Гофен, Фабио Фонини и Даниил Медведев, а останалите четирима тенисисти ще бъдат оповестени до няколко седмици. \"Да бъдем домакин на тенис турнир от световна класа отдавна е в плановете на Саудитска Арабия, така че ние сме много доволни\", каза принц Абдулазиз бин Турки Ал Файсал, който е президент на спортния комитет. Освен тенис турнира и боксовия мач, които ще се проведат в страната, Саудитска Арабия е домакин на кръг от Формула Е. Кралството вече води преговори и за кръг от Формула 1, като най-рано това може да се случи през 2021 г.", "date": "2019.10.09", "title": "Саудитска Арабия засилва спортното си присъствие с демонстративен тенис турнир"}
{"url": "https://www.dnevnik.bg/photos/2019/10/09/3974218_fotogaleriia_svetovnite_snimki_na_denia_-_9_oktomvi/", "text": "Лидерът на Северна Корея Ким Чен Ун по време на визита във ферма номер 1116.", "date": "2019.10.09", "title": "Фотогалерия: Световните снимки на деня - 9 октомви 2019 г."}
{"url": "https://www.dnevnik.bg/sviat/2019/10/09/3974489_video_ruska_podvodnica_strelia_s_krilati_raketi_v/", "text": "Руското министерство на отбраната разпространи видео запис от стрелба с крилати ракети \"Калибр\", изсреляни от дизелово-електрическата подводница Б-271 \"Колпино\" по мишени в акваторията на Черно море. Изстрелването е извършено от подводна позиция по брегови и морски цели. Сухоземните мишени са били на полигона Опук на Кримския полуостров, който е на подчинение на една от частите на морската пехота на Черноморския флот. Московският в.\"Известия\" съобщи днес, че до края на годината на Крим и в Южна Русия ще бъдат разположени радари с далечен обсег \"Ниобий-СВ\", наричани в медиите \"ловци на стелт\" самолети, дронове и ракети, включително хиперзвукови и крилати. От анексирания украински полуостров противовъздушната отбрана можела да контролира цялото Черн оморе, твърди ген.-лейт. Александр Лузан, главен инженер на .ПВО на сухопътните войски. По думите му радарът работи в диапазон, позволяващ да бъдат засечени бомбардировачи В-2 Spirit) и най-новите американски F-22 Raptor и F-35 Lightning II, докато раетите AGM-88 HARM не откривали \"Ниобий-СВ\", работещ в метровия диапазон. Системата можела да съпровожда до 300 цели и е подвижна, защото е монтирана на камион \"КамАЗ\"..", "date": "2019.10.09", "title": "Руска подводница стреля с крилати ракети в Черно море"}
{"url": "https://www.dnevnik.bg/analizi/predozirane/2019/10/09/3974540_predozirane_siderov_predizvika_djambazki_na_duel/", "text": "                         Скандалът между доскорошните партньори в коалицията \"Обединени патриоти\", с която ГЕРБ управлява, достигна нови висоти – лидерът на \"Атака\" Волен Сидеров предизвика кандидат-кметът на ВМРО в София Ангел Джамбазки на дуел.  написа Сидеров в профила си във \"Фейсбук\". Грубостите между двамата станаха публични преди 10 дни, когато в предаването на БНТ \"Референдум\" лидерът на \"Атака\", който също е кандидат-кмет в София, нападна доскорошния си коалиционен партньор, обиждайки го на сексуална ориентация. \"Гея Джамбазки вие го направихте евродепутат. ДПС управлява държавата през ВМРО и лидерът ѝ Красимир Каракачанов\", каза Сидеров и няколко пъти повтори, че кандидатът за кмет на София на ВМРО Ангел Джамбазки е \"гей, който трябва да оглави гей парада\". Тези думи станаха причина предаването да бъде прекъснато. Джамбазки отговори, че личните нападки ще се решат в съда, и изрази увереност, че \"този човек ще бъде осъден за пореден път, което няма да го спре\". \"Виждате един залез, политически упадък, от една страна, от друга страна, има възраждане на ВМРО. Това предизвиква ревност\", е обяснението му за поведението на Сидеров. В дрязгата се намеси и \"София прайд\", като осъди остро нападките на лидера на \"Атака\" \"на основа на действителна или предполагаема сексуална ориентация\". От организацията отбелязаха, че ако Джамбазки преосмисли политическите си ценности, биха го вкарали в организационния комитет на прайда. Това обаче не умилостиви активиста на ВМРО – той се закани, че ако спечели изборите, ще забрани гей парада.", "date": "2019.10.09", "title": "Предозиране: Сидеров предизвика Джамбазки на дуел"}
