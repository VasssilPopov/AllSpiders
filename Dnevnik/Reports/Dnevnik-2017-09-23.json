{"url": "http://www.dnevnik.bg/sport/2017/09/23/3047145_juventus_vze_bitkata_za_torino_s_kategorichen_uspeh/", "text": "Очакванията за оспорван мач в 145-ото дерби на Торино не се състояха, след като \"Ювентус\" спечели категорично с 4:0. Пауло Дибала на два пъти, Миралем Пянич и Алекс Сандро бяха точни за бианконерите, които продължават с пълен актив от началото на сезона – шест победи от шест мача. Бианконерите разделят първото място с \"Наполи\", който по-рано през деня победи новака \"Спал\" с 3:2. До момента никога в историята два тима не са имали актив от шест поредни победи след шест кръга. Още преди двубоя се коментираше, че \"Торино\" може да вземе нещо от градското дерби заради отличния си старт. \"Биковете\" имаха 11 точки от пет мача, техен най-добър старт в историята. Още в 16-ата минута Дибала изведе \"Ювентус\" напред, след като се възползва от грешка на защитата на \"Торино\". Пянич открадна топката и подаде на нападателя, който с премерен шут с левия крак не остави шансове на вратаря Салваторе Сиригу. Проблемите за \"биковете\" станаха още по-големи заради червен картон на Даниеле Басели в 24-ата минута. Дефанзивният полузащитник извърши две нарушения, като и за двете получи жълт картон, и пое преждевременно към съблекалните. Това до голяма степен улесни задачата на \"Ювентус\", а до почивката бианконерите вкараха още един гол. Негов автор стана Пянич, който се разписа с красив фалцов удар. Босненецът вкара след подаване на Хуан Куадрадо. През втората част \"Ювентус\" бързо вкара и трети гол, който окончателно уби интригата в двубоя. Негов автор стана Алекс Сандро, който се разписа с глава след центриране на Пянич. Крайното 4:0 оформи Дибала в 90-ата минута.", "date": "2017.09.23", "title": "\"Ювентус\" взе битката за Торино с категоричен успех"}
{"url": "http://www.dnevnik.bg/sport/2017/09/23/3047034_seltik_ostavi_reindjurs_s_prazni_ruce_i_bez_pobeda_v/", "text": "Шампионът на Шотландия \"Селтик\" спечели голямото дерби с \"Рейнджърс\" с 2:0. Гостуването на \"Айброкс\" се превърна в истинска разходка за \"детелините\", които победиха без много усилия. Тимът на Брендън Роджърс продължава без загуба под негово ръководство, а освен това се откъсна с осем точки пред големия си съперник. Том Рогич и Лий Грифитс вкараха головете след почивката, с които \"Селтик\" спечели трето поредно гостуване на \"Айброкс\" във Висшата лига, след завръщането на \"Рейнджърс\" в елита. Сините нямат победа в \"Старата фирма\" вече 5 години и половина – от 25 март 2012 г. \"Детелините\" показаха кой е господарят на Глазгоу въпреки че преди почивката не играха толкова добре. Домакините се бяха затворили много добре в собствената си половина, но не впечатлиха повече от 50-те хиляди по трибуните, след като им липсваше агресия. През първата част останаха съмнения за дузпа, след като Морелос падна в наказателното поле след сблъсък със Шимунович. В началото на второто полувреме \"Селтик\" повиши оборотите и след поредица от няколко корнера стигна до гол. Защитата на \"Рейнджърс\" не се ориентира добре и не можа да изчисти топката, тя стигна до Том Рогич и с левия си крак австралиецът откри резултата в 50-ата минута. Мениджърът на \"Рейнджърс\" Педро Кайшиня веднага потърси промяна, като включи ветеранa Кени Милър. Нападателят, който има мачове и за двата отбора и общо 10 гола в \"Старата фирма\", изигра своя двубой №400 в елита на Шотландия. Надеждите на домакините обаче бяха попарени в 65-ата минута с втори гол, дело на Лий Грифитс. Нападателят с №9 получи отличен пас от Патрик Робъртс и плъзна топката покрай вратаря. Успехът е шести за Бренджън Роджърс в дербитата с \"Рейнджърс\" от общо 7 мача. Треньорът има и един равен в актива си.", "date": "2017.09.23", "title": "\"Селтик\" остави \"Рейнджърс\" с празни ръце и без победа в \"Старата фирма\" вече пет години и половина"}
{"url": "http://www.dnevnik.bg/sport/2017/09/23/3047037_totnum_vze_goreshtoto_londonsko_derbi_s_uest_hem_sled/", "text": "\"Тотнъм\" спечели драматично с 3:2 лондонското дерби с \"Уест Хем\". Двубоят на \"Лондон стейдиъм\" оправда очакванията за горещ регионален сблъсък, след като в него имаше всичко - нерви, голове и интрига. Още преди почивката Хари Кейн осигури комфортен аванс на \"шпорите\" с два гола, а в 60-ата минута точен беше и Кристиан Ериксен. В 65-ата минута Хавиер Ернандес върна един гол, а след червения картон на Серж Орие от гостите стана още по-интересно. Заключителните минути бяха много драматични, след като Шейку Куяте отбеляза още един гол за \"чуковете\" и домакините се хвърлиха в отчаян щурм, но без успех. Маурисио Почетино изненада с избора си на титулярен състав, след като новото попълнение Дависон Санчес застана в центъра на защитата с Вертонген и Алдервейрелд, докато Ерик Дайър стартира в средата на терена. \"Уест Хе\" стартира с Хавиер Ернандес на върха на атаката, за сметка на Анди Каръл. \"Чуковете\" започнаха двубоя много добре подредени и бяха отлично подготвени за играта на съперника си. Хората на Славен Билич използваха предимно левия фланг, надявайки се да пробият през новото попълнение на \"шпорите\" Серж Орие. В края на първата част оабче обичайният заподозрян Хари Кейн избухна и се разписа срещу любимия си съперник. В 34-ата минута нападателят засече хубаво центриране на Деле Али и откри, а 4 минути по-късно отбеляза втори гол. Защитата на \"Уест Хем\" не се ориентира добре при пробив на Али, топката стигна до Кейн и той удвои. С двете си попадения нападателят увеличи серията му на седем попадения в последните шест шампионатни мача срещу \"чуковете\". Освен това той бележи на всеки 113 минути срещу \"Уест Хем\", като изпревари Тиери Анри (гол на всеки 114 минути), който досега държеше първото място. Второто полувреме започна по начина, по който свърши първото – с настик на \"шпорите\". Точно час след началото на двубоя гостите вече водеха с 3:0 след гол на Кристиан Ериксен. Хари Кейн стреля от фаул, но топката се отби в левия стълб на Джо Харт. Защитата на \"чуковете\" не успя да се подреди и след центриране на Орие и последвал рикошет, датчанинът вкара с плътен уадр по земята. Това беше и 33-и гол на Ериксен във Висшата лига, който го направи най-резултатният датчанин, изпреварвайки Никлас Бендтнер. Само шест минути след попадението на Ериксен \"чуковете\" се върнаха в сблъсъка след попадение на Хавиер Ернандес. Жозе Фонте отклони центриране от корнер, а на два метра от вратата Чичарито прати топката в мрежата – 1:3. Малко след това попадение домакините получиха и неочакван подарък, благодарение на червен картон на Серж Орие. Халф-бекът на \"шпорите\" получи втори жълт картон за опасно влизане в краката на Андир Каръл и остави тима си с 10 души. Последните минути бяха много напрегнати, а в 87-ата драмата стана пълна след гол на Куяте. Халфът отбеляза страхотен гол с глава, засичайки остро центриране на Масуаку. До края се играеше предимно пред вратата на Юго Лорис, но вратарят и отбраната пред него се справиха. Успехът е трети поред за \"шпорите\" като гост, а тимът вече има 11 точки. \"Уест Хем\" остава само с една победа и с 4 точки, заема 19-ото място. \"Фантастичен резултат за нас, особено като гост. Мисля, че играхме много добре и резултатът не показва реално нашето предимство. След като си водил с 3:0, а после става 3:1 и 3:2, определено не е приятно и води до нерви. Все пак победата си е победа. Голът на Кристиан (Ериксен) беше решаващ и ни помогна много. Имаме три победи като гост и това показва качеството на нашия отбор\", каза след двубоя Хари Кейн, който беше избран за играч на мача.", "date": "2017.09.23", "title": "\"Тотнъм\" взе горещото лондонско дерби с \"Уест Хем\" след драматичен успех"}
{"url": "http://www.dnevnik.bg/ot_vas/novini_ot_vas/2017/09/23/3047035_prashasaliiat_mit/", "text": "Всеки учил история по времето на социализма ще се сети за историята на поп Андрей, който в решителен миг от септемврийското въстание, пристига на гарата в Монтана (тогава Фердинанд, а по-късно Михайловград) с влак, пред който има вагон с картечница. Благодарение на неговата поява, градът пада в ръцете на комунистити, организирали септемврийското въстание, или преврат, зависи кой разказва историята.", "date": "2017.09.23", "title": "Прашасалият мит"}
{"url": "http://www.dnevnik.bg/sport/2017/09/23/3047041_voleibolistkite_startiraha_s_pobeda_nad_ukraina_na/", "text": "Женският национален отбор започна с драматична победа с 3:2 (25:23, 21:25, 23:25, 25:11, 15:4) над Украйна участието си на европейското първенство в Баку. Момичетата на Иван Сеферинов можеха да стигнат много по-лесно до успеха, но сами си направиха двубоя сложен. Българките се нуждаеха от 117 минути, за да пречупят украинките. Първият гейм беше много оспорван, като резултатът се движеше точка за точка. На няколко пъти имаше обрати, но нито българките, нито украинките успяха да дръпнат с повече от две точки. След втората техническа пауза възпитаничките на Иван Сеферинов показаха по-здрави нерви и след блокаут на Страшимира Симеонова България поведе с 1:0. В началото на втората част Украйна поведе с 4:0 и дори увеличи аванса си до 8:2 при първата техническа пауза. България положи много усилия да намали изоставането си и в края на гейма успя да се доближи само на 4 точки, но това не се оказа достатъчно. Чернуха играеше много стабилно и с нейни добри изяви и 25:21, Украйна изравни геймовете. В третата част Иван Сеферинов опита някои промени, които сработиха само на 50%. Украйна имаше предимство при първото прекъсване, но България изравни при 13:13. Последва нова силна серия на Чернуха и Украйна дръпна с 20:17. След драматични минути все пак украинките измъкнаха частта с 25:23 и осъществиха пълен обрат в резултата. Драматичният край на третия гейм мотивира момичетата на Иван Сеферинов и те бяха неудържими в четвъртата част. При първата пауза България водеше с 8:4, а след това успя да увеличи аванса си до 16:9 след много силни изяви на Христина Русева и Добриана Рабаджиева на блок. В крайна сметка България спечели частта с 25:11 и прати срещата в тайбрек. В него Елица Василева и компания бяха неудържими и буквално размазаха своите съпернички с 15:4 без да им дават никакви шансове. Над всички в двубоя беше Елица Василева с 21 точки, а 16 и 15 добавиха Добриана Рабаджиева и Христина Русева. Много силно играха и останалите две от стартовата шестица – Страшимира Симеонова със 17 точки и Емилия Димитрова, която реализира 12. Утре е вторият мач на волейболистките, които се изправят срещу Турция от 14.30 ч.", "date": "2017.09.23", "title": "Волейболистките стартираха с победа над Украйна на европейското първенство"}
{"url": "http://www.dnevnik.bg/photos/2017/09/23/3046867_fotogaleriia_v_gradinata_s_melaniia_trump/", "text": "Първата дама на САЩ Мелания Тръмп посрещна деца в градината на Белия дом, така тя продължи традицията, установена от Мишел Обама.", "date": "2017.09.23", "title": "Фотогалерия: В градината с Мелания Тръмп"}
{"url": "http://www.dnevnik.bg/sviat/2017/09/23/3047048_niakolko_silni_vtorichni_trusa_sa_registrirani_v/", "text": "Няколко силни вторични труса бяха регистрирани днес в Мексико, съобщават информационните агенции, позовавайки се на информации от Европейския средиземноморски сеизмологичен център. Първият от тях е бил 5.8 по Рихтер, с епицентър в Тихия океан, близо до бреговете на Мексико. Няма данни за пострадали или големи щети. Властите не са издали и предупреждение за цунами. Заради трусовете спасителните екипи и доброволците спряха временно разчистването на рухналите сгради и издирването на оцелели в столицата Мексико, съобщи националният координатор на силите за гражданска защита Луис Фелипе Пуенте. Според протоколите за безопасност аварийно-спасителните операции ще бъдат преустановени, докато специалистите извършат оценка на рисковете след новия трус, е написал Пуенте в \"Туитър\". Във вторник  мощно земетресение разлюля столицата Мексико сити , като  разруши минимум 181 сгради и уби почти 300 души  по последни данни. След силният трус е имало 11 вторични с различна интензивност.", "date": "2017.09.23", "title": "Няколко силни вторични труса са регистрирани в Мексико"}
{"url": "http://www.dnevnik.bg/analizi/2017/09/23/3046076_golemiiat_svetoven_bezporiaduk/", "text": "Живеем във време на радикално разбъркване. Със съответното заблатяване на политическия пейзаж у нас, където на повърхността периодично изплуват скандални мехури, стърчат в готовност гологлави популисти, че и прелитат руски чайки. Сиреч, утаяват се неща, предвещаващи проблеми. Следващите редове обаче са размисъл за това как българското ни безредие се вписва в глобалната световна парадигма на хаоса, която е повече от стряскаща. И то поради редица причини. ООН е по-безпомощна от всякога в кризи като севернокорейската, парирана от срещуположните интереси на САЩ, Китай и Русия. Десет години след втората по големина финансова криза в света (след онази от 1929-1931 г.) икономическият растеж се връща на равнища от 3,5% (6,9% в Китай, 2,2% в САЩ и в еврозоната). Въпреки това водещи макроикономисти предупреждават, че подобрението на икономическата конюнктура е крехко: монетарните напрежения се изострят, за което свидетелства спадът на долара и покачването на еврото с 15% от началото на годината. Икономическият протекционизъм и политическият популизъм на редица места охотно си подават ръка. В резултат на което, според прогнозата на френския макроикономист Никола Баверез, се очертават поне две неща: отчетливо фрагментиране на икономическото пространство и глобални търговски войни. Хаосът в Близкия Изток е доста далеч от всяко реално решение (там, освен противопоставянето между САЩ и Русия, допълнително се изостриха и напреженията в триъгълника Иран-Турция-Саудитска Арабия). Севернокорейската ядрена криза пък още по-силно обтегна отношенията между САЩ и Китай (без никой да е наясно как точно ще реагира Доналд Тръмп). Впрочем цяла Азия днес е територия на сериозни конфликти, сякаш идващи да подскажат, че Втората световна война съвсем не е приключила. Има сериозни териториални конфликти между Индия и Пакистан, Китай и Тайван, а Северна и Южна Корея изобщо не признават съществуването си като държави. Така че проблемът с ядрения арсенал на Северна Корея само идва да ни отвори очите за една тревожна реалност: Проблемът на Европа (упоменат и в нашата военна доктрина, вдигнала \"много шум за нищо\") е очевиден: агресивната руска политика и дрънкането на оръжия след анексията на Крим ни връща към напреженията от Студената война и политиката на \"сдържането\", прилагана по отношение на СССР. Докато поредният севернокорейски ядрен опит допълнително разбърква картите в колодата. Изненадата е, че заплахата идва от най-динозавърския комунистически режим в света, който през 2017 г. разполага с ядрени технологии, съществуващи от 1950 г. Ала това не намалява заплахата. Въпросът е какво цели тоталитарният режим в Пхенян, пъчещ сега гърди със своя \"ядрен национализъм\" (Брюно Тертре)? Най-вероятно – временно сплотяване на редиците и национално \"опиянение\", породено от чувството за заплаха, на която е подложен светът от деветата (и най-неуправляема) ядрена сила в света. В един телевизионен репортаж, излъчен тези дни, американски войник в демилитаризираната зона между двете Кореи, сочи севернокорейците отсреща с думите: \"Тези дни те изглеждат по-големи\". Ясно е, че пряка военна намеса в Северна Корея носи колосален риск (а и Южна Корея, най-засегната от конфликта, е категорично против). Прилагането на санкции срещу Пхенян досега не даде конкретни резултати (включително заради китайската позиция на \"полуподкрепа\" на режима). Опитът за други възможни намеси – включително и чрез кибератаки – също се оказа неплодотворен. Остава възможността за преговори по модела, по който те се провеждат от години с Иран. Може би едни такива преговори биха могли да постигнат известно \"ядрено разведряване\" с режима на Ким Чен Ун, ала въпросът е за \"ответната цена\". Изтегляне на част от американския контингент от района на двете Кореи (което пък също крие определен риск)? Има обаче една съществена разлика между Северна Корея и Иран. Режимът в Техеран не беше отишъл толкова напред в ядрените си опити и ги използваше като средство за легитимиране на ролята си в глобалните процеси. Иран винаги е демонстрирал желание да остане в легалната рамка на международните отношения (въпреки нелегалната рамка на ядрената си програма). Северна Корея не крие амбициите си да изостри ситуацията. През 2007 г. в Сирия бе открит севернокорейски реактор, унищожен тутакси след това от Израел. А в момента не само в САЩ, но и в Европа трескаво пресмятат докъде биха могли да стигнат севернокорейските междуконтинентални ракети, чийто обсег е около 10 000 км. Вярно е, че ядрено оръжие не е било използвано никъде в света след 1945 г., въпреки огромните страхове. Ала това едва ли носи успокоение за някого. Най-малкото Или пък заради уверенията в София на руския главен прокурор Юрий Чайка (с примери от филма на Сергей Айзенщайн \"Александър Невски\"), че \"Русия никога не е била агресор\". Поне шест страни-членки на ЕС (Финландия, Полша, Литва, Латвия, Естония и Румъния) са на коренно противоположно мнение. А пък българският опит след 1944 г. (както и да четем историята) не носи никакво успокоение в рамките на новото историческо безредие. Въпросът е дали преигравайки наново Студената война, ще съумеем поне да се върнем наново към нейната основа – към онова \"равновесие на страха\", сдържащо различните играчи на световната сцена. Сиреч към добре известната формула на Реймон Арон – \"Невъзможен мир, но малко вероятна война\".", "date": "2017.09.23", "title": "Големият световен безпорядък"}
{"url": "http://www.dnevnik.bg/sport/2017/09/23/3047068_slaviia_zapisa_vtora_poredna_pobeda_vitosha_oshte/", "text": "\"Славия\" победи с категоричното 4:0 новака в Първа лига \"Витоша\" (Бистрица\" и записа втори пореден успех в първенството. Тимът на Златомир Загорчич вече има 11 точки и се изравни с \"Локомотив\" (Пловдив), показвайки по-добро лице от началните кръгове. Белите бяха по-добрия отбор в мача и заслужено победиха. В 37-ата минута Иван Минчев центрира от корнер, а младежките национал Андреа Христов се извиси и засече с глава – 1:0. Преди това на два пъти попадения на Ивайло Димитров бяха отменяни заради засади, а изстрел на Мба беше избит от голлинията. След почивката \"Славия\" вдигна темпото и в 67-ата минута стигна до втори гол. Попадението на Димитров този път беше зачетено. Той получи пас от Галин Иванов и се разписа на празна врата. Шест минути преди края на редовното време за \"Славия\" се разписа и капитанът Емил Мартинов, а крайното 4:0 оформи Наско Милев в продължението. След 10 кръга \"Витоша\" остава на последното място без победа и само с 2 равенства. Тимът на Костадин Ангелов изостава с пет точки от \"Септември\" (София). \"Успяхме в това, което искахме. Седмицата беше дълга, с три тежки мача, но ги спечелихме. След срещата с \"Локомотив\", имахме и мач за Купата, естествено имаше и натрупана умора, но аз съм доволен. Знаех, че ще тръгнем нагоре\", каза след мача треньорът на белите Златомир Загорчич.", "date": "2017.09.23", "title": "\"Славия\" записа втора поредна победа, \"Витоша\" още няма успех в Първа лига"}
{"url": "http://www.dnevnik.bg/photos/2017/09/23/3046997_fotogaleriia_ljubitelite_na_ekstremnite_sportove/", "text": "Третото поредно издание на \"Екстрийм фест\" се провежда днес и утре в София в Княжеската градина около паметника на съветската армия.", "date": "2017.09.23", "title": "Фотогалерия: Любителите на екстремните спортове превзеха центъра на София"}
{"url": "http://www.dnevnik.bg/sviat/2017/09/23/3047070_pravitelstvoto_na_litva_shte_upravliava_v_malcinstvo/", "text": "Правителството на Литва загуби парламентарното си мнозинство днес, след като младшият партньор в управляващата коалиция - социалдемократите, решиха да я напуснат след по-малко от една година във властта, предаде \"Ройтерс\", цитирана от БТА. Гласуването на бюджета за следващата година, което се очаква в края на декември, ще бъде първият тест дали кабинетът ще може да управлява в малцинство. Той трябва да търси подкрепа от опозиционните партии при всеки отделен вот. Литовският съюз на фермерите и зелените - единствената останала партия в правителството, разполага с 57 гласа в 141-местния парламент. Страната, която някога бе част от СССР и бе управлявана от Москва, сега е член на ЕС и НАТО и е в процес на изграждане на своите въоръжени сили, изправена пред нарастващата агресивност на Русия. Развитието й обаче се спъва от масовата емиграция и растящите заплати, което подкопава конкурентоспособността на нейната икономика, отбелязва Ройтерс. \"Налице са всички условия нашето правителство да продължи да управлява до следващите общи избори през 2020 г., казва премиерът Саулис Сквернелис, който зае поста през ноември 2016 г. \"Социалдемократите взеха късогледо и самоубийствено решение\", смята той.", "date": "2017.09.23", "title": "Правителството на Литва ще управлява в малцинство"}
{"url": "http://www.dnevnik.bg/sviat/2017/09/23/3047075_pravitelstvoto_na_kataluniia_otkazva_da_predade/", "text": "Каталунското правителство отказва да предаде контрола над регионалната полиция на испанските централни власти, които се опитват да спрат референдума за независимост, предаде \"Асошиейтед прес\". Местните сили на реда, носещи името Мосос д'Ескуадра. наброяват около 17 000 души. Отделно в автономната област има около 5000 души от националната полиция (Гуардия сивил), като двете формирования често работят заедно. Регионалният министър на вътрешните работи Джоаким Форн съобщи, че подобна мярка би означавала Мадрид да изпраща директни заповеди на регионалната полиция, която е критикувана, че не действа достатъчно настоятелно за осуетяване на референдума на 1 октомври. Форн уточни, че шефът на регионалната полиция е изразил несъгласие с мярката на заседание днес с главния прокурор и шефовете на испанската национална полиция и на Гражданската гвардия. \"Ние отхвърляме опита на държавата да се меси в работата на полицията в Каталуния\", допълни той. Новината идва ден след като беше съобщено, че испанското вътрешно министерство ще изпрати още полицаи в Каталуния за поддържане на реда и за гарантиране, че забраненият референдум за независимост на областта няма да се състои. Според местните медии между 3000 и 4000 униформени вече са пристигнали в Каталуния или са на път. Сред задачите на полицаите  са конфискация на пропагандни материали за референдума . На силите на реда е наредено също  да арестуват и всеки от кметовете , който откаже да сътрудничи по отношение на спиране на допитването.", "date": "2017.09.23", "title": "Правителството на Каталуния отказва да предаде контрола на местната полиция за централните власти"}
{"url": "http://www.dnevnik.bg/sport/2017/09/23/3047080_siti_i_junaited_produljavat_da_deliat_purvoto_miasto/", "text": "\"Манчестър сити\" и \"Манчестър юнайтед\" продължават гонитбата си на върха във Висшата лига, след като постигнаха пети победи в първите шест мача за сезона. Двата градски съперника делят първата позиция в класирането, като имат по 16 точки. \"Гражданите\" записаха 14-и пореден мач в Премиършип без загуба, след като разгромиха с 5:0 \"Кристъл палас\". Над всички беше Лирой Сане, който се разписа веднъж и даде две асистенции на своите съотборници, а Рахийм Стърлинг се отчете с два гола. Другите бяха дело на Серхио Агуеро и Фабиан Делф. В трети пореден двубой \"гражданите\" вкараха пет гола или повече, което е рекорд за Висшата лига. Единствено \"Блекбърн\" през сезон 1958-59 има подобно постижение. \"Орлите\" от Лондон са в серия от шест поредни загуби от началото на сезона, а освен това нямат отбелязан гол. Нито един друг отбор в Топ 5 първенствата на Европа не е пропуснал да се разпише в първите си шест мача. Хосеп Гуардиола изневери на схемата си с двама централни нападатели от последните седмици и започна с постройка 4-3-3, като намиращите се в страхотна форма Лирой Сане и Рахийм Стърлинг подкрепяха по крилата Серхио Агуеро. Габриел Жезус пък остана на резервната скамейка. Седмица, след като дебютира начело на \"орлите\" Рой Ходжсън се надяваше тимът му да се представи по-добре, въпреки тежката програма. В началото на двубоя ясно се видя планът за двубоя на гостите, които се затвориха плътно в собствената си половина и се стремяха да не оставят празни пространства. Отбраната на \"Кристъл палас\" беше много сгъстена, като \"Сити\" трудно намираше пространство да пробива или да стреля. Изненадващо един от първите добри шансове беше на сметката на гостите, като Рубен Лофтъс-Чийк стреля, но за щастие на \"Сити\" гол нямаше. Ситуацията стана още по-сложна за домаините, след като Бенджамин Менди трябваше да напусне. Той получи контузия, докато се опитваше да отнеме топката от съперник. Точно преди да дойде почивката магическо изпълнение от Сане изведе \"гражданите\" напред. Давид Силва копна топката за своя съотборник, той я пое от въздуха, прехвърли Скот Дан и успя да преодолее Уейн Хенеси – 1:0. Попадението направи почивката по-лесна за \"Сити\", а след нея домакините излязоха още по-опасни, но и с по-ясни идеи как да се справят с отбраната на \"Палас\". В 51-ата минута отново Сане беше в основата на всичко по-интересно. Той напредна през центъра и пусна за непокрития Рахийм Стърлинг, който без проблем удвои. При 2:0 \"Сити\" вече играеше с много по-голямо самочувствие и голяма доза спокойствие. Тимът на Хосеп Гуардиола притежаваше топката в повече от 70% от времето, а ударите по посока на вратата на Хенеси следваха един след друг. За сметка на това пред вратата на \"Сити\" нямаше нищо интересно и стражът на \"гражданите\" Едерсон откровено скучаеше. На бразилеца не му се наложи нито веднъж да прави спасяване срещу нападателите на лондончани. Час след началото на двубоя домакините отбелязаха и трети гол, като той беше още по-лесен за Стърлинг. Де Бройне намери в наказателното поле Агуеро, аржентинецът свали топката за Стърлинг и англичанинът от два метра без проблем я прати в мрежата. Отличната форма на Стърлинг се потвърди и от факта, че той вкара петия си гол в последните си четири мача във Висшата лига. Преди това той имаше същия брой голове, но в предходните 31 срещи. Двубоят не премина и без гол на основният реализатор на \"гражданите\" Серхио Агуеро. Аржентинецът реализира дежурното си попадение в 79-ата минута. Лирой Сане центрира от лявото крило, а с глава №10 на \"Сити\" преодоля Хенеси, не и без помощта на вратаря. Крайното 5:0 оформи резервата Фабиан Делф. Английският национал напредна с топката, правейки рейд от повече от 30 метра и с неспасяем удар в горния ъгъл не остави шанс на вратаря. Другият тим от град Манчестър - \"Юнайтед\" имаше далеч повече проблеми срещу \"Саутхемптън\". \"Светците\" оказаха сериозен отпор на тима на Жозе Моуриньо. В герой за \"Юнайтед\" се превърна обичайният заподозрян Ромелу Лукаку. Белгиецът откри резултата в 20-ата минута и отбеляза шестото си попадение за \"червените дяволи\". В първите си шест мача за тима единствено Луис Саха е вкарвал толкова голове. Лукаку стреля с глава, но Фрейзър Форстър първоначално спаси, при добавката обаче стражът нямаше никакъв шанс и белегиецът изведе \"Юнайтед\" напред. Попадението се оказа и историческо за Лукаку, който е първият футболист във Висшата лига, реализирал на \"Сейнт Мери\" за три различни отбора. Преди да се разпише за \"Юнайтед\" белгиецът имаше голове за \"Уест Бромич\" и \"Евертън\". Вместо играта на \"червените дяволи\" да се подобри и те да започнат да действат спокойно, \"Саутхемптън\" беше тимът, който беше по-активен и контролираше действията на терена. \"Светците\" бяха много настоятелни пред Давид Де Хеа, а тимът на Жозе Моуриньо определено беше опрян до стената. Домакините имаха по-голямо притежание на топката, което на моменти достигаше и повече от 60%, а също така и по-голям брой изстрели. Отлични изяви обаче имаше Де Хеа, който не позволи да бъде преодолян. С представянето си тимът на Маурисио Пелегрино определено заслужаваше да спечели поне точка от домакинството си, но дори и влизането от пейката на Маноло Габиадини не успя да донесе гол на \"светците\". В заключителните минути се играеше изцяло пред вратата на гостите, а заради нервите си край страничната линия и бурните си реакции дори Жозе Моуриньо беше изгонен от рефера Крейг Поусън. Все пак \"Юнайтед\" успя да спечели трите точки и да продължи да дели първата позиция със \"Сити\".", "date": "2017.09.23", "title": "\"Сити\" и \"Юнайтед\" продължават да делят първото място във Висшата лига"}
{"url": "http://www.dnevnik.bg/sport/2017/09/23/3047085_mladok_spasi_real_madrid_pri_gostuvaneto_na_alaves/", "text": "С два гола на новото попъленени Дани Себайос \"Реал\" (Мадрид) победи \"Алавес\" с 2:1 при гостуването си в Баския. Шампионът на Испания постигна трета победа от началото на сезона, но тя не дойде никак лесно. Все пак победата позволи на \"Реал\" да изравни рекорд на \"Барселона\" за най-много победи като гост - 12. Постижението на \"Барселона\" е между май 2010 и февруари 2011 г. Себайос се оказа неочаквания герой за тима на Зинедин Зидан, след като треньорът на Кралския клуб не можеше да разчита на контузените  Марсело , Кроос, Ковачич и Бензема. Лука Модрич се завърна в групата, но остана на резервната скамейка. Кристиано Роналдо пък не можа да се разпише във втори пореден мач, след завръщането си от наказание. Звездата на \"Реал\" удари греда на два пъти в един двубой, като това му се случва в трети мач, откакто е на \"Сантяго Бернабеу\". \"Реал\" откри още в 10-ата минута, когато Себайос се пребори добре за една топка в наказателното поле и с плътен удар в близкия ъгъл преодоля Пачеко. Привлеченият от \"Бетис\" 21-годишен халф впечатли със спокойствието, с което играеше и определено беше най-добър в редиците на гостите. Гостите продължиха да бъдат много активни, но пропуснаха и доста положения с лекота. Точно когато изглеждаше, че \"Реал\" ще се оттегли с гол аванс, \"Алавес\" успя да изравни. Мунир Ел Хадади се измъкна от засадата, центрира остро в наказателното поле, а нахлуващият на скорост Ману Гарсия изпревари Варан, засичайки с глава – 1:1. Това беше първи гол за \"Алавес\" от началото на сезона, като баските се нуждаеха от 490 минути, за да успеят да се разпишат в противникова врата. Точно три минути след гола на Гарсия обаче отново Себайос излезе на преден план и реализира. Халфът се възползва от грешка на Пачеко, който не боксира добре една топка и с шут в долния ляв ъгъл на вратаря вкара за втори път. След почивката срещата се изнерви, като имаше много груби влизания и жълти картони, а качеството на играта драстично спадна. \"Алавес\" е в серия от шест поредни загуби, а \"Реал\" се реабилитира за  загубата в предния кръг от \"Бетис\" . В друг мач, по-рано през деня \"Атлетико\" (Мадрид) нанесе първа загуба за сезона на \"Севиля\". \"Дюшекчиите\" постигнаха втора поредна победа на новия си стадион  \"Уанда метрополитано\"  с 2:0. Точни за тима на Диего Симеоне бяха Яник Ферейра Караско и Антоан Гризман, като и двата гола паднаха след почивката. През първата част \"Севиля\" игра много добре, а след удар на Пабло Сарабия, топката срещна гредата в 12-ата минута. Малко по-късно и \"Атлетико\" нацели страничния стълб, този път след шут на Фелипе Луис. Веднага след подновяването на играта Караско откри резултата, като се възползва от грешка на Стивън Нзонзи, заобиколи Серхио Рико и вкара в опразнената врата. В 70-ата минута Антоан Гризман сложи точка на спора след хубаво подаване на Луис.", "date": "2017.09.23", "title": "Младок спаси \"Реал\" (Мадрид) при гостуването на \"Алавес\""}
{"url": "http://www.dnevnik.bg/sport/2017/09/23/3047091_hettrik_na_morata_dobliji_chelsi_do_liderite/", "text": "Алваро Мората вдъхнови \"Челси\" за разгромен успех като гост над \"Стоук сити\" с 4:0. Шампионите на Англия минаха ударно през \"Британия\", където преди това \"Арсенал\" загуби, а  \"Манчестър юнайтед\"  стигна само до 2:2. Мората реализира хеттрик и беше най-добрия футболист в срещата. Испанският нападател изпревари  Диего Коща , който през седмицата напусна тима, по най-успешно начало за сините от \"Стамфорд Бридж\". В първите си шест мача Коща имаше участие в осем попадения (голове и асистенции), докато Мората вече има седем гола и две асистенции на сметката си. \"Няма как да не съм доволен след това представяне на моя отбора. Алваро наистина игра добре, а за един нападател винаги е важно когато вкарва голове, същото стори и Бачуай в мача за Купата (5:1 над \"Нотингам\" за Купата на Лигата - бел. ред.). Това значи, че отборът ни си върши работата и създава положения\", каза след двубоя Антонио Конте. Сините се изкачиха на трето място в класирането, като има 13 точки след първите шест срещи за сезона. Шампионите поведоха преди да са изминали и две минути игра, след като Мората се възползва от страхотен пас на Аспиликуета. Капитанът на \"Челси\" го изведе с пас от собствената половина, а нападателят без проблем прокара топката покрай плонжа на Джак Бътланд – 0:1. \"Челси\" се прибра в собственото си поле и започна да действа на контраатаки, като за пореден път впечатли със скоростта си при преливането по терена. Тимът на Антонио Конте беше много компактен и рядко оставяше свободни пространства. Вместо това сините бяха безпощадни когато им се открие шанс, а точно това се случи в 29-ата минута. Дарън Флечър овладя лошо на гърди и топката му избяга. Педро напредна и със силен шут с десния крак от около 15 метра удвои аванса на \"Челси\". Най-доброто положение за \"грънчарите\" преди почивката беше на сметката на Маме Бирам Диуф. Нападателят опита атрактивна задна ножица, а топката мина само на сантриметри от страничния стълб. През втората част \"Стоук\" беше много по-активен, като основно чрез ръстта на Питър Крауч създаваше доста проблеми за защитата на \"Челси\". \"Грънчарите\" стреляха от всяка удобна ситуация, а освен това имаха редица статични положения, които водеха до суматоха пред Тибо Куртоа. Голът на успокоението падна в 77-ата минута, когато Мората открадна топката в центъра, разходи се като на парад край двама бранители в червено-бяло и от малък ъгъл прати топката над плонжа на Бътланд. Този гол се оказа решаващ, като вече отпорът на \"Стоук\" не беше толкова яростен. Само четири минути по-късно гостите отбелязаха и четвърто попадение, дошло след много красива комбинация.  Бакайоко  намери Аспиликуета в наказателното поле, той свали към Мората с гърди, а нападателят оформи своя хеттрик. Испанският голаджия е 17-ия различен футболист, който реализира хеттрик за \"Челси\" в историята на Висшата лига. По този показател единствено \"Арсенал\" с 19 е пред сините.", "date": "2017.09.23", "title": "Хеттрик на Мората доближи \"Челси\" до лидерите"}
{"url": "http://www.dnevnik.bg/sport/2017/09/23/3047061_fotogaleriia_baiern_mjunhen_poseti_oktoberfest/", "text": "По-малко от 24 часа след равенството   в Бундеслигата футболистите на \"Байерн\" (Мюнхен) посетиха Октоберфест. Издънката в пъренството не помрачи настроението на баварците и те спазиха традицията да прекарват един ден на известния празник.", "date": "2017.09.23", "title": "Фотогалерия: \"Байерн\" (Мюнхен) посети Октоберфест"}
{"url": "http://www.dnevnik.bg/bulgaria/2017/09/23/3046227_kakvo_moje_da_napravi_sudebniiat_suvet_ako_radev_vurne/", "text": "Презиентът Румен Радев намекна, че вероятно няма да издаде указ за назначаването на Георги Чолаков за председател на Върховния административен съд. Основният и единствен мотив, който представял публично, е че новият кадрови орган, който беше финално конституиран в сряда след избора на 11-те членове от парламента, е трябвало да избере наследникът на Георги Колев. \"Най-логично е новият председател на ВАС да се избира от новият състав на ВСС. Старият състав на ВСС вече излъчи своя кандидат, ако му дадем шанс да бъде потвърден и от новия състав на ВСС, то неговият авторитет ще бъде още по голям\", коментира миналата събота държавният глава. Решението на Радев вероятно ще стане известно следващата седмица, в момента той е на посещение в САЩ. Ако указът не бъде подписан - нещо, за което той няма срок - вероятно със случая ще се занимава следващият съдебен съвет. Вариантите В Конституцията е записaно: \"Председателят на Върховния касационен съд, председателят на Върховния административен съд и главният прокурор се назначават и освобождават от президента на републиката по предложение на пленума на Висшия съдебен съвет за срок от седем години без право на повторно избиране. Президентът не може да откаже назначаването или освобождаването при повторно направено предложение. Висшият съдебен съвет може само да прегласува само номинацията на Чолаков и да го потвърди или отхвърли. При втората хипотеза съветът ще има основание да започне нова процедура. При този вариант обаче няма да бъде гласуван другият кандидат и напрактика процедурата ще бъде опорочена- сякаш е била само с един кандидат. Вторият вариант е ВСС да прегласува отново и двамата кандидати. Тогава отново може да се стигне до преизбирането на Чолаков, нов избор - на Соня Янкулова или да няма избран кандидат и процедурата да трябва да започне отначало. Третата опция пред новия състав на съвета е да стартира изцяло нова процедура с нови кандидати. Това би отнело няколко месеца и вероятно би приключило към края на годината. Настоящият председател на ВАС Георги Колев, който подкрепи Чолаков и му съдейства да бъде представен като кандидат на съдиите, смята, че може да има само прегласуване на неговия избор. Какво ще реши новият съдебен съвет тепърва ще стане известно. Има прецедент за връщане на избора на ВСС на главен прокурор. През 1998 г. президентът Петър Стоянов върна на ВСС предложението на съвета да издаде указ за избора на Бойко Рашков за главен прокурор. Беше публично известно обаче, че фаворитът за поста на политическата сила СДС, която е излъчила Петър Стоянов, беше Никола Филчев, дотогава зам.-министър на правосъдието. Междувременно беше сформиран следващият ВСС и той избра Филчев. Паралелът със сегашния казус не е точен, защото за обществото тогава беше ясно, че мотивите на Петър Стоянов бяха партийно обагрени. По-късно, през 2014 г., в интервю за БТВ Петър Стоянов намекна, че му е било оказвано външно внушение \"от нашите днешни най-близки приятели\" (НАТО и Европейския съюз – бел. ред.) да даде мандата за главен прокурор на БСП. Но той не се поддал на внушението.", "date": "2017.09.23", "title": "Какво може да направи съдебният съвет, ако Радев върне указа за председател на ВАС"}
{"url": "http://www.dnevnik.bg/razvlechenie/2017/09/23/3046400_zapochva_festivalut_one_dance_week/", "text": "Спектакълът  \"Дует за човек и робот\"  на тайванският хореограф Хуанг Юи ще открие фестивала за съвременен танц и пърформанс One Dance Week в Пловдив тази вечер. Десетото, юбилейно издание на фестивала ще се проведе в четирите уикенда до 15 октомври. На сцената на Дом на културата \"Борис Христов\" Юи ще излезе с KUKA - германски индустриален робот, чиито прецизни движения го правят желана \"работна ръка\" в автомобилостроенето и електрониката. Доминацията на технологиите, проблемите на жените и житейските истории на фигури като Мохамед Али и Фела Кути са сред темите, които ще засегнат 9-те спектакъла в програмата. В Пловдив ще се състои и българската премиера на албума на Иво Димчев Sculptures, който през август бе представен в Националния театър на Виена. Билети на цени от 10 до 20 лв могат да бъдат закупени през Epay Go, а повече за спектаклите може  да прочетете тук.  Всички ще се състоят в Дома на културата Борис Христов.", "date": "2017.09.23", "title": "Започва фестивалът One Dance Week"}
{"url": "http://www.dnevnik.bg/sport/2017/09/23/3046268_voleibolistkite_zapochvat_evropeiskoto_purvenstvo_s/", "text": "Женският национален отбор по волейбол на България започва днес участието си в европейското първенство в Азербайджан и Грузия с цел излизане от груповата фаза и надежди за нещо по-голямо. Националките откриват днешната програма с двубой срещу Украйна. Срещата започва в 14.30 часа и ще се играе в зала \"Национална гимнастическа арена\" в Баку, която е с капацитет 9 хиляди зрители. Възпитаничките на селекционера Иван Сеферинов са решени да направят пробив в надпреварата, след като отборът отпадна още в групите при предишните си три участия на европейско първенство. \"Надявам се да направим добро класиране, защото последните три европейски първенства бяха пълен провал за женския национален отбор. Самите момичета са убедени, че е крайно време да постигнем нещо значимо\", заяви селекционерът пред \"Нова\". Вдъхновението за българките може да дойде от  бронзовия медал на девойките до 23 години  на шампионата на планетата в Словения преди седмица. Четири от състезателките, завоювали третото място, ще бъдат в състава за европейското - Гергана Димитрова, Жана Тодорова, Мария Данчева и Мирослава Паскова. За последно България спечели медал от европейско първенство през 2001 г. Основна заслуга имаше настоящата селекционерка на девойките  Антонина Зетова , която беше избрана за най-полезен играч при третото място в домашната надпревара. \"Има разочарование в нас, че не можем да покажем на какво сме способни. Виждаме, че можем да играем срещу много големи отбори, а след това ни препъват по-слабите противници, което е жалко. Всички момичета сме натрупали достатъчно опит и се надявам тази година да направим това, за което всички мечтаем\", каза състезателката Добриана Рабаджиева. Според селекционера Сеферинов европейско първенство е възможност за  дамите да излязат от сянката на мъжкия тим . В началото на август той заяви, че целта пред възпитаничките му е да запишат по-предно класиране от отбора на Пламен Константинов, който завърши шести на шампионата в Полша. \"Европейското първенство е тест между мъжкия и женския национален отбор. Който се представи по-добре, той трябва да бъде водещият отбор. Целите са да се класираме в шестицата и да сме едно място пред мъжете\", каза тогава Сеферинов. Проблемите пред отбора Заминаването на възпитаничките на Сеферинов  за Азербайджан беше помрачено от новината, че Българската федерация по волейбол (БФВ) е оставила отбора без лекарски щаб за първенството. Тимът няма да разполага нито с доктор, нито с физиотерапевт, нито с масажист. На летището лекарските чанти бяха носени от старши треньора и част от състезателките, а със специализираната апаратура ще работи кондиционният треньор. \"Ние, женското направление, винаги сме били сирачето на волейбола. Не само е абсурдно, но в момента при нас дори няма специализиран масажист\", каза Сеферинов от летището. Това далеч няма да е първият случай, когато националките ще трябва да ползват лекарските щабове на други отбори. Тежки битки срещу познати съперници Първият мач на българките срещу Украйна влиза в графата задължителни за спечелване. Евентуален успех на националките вероятно ще вдъхне увереност и спокойствие у тях преди тежките мачове с Турция и Русия. Рускините са фаворити за спечелването на трета поредна европейска титла. Те са най-титулуваният отбор в надпреварата с 19 титли. Българките ще търсят първата си победа срещу рускините на европейски първенства, откакто държавата не е част от Съветския съюз. Двата отбора се паднаха за четвърти път в една група в последните пет издания. Двубоят между България и Турция ще покаже дали националките са способни да се борят за призово класиране в надпреварата. Двата тима играха помежду си в началото на юни в клалификациите за световното първенство през 2018 г., като възпитаничките на Сеферинов загубиха драматично с 2:3 в зала \"Христо Ботев\". Участниците на европейското първенство са 16, като са разделени в четири групи по четири тима. Регламентът предвижда завършилите на първите места отбори да се класират директно на четвъртфиналите. Вторите и третите тимове ще играят плейофи за място сред най-добрите осем, а четвъртите отпадат от турнира. В елиминационната фаза групата на България се засича с тази на Азербайджан, Германия, Полша, Унгария. В последните три издания на европейското първенство, откакто новият формат влезе в сила през 2011 г., националките отпаднаха още в групите на турнира.", "date": "2017.09.23", "title": "Волейболистките започват европейското първенство с надежди за нещо значимо"}
{"url": "http://www.dnevnik.bg/razvlechenie/2017/09/23/3046675_fermentirai_praskova/", "text": "Димитър Николов обича да ферментира. Той е съсобственик на столичния  ресторант \"Багри\" , където ферментиралите най-разнообразни продукти са ключова част от менюто. Есента не е единственият сезон, в който да се правят домашни консерви, но тъй като в момента сме в него, предлагаме някои интересни идеи за това. Ресторант \"Багри\" ще участва и във фестивала на открито за качествена храна и напитки - StrEAT Fest на 30 септември. Повече за него четете  тук .  Ферментирало прасковено масло Обезкостяваме прасковите и ги поставяме на нисък градус във фурната (до 60 градуса) или в дехидрататор за период между 4 и 8 часа, според влажността на продукта. Търсим продукт с около 20% остатъчна влажност. Нарязваме прасковите на ситно и след това смачкваме с вилица. Поставяме ги в блендер и добавяме около 1/15 от обема на сухия продукт мед и започваме да блиндираме като едновременно добавяме цвик (водата от цедено кисело мляко). Блиндираме до желаната консистенция, като търсим да се доближим близко до тази на мармалад. Получената смес изсипваме в буркан като се стремим бурканът да е напълнен максимално близко до ръба му. Оставяме 1-2 дни на тъмно на стайна температура, като следим развитието му (да няма миризма на алкохолни пари, да няма мехури) и го поставяме в хладилника. Препоръчително е да изчакаме около 1 месец преди да консумираме готовото прасковено масло. Ферментиралото прасковено масло е подходящо да се използва за десерти, за овкусяване на червени меса, върви добре и към салати, получава се и много апетитно предястие със запечено козе сирене, както и може много семпло да се намаже върху квасен хляб с малко масло.", "date": "2017.09.23", "title": "Ферментирай праскова"}
{"url": "http://www.dnevnik.bg/kultura/2017/09/23/3046725_uroci_po_muzika_i_jivot_ot_fink/", "text": "\"Когато спреш да мислиш за пари, започват да ти плащат, когато спреш да се интересуваш дали си пускан по радиото, започват да въртят песните ти. Ако си успял, това е заради музиката ти, а не защото профилът ти в Instagram изглежда добре\". Така малко преди второто си гостуване Fink, лидерът на едноименната британска група, синтезира наученото от дългия си и неравен път в музиката. Концертът на 8 октомври в Sofia Live Club  е част от европейското турне по случай издадения тази седмица нов албум – идеално звучащия на фона на ранната есен Resurgam. Това е всъщност втори албум за него през тази година след блус проекта му Fink's Sunday Night Blues Club. \"С Resurgam решихме да инжектираме малко повече доза реалност в музиката ни\", казва пред \"Дневник\" Фин Грийнал, който с годините превръща Fink от псевдоним за соло проектите си в пълноценно функционираща група. \"Може би и затова вместо към Лос Анджелис, където записвахме миналия път, се насочихме към Лондон.\" Продуцент е Flood, име, свързвано с най-утвърдените албуми на Depeche Mode, U2, Nine Inch Nails, така и на по-млади групи като Editors, Warpaint, Foals. Интересна подробност от творческия път на Fink е, че през 90-те години се занимава с денс и техно, и е по-далеч от алтернативния рок и баладите. Когато пробива на сцената със собствената си музика, той е на почти 40. Общото между музиката му тогава и днес е най-вече в присъствието на логото на лейбъла Ninja Tune, които стоят до него и след слизането от електронната сцена. Получава се така, че едва сега той наваксва с китарната страна на 80-те и 90-те години, и част от албумите, по които Flood е работил. Talking Heads, берлинският период на Дейвид Боуи от края на 70-те, The Creatures, дъщерната група на Siouxsie and The Banshees, са част от саундтрака към създаването на Resurgam. \"Нямах особен досег с тази музика като по-млад – започвам да я оценявам едва сега, особено Public Image Ltd. В момента музиката е често двуизмерна, вместо триизмерна – беше естествено да погледнем назад, за да вземем нещо от съдържанието и характера на това време\", казва Fink. Стига и до зараждането на пънка, но чрез литературата и по-специално City On Fire на Гарт Риск, роман, развиващ се през 70-те години в едновременно артистичния и престъпен Ню Йорк. Наскоро е прочел първите три романа на Джон льо Каре, проследяващата историята с бизнеса на продажба на оръжия книга The Gun на С. Дж. Чивърс, а в момента чете The Glass Bead Game на Херман Хесе и A Little History of the World на Ернст Гомбрич. \"Мисля, че чета повече отвсякога.\" Създаването на албума е съпътствано и с още едно събитие – за две семестъра Fink преподава в музикален колеж в Берлин, градът, в който живее от няколко години. \"Свирехме песните си един на друг, обсъждахме какво може да се подобри, отговарях на въпроси за това какво е да живееш от музиката си. Всъщност преподаването беше най-забавната част – намирах за отегчителни всички правила, които един учител трябва да спазва, академичната атмосфера като цяло. А и беше стресиращо – представете си 25 погледа, вперени във вас, в очакване на магически съвети за успех. От преподаването разбрах нещо, което подозирах и преди – талантът не е нещо, което може да се научи.\" В кариерата си Fink е пресичал пътища с Ейми Уайнхаус, Джон Ленджънд, Banks, Bonobo, Анди Барлоу от Lamb. Но какво му е дало запознанството с далеч по-млади музиканти? \"Забелязвам, че те мислят твърде много. Толкова пъти ми се е случвало да работя с някое много известно име и да се говори повече за музиката като бранд, продукт, като нещо, което да планираш как ще се приеме от точно определена аудитория, вместо всички да се опитваме да напишем най-добрата песен, на която сме способни. Няма нищо лошо в това да преследваш целите си, но целта на рокендрола не е да си плащаш наема с него, а да те отведе на пътешествие, да те накара да почувстваш какво е да си натиснал педала и да увеличаваш скоростта. Ако мислиш твърде много, нарушаваш креативния процес. Ключът към изкуството е интензитетът и за да го постигнеш, рационалното мислене не е задължително.\"", "date": "2017.09.23", "title": "Уроци по музика и живот от Fink"}
{"url": "http://www.dnevnik.bg/sviat/2017/09/23/3046875_ot_pametnika_na_kalashnikov_izriazaha_izobrajenie_na/", "text": "Работници изрязаха с флекс част от метален барелеф до откритият преди броени дни паметник на Михаил Калашников, защото се оказа, че на него е изобразен чертеж на автомат, използван от нацистите по време на Втората световна война. Ситуацията е още по-конфузна, защото става дума за \"Щурмгевер 44\" (StG 44), изобретен от германския инженер Хюго Шмайзер - оръжие, за което и до днес се спори дали не е било копирано и доразвито от руснаците. В средата на седмицата паметникът бе открит в Москва с военни почести, венци и реч на министъра на културата, в която той нарече автомата калашник \"културен бранд на Русия\". Композицията представлява висок 10 м постамент със статуя на Михаил Калашников с АК-47 в ръка, зад която има барелеф и статуя на Св. Георги. Част от този барелеф бе грубо изрязана, а скулпорът Салват Шчербаков призна, че е допусната грешка и заяви, че \"изглежда това погрешка се е промъкнало от интернет\". Владислав Кононов, ръководител на Руското общество за военна история, коментира по повод гневните реакции в социалните мрежи на присъствието на StG 44 в паметника, че \"благодарение на тази грешка бе разрушен мит, че Калашников бил заел елементи от това изобретение на негови колеги\". Присъствието на \"Щурмгевер 44\" е било забелязано първо от руския историк на въоръженията Юрий Пашолок и след това мнението му е било потвърдено от още няколко специалисти, съобщи Би Би Си. Всяко пето огнестрелно оръжие в света днес е калашник, като се смята, че за последните 60 години са прозиведени над 70 милиона бройки от него. По данни на концерна \"Калашников\" продукцията му е на въоръжение в 50 чуждестранни армии. StG-44 е изобретен от Хюго Шмайзер през 1942г. и влиза на въоръжение в армията на нацистка Германия през 1944г. И до днес специалисти посочват много сходства на АК-47 с това оръжие, както и факта, че Шмайзер и негови колеги са пленени и откарани в СССР след войната да работят за нуждите на Червената армия.", "date": "2017.09.23", "title": "От паметника на Калашников изрязаха изображение на автомат на Шмайзер"}
{"url": "http://www.dnevnik.bg/sviat/2017/09/23/3046515_ne_vsichki_obichat_pokolenieto_merkel_no_partiite_go/", "text": "Проучване от началото на септември на \"Полит барометър\" за ZDF показа, че на предизборния дебат между канцлера Ангела Меркел и социалдемократа Мартин Шулц единствените, сметнали Шулц за по-убедителен, са били респондентите на възраст между 18 е 34 години. От тях 23% са дали този отговор за Меркел, а 48 на сто - за бившия председател на Европарламента. За някои тази статистика е неочаквана - младите, които тази година гласуват за първи или най-много за втори път, са известни в Германия като \"поколението Меркел\": откакто за пръв път са започнали да наблюдават обществото, те познават само и единствено управления на сегашния канцлер, тъй като тя е на власт от 2005 година. За партиите многочислените представители на \"третата възраст\" са от ключово значение, но младите са стратегичеси необходими. \"По този въпрос не е нужно да се мисли дълго - демографията (отговаря): средната възраст на германския партиен член е 60 години. Само 8 на сто са под 30. Когато млад човек влезе в партия, се оказва част от абсолютно малцинство,\" казва \"Шпигел\". \"Забравиха какво е протест\" Разломът между \"мнозинството\" над 60 години и тези избиратели е видим - \"Тагесцайтунг\" разказва за възрастно четиричленно семейство в Мец, където най-младият син е на 50, а бащата на 80 години и които всички гласуват еднакво. \"Разбира се гласуваме за \"Левите\", защото имаме нужда от опозиция. Опозиция, която да казва нещата такива, каквито са,\" обяснява бащата. Двамата му синове се съгласяват: \"поколението Меркел\" не просто е забравило какво е протест, то вече не знае и какво е политическа култура, как човек да се бори за каузата си. Общува във \"Фейсбук\", учи в Лондон, но не излиза на улицата за европейските проблеми, казват те. Според изследване, цитирано от сп. \"Шпигел\" обаче е тъкмо обратното. Младите в Германия просто не се интересуват от партии - те предпочитат да се ангажират с каузи като социално слабите, дигитализацията и подобряването на работните условия. \"А не с партиите, чиито членове са средно на 60,\" отбелязва изданието. То цитира мащабно проучване от януари, според което 69 на сто от младите на възраст до 25 години са подчертали изречението \"Политиците не ги е грижа какво мисля.\" Същевременно одобрението на младите в Германия за демокрацията расте постоянно от 2002 г. насам - по-бързо в Западна Германия, отколкото в Източна. Интересът към политиката първоначално намалява от 57 на 34% между 1991 и 2002 г., но десет години по-късно се покачва до 46 на сто. Новите демонстрации Акциите, които привличат на улицата активните млади германци, често са по-различни от тези, които си представят възрастните. Организацията Demo например организира празненства на открито, за да привлече най-новите поколения гласоподаватели към политиката. Pulse of Europe прави \"старомодни\" демонстрации, за да мобилизира всички, жеваещи да кажат \"Да\" на Европа и да ги накара да излизат на улицата всяка първа неделя от месеца. И харесващите, и следващите страницата им във \"Фейсбук\" за месеци достигат над 100 000. Например Kleiner Fünf (\"По-малката петица\") се бори, за да гарантира, че \"Алтернатива за Германия\" ще вземе по-малко от 5 процента на изборите и така няма да влезе в Бундестага. \"Ще направим парти. Ако AfD не влезе, ще танцуваме цялата нощ. И на следващия ден ще работим. Но не в този спешен режим,\" казва Паулина, една от ключовите фигури в движението, цитирана от младежкия портал Jetzt. А ако вземат 14.7%? \"И тогава все пак ще танцувам цяла нощ. А на следващия ден ще се питам: Къде сбърках?\" Това не означава, че никой от \"Поколението Меркел\" не приема традиционната политика. \"Тагесцайтунг\" разговаря с четирима младежи на възраст между 20 и 21 г., които са решили да гласуват за християндемократите или за \"Левите\", а отхвърлят други партии, защото не са си изпълнили обещанията. Ходят на демонстрации често или изразяват солидарност с тях. Могат да говорят спокойно за въпроси като икономическата криза в Европа, мигрантите, германците от турски произход или дори деликатната за по-възрастните в страната тема - редно ли е човек да е \"горд, че е германец\". Описват Меркел като \"сдържана\", \"целеустремена\", \"далеч не глупава\" и \"може би добър човек\".", "date": "2017.09.23", "title": "Не всички обичат \"поколението Меркел\", но партиите го наблюдават с интерес"}
{"url": "http://www.dnevnik.bg/sport/2017/09/23/3046884_ekstriim_fest_shte_zavladee_centura_na_sofiia_do/", "text": "Третото поредно издание на  \"Екстрийм фест\"  започва днес в София и ще продължи до неделя в Княжеската градина около паметника на съветската армия. Фестивалът, който е част от инициативите на \"София 2018 - Европейска столица на спорта\", ще предложи над 20 дисциплини с екстремни активности, практикувани в градска среда. \"Екстрийм фест\" стартира в 10.00 ч. с турнир по баскетбол 3х3 и Extreme Fest Bazaar, където ще се предлагат автентични ръчно-правени произведения от различни автори и ателиета. Фестивалът ще завърши в неделя със зрелищно мотошоу с част от най-атрактивните мотостънт и дрифт пилоти. В рамките на събитието ще има зип лайн и бънджи скокове от кран, скокове с въздушна възглавница, дрифт надпревара с колички с дистанционно управление, тест райд на български електрически велосипеди, състезания по ВМХ, ролери и скейтборд, стена за катерена, сумо битки, , бабъл футбол, уроци по кънки и лонгборд, състезания по брейк танци и др. Кулминацията ще бъде в неделя с мотошоуото, в което пилотите от \"Мирафиори\", начело с двукратния европейски шампион по дрифт Александър Язов, ще запалят гуми и ще демонстрират прецизните си умения зад волана. Организаторите са подготвили още една изненада - най-големите имена на мотоспорта в България ще се изправят един срещу друг в шампионска битка. Това ще се случи на специално обезопасено трасе на ул \"Ген. Гурко\", точно пред стадион \"Васил Левски\".  И тази година \"Екстрийм фест\" е част от  инициативите в европейската седмица на спорта , която стартира днес и ще продължи до 30 септември.  Пълна програма на фестивала 10.00 - 20.00 ч: Баскетбол 3 х 3 10.00 - 20.00 ч: Extreme Fest Bazaar 12.00 - 18.00 ч: Зип лайн и бънджи скокове от кран 12.00 - 18.00 ч: Въздушна възглавница (свободно скачане) 12.00 - 18.00 ч: Грозен арт зона 12.00 - 18.00 ч: Дрифт надпревара с RC колички 12.00 - 18.00 ч: Тест райд на български електрически велосипеди Emotion Bike 12.00 - 18.00 ч: Велосервиз Jester Bike Shop 12.00 - 18.00 ч: Стена за катерене 12.00 - 18.00 ч: Рейсинг симулатори \"Мирафиори\" 12.00 - 18.00 ч: Сумо битки 15.00 - 16.00 ч: Училище по кънки Disaster 16.00 - 18.00 ч: Училище по лонборд – Wild-Berries 15.00 - 18.00 ч: Арчъри таг и бъбъл футбол 15.00 - 18.00 ч: Break Dance Battle 16.00 - 18.00 ч: Фрийрън уъркшоп 16.00 - 18.00 ч: Графити импровизация от Sofia Graffiti Tour 18.00 - 20.00 ч. Състезание по BMX, ролери и скейтборд 20.00 - 20.30 ч: Награждаване на победители в BMX, ролери, скейтборд и брейк 20.30 - 21.30 ч: Музикално изпълнение - Жлъч, Секта и DJ Akasha 22.00 ч: Extreme Party & Stunt Show (клуб \"Мирафиори\" на бул. \"Асен Йорданов\" 3) 10.00 - 20.00 ч: Extreme Fest Bazaar 10.00 - 17.00 ч: Баскетбол 3 х 3 10.00 - 17.00 ч: Зип лайн и бънджи скокове от кран 12.00 - 17.00 ч: Въздушна възглавница (свободно скачане) 12.00 - 17.00 ч: Грозен арт зона 12.00 - 17.00 ч: Стена за катерене 12.00 - 17.00 ч: Велосервиз Jester Bike Shop 12.00 - 17.00 ч: Рейсинг симулатори \"Мирафиори\" 12.00 - 17.00 ч: Сумо битки 15.00 - 17.00 ч: Училище по лонборд Wild-Berries На ул. \"Ген. Гурко\" 10.00 - 12.00 ч: Графити импровизация от Sofia Graffiti Tour 12.00 - 17.30 ч: Отворен бокс със състезателните автомобили 12.00 - 16.00 ч: Картинг училище Sofia Karting Ring с водещ Никола Върбицалев, първия българин в сериите Формула БМВ 12.00 - 16.00 ч: Мото училище Ducatti с Ангел Караньотов 16.00 - 17.00 ч: Дрифт надпревара с RC колички 16.30 - 17.30 ч: Шампионско състезание с \"Хюндай\" 17.30 - 18.00 ч: Награждаване на призьорите в шампионското състезание 18.00 - 19.30 ч: Мотошоу с дрифт, стънт и други ", "date": "2017.09.23", "title": "\"Екстрийм фест\" ще завладее центъра на София до неделя"}
{"url": "http://www.dnevnik.bg/politika/2017/09/23/3046893_prezidentut_shte_pravi_registur_na_bulgarite_v_chujbina/", "text": "\"Президентската институция има амбицията да инициира създаването на регистър на българите и българските общности в чужбина, за да има връзка между тях и браншовите, образователните институции и бизнеса в България\", заяви президентът Румен Радев на среща с представители на българската общност в Ню Йорк. По думите на държавния глава този регистър ще улесни комуникацията със сънародниците ни зад граница за използването на тяхната професионална експертиза и опит. \"За мен България ще е успяла, когато кажете на вашите деца да се върнат, за да учат и работят в нея\", заяви в отговор на въпрос Радев. Той добави, че има какво да се направи, за да се създаде много по-голямо доверие в българските институции, чувство за справедливост в обществото и за свобода от корупционни схеми при възлагането на обществени поръчки. Попитан за правосъдната реформа в България и за възможността да бъде въведен румънският антикорупционен модел, държавният глава посочи, че проблемите на България трябва да се решават от българите. \"Ако дойде някой друг отвън да ни реши проблемите, това означава, че ние нямаме самочувствието, куража и убедеността като нация, да ковем нашето собствено бъдеще. За мен реформата в съдебната система е абсолютен приоритет и затова за пръв път в президентската институция се свиква КСНС на тази тема\", заяви Румен Радев. По отношение на обществения дебат за начина, по който трябва да бъде създадена институцията за борба с корупцията, президентът посочи: \"В България сякаш искаме да имаме литература без Достоевски. Можем ли да си представим Достоевски без \"Престъпление и наказание\" или Достоевски, но само с \"престъпление\", без \"наказание\"? Крайно време е да се наказваме и да имаме независим антикорупционен орган, който да дисциплинира политическата класа\", каза още държавният глава. България ще работи за европейската перспектива на Западните Балкани България ще продължи да подкрепя действията на международната общност за утвърждаването на Косово като стабилна и демократична държава в Югоизточна Европа. Това заяви президентът Румен Радев на среща с президента на Република Косово Хашим Тачи. Българският държавен глава подчерта, че страната ни ще продължи да работи за европейската перспектива на всички свои съседи от региона на Западните Балкани, тъй като трябва да убедят Брюксел, че .\"Балканите могат да бъдат сигурен и проспериращ регион\". През 2018 г. в рамките на Българското председателство на ЕС ще бъде проведена среща на върха ЕС-Западни Балкани, на която държавите от региона да представят своите позиции по дебата за бъдещето на Европа. Радев каза, че ангажиментът на ЕС към европейската перспектива на държавите от нашия регион трябва да продължи, а кандидатстващите за европейско членство страни трябва да получат подкрепа за изпълнението на критериите за членство. \"България е готова да сподели своя опит в този процес и работи за развитието на отношения на добросъседство между всички страни на Балканите\", добави Радев. \"Диалогът със Сърбия няма алтернатива и Косово ще продължи да полага всички усилия за изграждането на добросъседски отношения между двете държави\", заяви от своя страна Хашим Тачи. Той подчерта, че присъединяването на Косово към ЕС и НАТО е водещ външнополитически приоритет за страната. ООН цени България като фактор за стабилност в Югоизточна Европа  \"ООН цени високо активната дейност на България в работата на Организацията и особено за утвърждаването на страната ни като фактор на стабилност в Югоизточна Европа и за насърчаването на процеса на европейска интеграция за своите съседи\", заяви на среща с президента Румен Радев генералният секретар на ООН Антониу Гутериш. Той приветства подписването на двустранния договор за добросъседство между България и Република Македония, който дава силен позитивен сигнал за целия регион. \"Подкрепата на европейската перспектива за страните от Западните Балкани ще бъде във фокуса на предстоящото Българско председателство на Съвета на ЕС\", подчерта Радев. Обща бе позицията, че продължаващите кризи в Близкия Изток и Северна Африка, представляват заплаха за международния мир и сигурност и изискват съвместни действия от страна на ООН и държавите-членки за тяхното решаване. ", "date": "2017.09.23", "title": "Президентът ще прави регистър на българите в чужбина"}
{"url": "http://www.dnevnik.bg/detski_dnevnik/2017/09/23/3034185_otkus_ot_samostoiatelnoto_dete_ili_kak_da_stana/", "text": "\"Самостоятелното дете, или как да стана \"мързелива майка\" - от тази книга ще разберете: Авторката Анна Бикова - психолог, педагог и популярен в Русия блогър - е убедена, че похватите на \"мързеливата майка\" ще я приближат към целта – да направи децата си самостоятелни, инициативни и отговорни. Мили майки и татковци, ако си мислите, че след прочитането на тази книга ще можете по цял ден да гледате телевизия и да бъбрите по телефона, грешите. Отглеждането и възпитанието на едно дете не е лесна работа. И все пак, ако възприемете модела на авторката, наистина ще ви остава повече лично време, а малкото ви слънчице ще расте по-самостоятелно и по-уверено в себе си. Любопитните наблюдения и практичните съвети на майката на две момчета Анна Бикова помагат да погледнеш критично на собствените си свръхочаквания и свръхзагриженост, да възпитаваш децата си с по-голяма лекота, с повече радост и весела изобретателност. \"Самостоятелното дете, или как да стана \"мързелива майка\" обяснява разликата между \"мързи ме да ги уча, затова ще го направя сама\" и \"мързи ме да го правя вместо тях, затова ще ги науча да се справят сами\". Бикова популяризира възпитателния подход, който отхвърля свръхконтрола, задушаващата и винаги жертвоготовна родителска любов, и насърчава поемането на отговорност и формирането на полезни навици от ранна детска възраст. Книгата в превод на Ася Григорова е на пазара под марката на издателство \"Колибри\".  АЗ СЪМ МЪРЗЕЛИВА МАЙКА Докато работех в детска градина, съм виждала твърде много примери на родителска свръхопека. Особено добре си спомням едно тригодишно момченце – Славик. Тревожните му родители смятаха, че седне ли на масата, синът им е длъжен да си изяде всичко. За да не отслабне. Кой знае защо, в тяхната ценностна система отслабването беше нещо много страшно, макар че ръстът и пухкавите бузки на Славик не предизвикваха безпокойство, поне що се отнася до телесната му маса. Не знам как и с какво го хранеха вкъщи, но той дойде в градината с видимо нарушен апетит. Дресиран от безапелационното родителско изискване \"Трябва да си изяждаш всичко докрай!\", той дъвчеше механично и преглъщаше всичко, което беше в чинията му! При това трябваше да го храним, защото \"той още не може сам\" (!!!). За своите три години момченцето наистина не можеше да се храни самостоятелно – нямаше такъв опит. И ето че в първия му ден в детската градина го храня и забелязвам пълна липса на емоции. Приближавам лъжичката – Славик си отваря устата, дъвче, гълта... Трябва да кажа, че нашият готвач не беше кой знае какъв майстор на кашата. Кашата му беше \"антигравитационна\": ако обърнеш чинията, тя си оставаше там въпреки законите на гравитацията, залепнала в плътна маса за дъното. Този ден много деца не пожелаха да си изядат кашата и аз прекрасно ги разбирах. Славик си изяде почти всичко. Питам го: – Харесва ли ти кашата? – Не. Отваря уста, дъвче, гълта. – Искаш ли още? Поднасям лъжичката. – Не. Отваря уста, дъвче, гълта. – Ако не ти харесва, не я яж! – му казвам. Славик се ококори от учудване. Той не знаеше, че може и така. Че може да иска или да не иска. Че може сам да вземе решение: да я изяде или да я остави. Че може да споделя желанията си. И да очаква, че околните ще се съобразят с желанията му. Има прекрасен анекдот за родителите, които знаят по-добре от самото дете какво му е необходимо: –  –  –  В началото Славик се наслаждаваше на новопридобитото право да се отказва от храната и пиеше само компот. После започна да си иска добавка, когато яденето му харесаше, и спокойно да побутва чинийката, ако храната не беше сред любимите му. Вече можеше да прояви самостоятелност в избора си. Малко след това престанахме да го храним с лъжичка и той започна да яде сам. Защото храненето е естествена потребност. И гладното дете винаги ще се храни само. Аз съм мързелива майка. Мързеше ме да храня дълго децата си. Навършеха ли годинка, им връчвах лъжицата и сядах до тях. На година и половина децата ми вече се справяха и с вилица. Разбира се, докато навикът за самостоятелно хранене се сформира окончателно, се налагаше да мия и масата, и пода, и самото дете след всяко ядене. Но това е моят осъзнат избор между \"мързи ме да ги уча, по-добре бързичко да свърша всичко сама\" и \"мързи ме да го върша сама, по-добре да вложа усилия в обучението им\". Още една естествена потребност е да ходиш по нужда. Славик го правеше в гащите. На оправданото ни недоумение майка му реагира така: помоли ни да водим детето в тоалетната по часовник – на всеки два часа. \"Вкъщи го слагам на гърнето и го държа дотогава, докато не си свърши всичките работи.\" Тоест тригодишното дете е очаквало, че и в детската градина, както у дома, ще го водят в тоалетната и ще го уговарят \"да си свърши работата\". Недочакал покана, той пълнеше гащите и дори не се сещаше, че мокрите панталонки трябва да се свалят, да се обуят сухи, а за това трябва да помоли за помощ учителката. Ако родителите отгатват, предусещат всички желания на детето, то още дълго няма да се научи да осъзнава потребностите си и да моли за помощ. След седмица проблемът с мокрите гащи се реши от само себе си. \"Искам да пИшам!\" – гордо обявяваше пред групата Славик и отиваше в детската тоалетна. Тук няма никакво педагогическо вълшебство. Физиологически в този момент организмът на момченцето бе вече готов да контролира процеса. Славик усещаше кога му е време да отиде до тоалетната и стигаше до там самичък. Вероятно би могъл да го прави и по-рано, но вкъщи възрастните са го изпреварвали, слагали са го на гърнето още преди детето да е осъзнало тази своя потребност. Но онова, което е било уместно на една-две години, естествено, не бива да продължава и на три. В детската градина всички деца започват да се хранят самостоятелно, да ходят до тоалетната самостоятелно, да се обличат самостоятелно и самостоятелно да си измислят занимания. Освен това свикват да искат помощ, ако не могат да се справят сами с проблема си. Изобщо не призовавам да пускате децата на детска градина колкото се може по-рано. Напротив, смятам, че за детето е по-добре до три-четири годинки да си остане у дома. Просто говоря за разумно поведение на родителите, при което детето не е задушавано от свръхпротекция, а му е предоставено пространство за развитие. Веднъж една приятелка ми дойде на гости с двегодишното си дете и останаха да пренощуват. Точно в 21,00 тя отиде да го приспи. Момченцето не искаше да си ляга, измъкна се от креватчето, заинати се, но майка му насила го върна в леглото. Опитах се да разубедя приятелката си: – Според мен още не му се спи. Но приятелката ми продължаваше да го натиска със завидна упоритост... Борбата продължи повече от час и в резултат детето все пак заспа. Малко след него заспа и моят син. Много просто: когато се умори, самичък си отиде в креватчето и заспа. Аз съм мързелива майка. Мързи ме да удържам детето в креватчето. Знам, че рано или късно, то ще заспи само, защото сънят е естествена потребност. В почивните дни обичам да си поспивам. През седмицата работният ми ден започва в 6,45, защото в 7,00, когато отваря детската градина, първото детенце вече чака пред вратата, доведено от бързащия за работа татко. Ранното ставане е жестоко за една \"сова\". И всяка сутрин, докато медитирам над чаша кафе, успокоявам вътрешната си \"сова\" с мисълта, че съботата ще ми подари възможността да се наспя до насита. Една събота се събудих към единайсет. Синът ми, на две години и половина, седеше и гледаше анимационно филмче, дъвчейки курабийка. Беше си пуснал телевизора сам (лесно е – само да натиснеш копчето), беше открил самичък и DVD-то с анимацията. Дори си беше намерил кефира и царевичните пръчици. И ако се съди по разпилените на пода пръчици, разления кефир и мръсната чиния в мивката, беше закусил благополучно и дори бе разчистил, доколкото е можал, след себе си. По-голямото ми дете (то е на 8 години) вече не беше вкъщи. Вчера се съгласих да го пусна с негово приятелче и родителите му на кино. Аз съм мързелива майка. Казах на сина си, че ме мързи да ставам прекалено рано в събота, защото така ще се лиша от скъпоценната възможност да се наспя, която чакам цяла седмица. Ако иска да ходи на кино, ще трябва сам да си навие будилника, сам да стане и сам да се приготви. И ето го, не се е успал... (Всъщност и аз си навих будилника – сложих го на вибрация и през сън се ослушвах как се справя синът ми. Когато вратата след него се затвори, зачаках есемес от майката на приятеля му, че е пристигнал и че всичко е наред, но за него това остана зад кадър.) Освен това ме мързи да му проверявам чантата и раничката за самбо, както и да му суша нещата след басейна. Мързи ме и да уча с него (ако той не ме помоли да му помогна). Мързи ме да изхвърлям боклука, затова го хвърля синът ми на път за училище. Дори имам нахалството да го моля да ми направи чай и да ми го донесе при компютъра. Подозирам, че с всяка следваща година ще ставам все по-мързелива... Но децата претърпяват изненадваща метаморфоза, когато пристигне баба им. Тъй като живее далече, тя идва за цяла седмица. Големият веднага забравя, че може сам да си учи уроците, сам да си топли обяда, сам да си прави сандвич, сам да си подрежда чантата и да отива на училище сутрин. Сега той се страхува дори да заспива сам: баба му трябва да е до него! А нашата баба не е мързелива... Децата са несамостоятелни, ако това е изгодно на възрастните.", "date": "2017.09.23", "title": "Откъс от \"Самостоятелното дете, или как да стана \"мързелива майка\" на Анна Бикова"}
{"url": "http://www.dnevnik.bg/sviat/2017/09/23/3046887_izbiratelnite_sistemi_na_21_shtata_na_sasht_sa_bili/", "text": "Избирателните системи на 21 американски щата са били подложени на хакерски атаки при президентските избори миналата година, предупреди федералното правителство в САЩ снощи, предаде \"Асошиейтед прес\", цитирана от БТА. В повечето случаи не се е стигнало до пробими в сигурността. Правителството на САЩ не съобщава кой стои зад хакерските атаки. Според пожелали анонимност служители на министерството се смята, че хакерите са били свързани с Русия. Сред атакуваните щати са били ключовите Флорида, Охайо, Пенсилвания, Вирджиния, Калифорния и Уисконсин. Освен тях на въздействие са били подложени избирателните системи на Алабама, Аляска, Айова, Аризона, Вашингтон, Делауеър, Мериленд, Минесота, Колорадо, Кънектикът, Илинойс, Северна Дакота, Оклахома, Орегон и Тексас. В повечето засегнатите не са знаели за атаките, докато не са били уведомени от министерството на вътрешната сигурност. Целта на кибератаките е била да се получи достъп до системата за регистриране на гласоподаватели. Те не са били насочени срещу системата за броене на гласовете. Само Илинойс съобщава, че хакерите са успели да проникнат в свързаните с изборите компютърни системи. Хакерските нападения не означават, че данните на гласоподавателите са били манипулирани, нито че резултатите от гласуването са били променени. Въпреки това, големият обхват на атаките и дългото забавяне преди да бъдат предупредени представители на щатите, предизвика загриженост сред някои щатски служители и конгресмени, отбелязва АП. Сенатор Марк Уорнър от Вирджиния подчерта, че такава информация трябва да бъде предоставяна незабавно, за да може щатите да подобрят киберзащитата си. Съобщението беше направено в момент, когато се води специално разследване дали по време на предизборната кампания миналата година е имало договаряне между Русия и сътрудници на тогавашния кандидат за президент Доналд Тръмп, който спечели изборите, отбелязва АП. Той определя съобщенията за възможна руска намеса измислица.", "date": "2017.09.23", "title": "Избирателните системи на 21 щата на САЩ са били атакувани от руски хакери"}
{"url": "http://www.dnevnik.bg/sviat/2017/09/23/3046444_meduzite_sushto_spiat_otkriha_ucheni_ot_sasht/", "text": "Дори медузите - едно от най-ранните и просъществували до днес животни - се нуждаят от сън. Учени обявиха в четвъртък в списание Current Biology, че са демонстрирали как медуза Касиопея спи през нощта. Досега е доказано, че спят и други безгръбначни като червеи или плодови мушици, но медузата е много по-древно същество от тях. \"Резултатите ни показват, че дори животни без централна нервна система се нуждаят от сън. А това означава, че спането е една от най-древните форми на поведение, дълбоко вкоренена в еволюцията\", обяснява биологът Рави Нат от Калифорннийския технологичен институт. Медузите са изпълвали океаните поне преди 600 милиона години, а това е по-продължителен период на съществуване в сравнение с което и да е сегашно животно. За сравнение, динозаврите са се появили преди около 230 милиона години, а хората, каквито ги познаваме днес - преди 300 000. Откритието, свързано с толкова примитивно същество, повдига отново въпроси за произхода и предзанчанението на съня. \"Не знаем дали спят единствено животните\", казва Нат. \"Това е генетично заложено поведение. Гените и невронните вериги си взаимодействат, за да предизвикат сънно състояние\", допълва той. \"Мисля, че трудно ще се демонстрира сънно състояние в организъм, който не е животински, но смятам, че спането, както го познаваме, може да идва от периоди на неподвижност в организми като растения, бактерии и гъби.\" По този повод \"Ройтерс\" припомня, че медузите са сред едни от първите животни, развили неврони, макар да нямат централен и гръбначен мозък или централна нервна система. Медузите Касиопея живеят в бистрите, плитки и топли води на Тихия океан и Западния Атлантик, където се хранят с планктон. Те са с диаметър от около 2.5-5 см и са наричани \"обърнати медузи\", защото лежат на морското дъно \"наопаки\". Чрез лабораторни експерименти изследователите са установили, че това животно демонстрира три важни критерия за изпадане в сънно състояние - периоди на намалена активност, известни като поведенческа неподвижност, намалена реакция на стимули и увеличаване на сънливостта след периоди на продължително лишаване от сън. Медузите са намалявали с 30% активността си нощем, а когато учените издърпвали платформата, върху която те спели, им били нужни около 5 секунди \"да се събудят\" и ориентират отново. Когато с дразнение ги лишавали от сън нощем, те започнали да спят през деня. Екипът не е проверявал дали медузите сънуват, уточнява \"Ройтерс\".", "date": "2017.09.23", "title": "Медузите също спят, откриха учени от САЩ"}
{"url": "http://www.dnevnik.bg/sviat/2017/09/23/3046889_zemetresenieto_v_meksiko_e_srutilo_181_sgradi_samo_v/", "text": "Броят на срутените във вторник от земетресението с магнитуд 7.1 сгради в град Мексико достигна 181, заради което стотици хора останаха на улицата, съобщи ДПА, като се позова на източници от общинската управа, цитирани от мексиканския в. \"Реформа\". Досега по официална информация срутените сгради бяха 38. В допълнение има още много постройки, които има опасност да паднат или са набелязани за разрушаване. Общо над 3800 сгради в мексиканската столица са понесли щети. Спасителните екипи продължават да изваждат оцелели изпод руините в днешния четвърти ден от началото на спасителната операция. Градската управа съобщи, че от вторник са спасени общо 60 души, предаде Асошиейтед прес. Загиналите са 286, като жертвите в столицата са 148.", "date": "2017.09.23", "title": "Земетресението в Мексико е срутило 181 сгради само в столицата"}
{"url": "http://www.dnevnik.bg/bulgaria/2017/09/23/3046896_ne_e_imalo_dirijirane_na_izbora_na_chlenovete_na/", "text": "Изборът на членовете на Висшия съдебен съвет  от парламентарната квота е бил изцяло прозрачен, каза днес по Нова телевизия заместник - председателят на ГЕРБ Цветан Цветанов. Според него всички кандидати са имали своите професионални качества и именно професионализма е бил водещият критерий. \"Новият избор е по новите изисквания, съгласно промените в Конституцията от есента на 2015 г.\", припомни Цветанов. Относно  съмненията, че депутатката Снежана Дукова е давала знаци на колегите си в групата  как да гласуват, Цветанов заяви, че много депутати са вдигали ръце, когато е имало проблем с техническите устройства при гласуването. \"В никакъв случай не трябва да обвързваме тези действия на Снежана Дукова с подсказване\", заяви Цветанов. Освен това Цветанов увери, че управляващата коалиция е стабилна, въпреки твърдения на Валери Симеонов, че няма диалог сред партньорите в управлението и отдавна не е имало коалиционен съвет.", "date": "2017.09.23", "title": "Не е имало дирижиране на избора на членовете на съдебния съвет от квотата на парламента, заяви Цветанов"}
{"url": "http://www.dnevnik.bg/sviat/2017/09/23/3046897_mis_turciia_izgubi_koronata_si_zaradi_obida_kum/", "text": "Ътър Есен, който спечели конкурса \"Мис Турция 2017\", бе лишена от короната и титлата броени часове по-късно. Причината според организаторите е нейно старо съобщение в \"Туитър\", свързано с опита за преврат от 15 юли 2016г. \"Със съжаление ви информираме, че такъв туит наистина е бил публикуван от Ътър Есен. Не е възможно организаторите на \"Мис Турция\" да подкрепят подобно съобщение, когато става дума за представянето на Турция и нейния образ пред света\", се казва в официалното съобщение. Победителката заяви в \"Инстаграм\", че не е правила политически изявления: \"Искам да кажа, че като 18-годишно момиче не съм имала политически цели, когато написах това съобщение\". Тя отстрани от профилите си в социалните мрежи снимките от конкурса. Новата Мис Турция, която ще представя страната си на конкурса \"Мис Свят\" в Китай е Аслъ Сюмен. Съобщението, което струваше короната на Есен, е публикувано това лято около първата годишнина от метежа, в който загинаха почти 250 души, наричани в Турция \"мъченици\". В туита пуше: \"Тази сутрин ми дойде цикълът, за да празнувам 15 юли, Денят на мъчениците. Празнувам като кървя с кръвта на нашите мъченици\". Сега организаторите казват, че са научили за съобщението след церемонията в Истанбул, след което провели продължително заседание, за да потвърдят автентичността на туита и да обсъдят създалата се ситуация. Би Би Си припомня, че това не е първият подобен случай с момиче, спечелило \"Мис Турция\". Миналата година Мерве Буюксарач получи 14-месечна условна присъда лишаване от свобода по обвинение, че като е споделила сатиричен стих в социалните мрежи, е обидила президента Реджеп Тайип Ердоган. Буюксарач, която спечели конкурса през 2006г., бе арестувана за кратко през 2015г. покрай разследването на случая. По това време Ердоган започна хиляди съдебни искове срещу хора, които, според него, го били обидили. След това той оттегли исковете с обяснение, че за това го вдъхновило чувството на единство в страната след опита за преврат.", "date": "2017.09.23", "title": "\"Мис Турция\" изгуби короната си заради обида към жертвите на метежа от 2016г."}
{"url": "http://www.dnevnik.bg/bulgaria/2017/09/23/3046901_promeni_v_zakona_za_zdraveto_shte_udariat_po/", "text": "Работна група към министерството на здравеопазването работи върху промени на закона за здравето, които трябва да \"ударят\" по наргилетата, каза днес по Би Ти Ви зам.-министърът на здравеопазването Мирослав Ненков. Той допълни, че няма нищо, което да е полезно в дишането на дим. \"Родителите, които обясняват, че било хубаво, защото минавало през вода – това е формена глупост! Не давайте на децата си да дишат никакъв дим\", повтори заместник-министърът. Ненков каза още, че е съгласен  с искането на личните лекари  родители да заплащат сума за прегледи и на децата им. \"Сега, излизам от ролята си на министър – най-ценното нещо, което притежаваме е здравето ни. Отговорността е единствено наша и ангажирането със собственото ти здраве минава и през участие в лечението дори и финансово\", подчерта той. По повод кадровите смени във Фонда за лечение на деца в чужбина, Ненков посочи, че който и да заема поста на директор на фонда, ако не спазва правилата, отново ще бъде сменен.", "date": "2017.09.23", "title": "Промени в закона за здравето ще ударят по наргилетата, каза заместник-министър на здравеопазването"}
{"url": "http://www.dnevnik.bg/photos/2017/09/23/3046820_fotogaleriia_frida_koiato_spasiava_choveshki_jivoti_v/", "text": "За една държава, която все още е в траур и брои загиналите хора след опустошителното земетресение във вторник, спасителното куче на Фрида се превърна в източник на вдъхновение и гордост в търсенето на оцелели.", "date": "2017.09.23", "title": "Фотогалерия: Фрида, която спасява човешки животи в Мексико"}
{"url": "http://www.dnevnik.bg/sviat/2017/09/23/3046907_iran_provokira_sasht_s_novo_izpitanie_na_balistichna/", "text": "Иран изпита успешно новата си балистична ракета Хорамшахр с обсег 2000 километра и със способност да носи няколко конвенционални бойни глави, за да може да поразява няколко цели едновременно, предадоха световните агенции, като се позоваха на съобщение на Иранската държавна телевизия. Новината идва в момент на напрежение между Иран и САЩ по повод иранската ядрена сделка, остро критикувана от американския президент Доналд Тръмп, припомна БТА. Новата ракета бе показана вчера по време на военен парад в иранската столица Техеран. Не се съобщава точната дата на ракетното изпитание. Държавната телевизия показа само кадри от изпитанието. После бяха показани кадри и от вътрешността на ракетата. Иран притежава вече две ракети - Гадр-Ф и Седжил, които имат обсег 2000 километра и са способни да достигнат Израел, заклет враг на Ислямската република, отбелязва Франс прес. Тези ракети могат да достигнат и американски бази в региона.", "date": "2017.09.23", "title": "Иран провокира САЩ с ново изпитание на балистична ракета"}
{"url": "http://www.dnevnik.bg/sviat/2017/09/23/3046913_pone_19_migranti_se_udaviha_v_cherno_more_krai_turciia/", "text": "Поне 19 души са загинали на около 120 км от турския черноморски град Кефкен тази сутрин, когато е потънал рибарският кораб, с който са пътували мигранти, съобщи в.\"Хюриет\". Бреговата охрана издирва оцелели, след като близо 40 души вече са извадени от морето. Двама са ранени тежко, а бременна жена е изгубила детето си. Командването на бреговата охрана е било уведомено за инцидента малко след 5 часа тази сутрин и веднага в района са били изпратени два катера и самолет. Към тях са се присъединили самолет, хеликоптер и два патрулни катера на военноморските сили. В операцията са се включили и 5 търговски кораба. \"Мигрантите срещат растящ натиск в опитите си да прекосят Егейско и Средиземно море, поради което сега трасето им се премести в Черно море\", uоментира Огюн Вуртал, началник на полицията в Бартън. Той допълни пред журналисти, че хората му са предотвратили няколко други опита за нелегален трафик. Жандармерията охранява бреговете през деня и си сътрудничи с няколко неправителствени организации. \"Не позволяваме дори една нерегистрирана птица да прелети\", допълни Вурал, който пое поста преди 2 месеца. Бреговата охрана разпространи свои данни, според които между 13 август и 9 септември екипите ѝ са спасили в различни инциденти 834 мигранти, а полицията е задържала 10 трафиканти.", "date": "2017.09.23", "title": "Поне 19 мигранти се удавиха в Черно море край Турция"}
{"url": "http://www.dnevnik.bg/sport/2017/09/23/3046902_djouzef_parkur_i_hjui_fjuri_vlizat_v_bitka_za_edna_ot/", "text": "Новозеландецът Джоузеф Паркър ще излезе тази вечер на ринга в Манчестър, за да направи втората си защита на световната титла във версия WBO. 25-годишният боксьор се изправя срещу братовчеда на бившия световен шампион Тайсън Фюри - Хюи Фюри, на стадион \"Олд трафорд\". Паркър ще преследва 24-а победа в 24-ия си мач на професионалния ринг. Новозеландецът грабна шанса да се окичи с пояса на WBO след 22 двубоя, след като Тайсън Фюри трябваше да го сдаде заради положителната проба за кокаин. Паркър стана световен шампион с победа по точки над мексиканеца Анди Руис през декември. Той трябваше да защитава титлата срещу Хюи Фюри още на 6 май, но британецът се отказа заради контузия. Затова първата защита на новозеландеца дойде срещу намерения на пожар руменец Разван Кожану. Срещата се оказа по-оспорвана от очакваното и двамата изиграха пълните 12 рунда.  Очаква се двубоят с Фюри да е първият сериозен тест за възможностите на Паркър. Новозеландецът, който едва за четвърти път ще се боксира извън Океания, има само две победи срещу по-разпознаваеми лица в тежката категория - срещу германеца Александър Димитренко и французина от камерунски произход Карлос Такам. За Фюри, който е само на 23 години, това със сигурност ще е първото истинско изпитание на ринга. Британецът премина към професионалния бокс едва на 18 години, веднага след световната титла при младежите преди пет години. Оттогава той записа 20 победи в 20 мача, десет от които с нокаут. Стилът му е доста сходен с този на Тайсън Фюри, въпреки че Хюи няма мощта и обхвата на своя братовчед. Той е отлично научен боксьор, с много добър джаб и способност да се боксира от дистанция, което потенциално му дава сериозни шансове за успех. Паркър е с пет сантиметра по-нисък и размахът му е с пет сантиметра по-малък от този на Хюи Фюри. Световният шампион ще опита да бъде постоянно в атака и да използва бързи комбинации, за да преодолее дистанцията и да се справи с отличното движение на по-високия му опонент. Стигне ли се до продължителна размяна в близък бой, новозеландецът ще има голямо предимство. Въпросът е обаче дали хитро боксиращият се британец ще позволи това да се случи. Ако успее да поддържа дистанция, той има отлични шансове да спечели мача по точки. Букмейкърите дават леко предимство на Паркър. Шансовете за победа на новозеландеца са оценени с коефициенти около 1.70-1.80, а залози за триумф на Хюи Фюри се приемат при коефициенти между 2.00 и 2.20. Двубоят ще започне около полунощ българско време. Според английските медии Паркър ще спечели 1.55 млн. долара от наградния фонд, а Фюри - 900 хил. долара. Това е един от трите мача за световните титли в тежка категория, които ще се изиграят до края на годината. Следващият е между носителя на поясите на IBF, IBO и WBA Антъни Джошуа и българския претендент Кубрат Пулев на 28 октомври в Кардиф. Седмица по-късно световният шампион на WBC Дионтей Уайлдър среща непобедения кубинец Луис Ортис в Бруклин.", "date": "2017.09.23", "title": "Джоузеф Паркър и Хюи Фюри влизат в битка за една от световните титли в тежка категория"}
{"url": "http://www.dnevnik.bg/photos/2017/09/23/3046922_snimka_na_denia_premierut_koito_nosi_chorapi_s_chubaka/", "text": "Един от високопоставените участници в Глобалния бизнес форум на Майкъл Блумбърг успя тази година да привлече вниманието повече от останалите благодарение на... чорапите си. Джъстин Трюдо, министър-председател на Канада, се появи с чифт с образа на Чубака - прочутият космат герой от \"Междузведдни войни\" и партньор на авантюриста Хан Соло.", "date": "2017.09.23", "title": "Снимка на деня: Премиерът, който носи чорапи с... Чубака"}
{"url": "http://www.dnevnik.bg/kultura/2017/09/23/3040487_otkus_ot_jenata_s_chervenoto_tefterche_na_antoan_loren/", "text": "Само преди дни \"Факел експрес\" издаде романите \"Шапката на Митеран\" и \"Жената с червеното тефтерче\" от блестящия френски разказвач Антоан Лорен. Предлагаме откъс от \"Жената с червеното тефтерче\" - едновременно увлекателен криминален роман, и очарователна любовна история, която ще трогне и най-закоравелия циник. Превод от френски Валентин Маринов – Пело Редактор Георги Борисов Художник Инна Павлова Всъщност ми трябва приятелка като самата мен, сигурна съм, че аз бих била най-добрата си приятелка. Сънят от тази нощ: сънувах, че Белфегор е мъж и това хем много ме учуди, хем и не чак толкова, просто знаех, че е той и беше по-скоро красавец. Намирахме се в някакъв суперлуксозен хотел и след като изпихме по чаша на бара, тръгнахме да се качваме към стаята. Заспахме в леглото, после се любихме на терасата (страхотен оргазъм), събудих се, той търкаше нос в моя (в действителността, не в съня). ДА НЕ ЗАБРАВЯ ДА КУПЯ СУХА ХРАНА \"Вибрус Фелин\" с патица. Обичам да се разхождам край водата в часа, когато хората си тръгват от плажа. Обичам името на коктейла \"Американо\", но иначе предпочитам \"Мохито\". Обичам мириса на мента и босилек. Обичам да спя във влака. Обичам картини с пейзажи без хора. Обичам миризмата на тамян в черквите. Обичам кадифе и плюш. Обичам да обядвам в градина. Обичам Ерик Сати. ДА КУПЯ ПЪЛНАТА КОЛЕКЦИЯ НА САТИ. Страх ме е от птици (особено от гълъби). Да се сетя и други \"страх ме е\". Като вляза във вагона в метрото, веднага преброявам \"възможните\" мъже. (Никога не съм срещала такива в метрото.) Трябва да скъсам с Ерве. Ерве е досадник, ужасно е да скучаеш с досаден мъж. Обичам огъня в камината. Обичам мириса на горящо дърво. Мириса на дървен огън. Скъсах с Ерве. Не обичам да скъсвам. Мисли да напишеш и други \"не обичам да\". Беше почти единайсет вечерта. Лоран още седеше на пода, вече заобиколен от разни предмети, и не можеше да се откъсне от червеното тефтерче на фирма \"Моулскин\", в което непознатата бе излагала мислите си на десетки страници. Имаше задрасквания, подчертавания, цели фрази с главни букви. Почеркът бе елегантен и гъвкав. Явно беше писала под влияние на моментните си настроения, сигурно по тераси на кафенета или в метрото. Лоран беше омаян от размишленията ѝ – несигурни, вълнуващи, налудничави, чувствени. Сякаш беше отворил врата към ума на жената с лилавата чанта и макар че се чувстваше донякъде неудобно, не можеше да се откъсне от тефтерчето. Дойде му на ум един цитат от Саша Гитри: \"Да гледаш някого, докато спи, е като да четеш писмо, което не е адресирано до теб\".Бутилката вино беше наполовина изпита, а телешкото така си и остана на кухненския плот. Първото, което извади, бе парфюм в черен стъклен флакон – \"Хабанита\" на \"Молинар\". Пръсна малко и усети аромата на иланг-иланг и жасмин. После излезе връзката ключове с позлатена плочка с гравирани йероглифи. Последва малък бележник-календар с оградени часове и дати на срещи, имена, няколко фамилии. Нито един адрес, нито един телефонен номер. Беше още началото на януари, затова бяха запълнени само първите петнайсет дни. Лоран знаеше модела – на рафта с канцеларски материали в \"Червената тетрадка\" и той продаваше подобни. Но собственичката не беше написала името и адреса си на първата страница, където имаше специално място за това. Последната записка беше за предишната вечер: часа, вечеря Жак и Софи + Виржини. И тук ни адрес, ни телефон. За следващата седмица имаше само една отметка за четвъртък: 18 часа, химическото (роклята с презрамки). После излезе също лилава кожена чантичка за гримове и тоалетни принадлежности, вътре имаше и голяма четка, чиято мекота той опита на бузата си. Позлатена запалка, черна химикалка \"Монблан\" – може би с нея бяха водени записките в тефтерчето с мислите, пакетче бонбони със сладка папрат, той лапна едно драже и то веднага придаде интересен горски привкус на виното \"Фиксен\", малкабутилка вода \"Евиан\", шнола за коса с голямо синьо цвете от плат, два червени пластмасови зара. Лоран ги хвърли на пода. 5 и 6. Добър резултат. Рецепта за телешко с ориз, откъсната от женско списание, \"Ел\" най-вероятно. Пакетче носни кърпички. Зарядно за мобилен телефон, но, разбира се, нито телефон, нито портфейл. И никакъв документ за самоличност. В сгънат плик имаше четири цветни снимки. Мъж на около шейсет години със сиво-бели коси, облечен с червено поло и бежов панталон. Усмихваше се, застанал пред борова гора. До него стоеше руса жена на същата възраст с лилава рокля и черни очила, протегнала ръка към човека, който снима. Снимката беше правена преди двайсет, дори трийсет години. На следващата се виждаше много по-млад мъж с къса кестенява коса, и той прав пред ябълково дърво. Третата беше на къща с градина и голямо дърво. Не можеше да се разбере къде е правена, нито имаше някакъв надпис, както и на другите, впрочем. Близки хора и спомени, които не даваха никаква информация, единствено собственичката на чантата можеше да ги идентифицира. Предметите край нямаха. Лоран реши да вади по няколко наведнъж. Бръкна в левия страничен джоб и извади едновременно културния справочник \"Парископ\", мехлем за устни, пакетче ефералган, фиба за коса и една книга. \"Среднощно произшествие\" на Патрик Модиано. Лоран се вцепени, значи непознатата беше почитателка на Модиано, автора, който обичаше загадките, спомените и търсенето на самоличност Самият Модиано сякаш му даваше знак. От коя ли година беше романът? Не помнеше точно, някъде около 2000-та Отвори книгата, за да види годината на първото издание. \"Галимар, 2003\" беше отпечатано в долния край на първата страница вляво, а през дясната прозираше надпис на ръка. Лоран обърна страницата и видя два реда, написани с мастило под заглавието: \"На Лор за спомен от срещата ни в дъжда. Патрик Модиано\". Редовете затанцуваха пред очите му. Модиано, най-неуловимият френски писател. От години не се появяваше на срещи с читатели, много рядко даваше интервюта. Кратките му, сякаш колебливи сентенции, пълни с многоточия, бяха станали легендарни. Самият той беше станал загадка, която читателите се опитваха да разгадаят от роман в роман вече четирийсет години. Автограф от него, направо невероятно. Но редовете бяха пред очите му. Авторът на \"Улица \"Тъмните магазинче- та\" поне му беше разкрил малкото име на жената с лилавата чанта.", "date": "2017.09.23", "title": "Откъс от \"Жената с червеното тефтерче\" на Антоан Лорен"}
{"url": "http://www.dnevnik.bg/sport/2017/09/23/3046921_evropeiskata_komisiia_shte_reshava_dali_vezenkov_shte/", "text": "Участието на  Александър Везенков  в квалификациите за световното първенство по баскетбол в Япония зависи от Европейската комисия. От ФИБА Европа се обърнаха към този орган, след като не успяха да постигнат договорка с Евролигата. Ръководството на най-силния европейски турнир не иска да пуска играчи на водещите отбори в националните тимове по време на сезона. Световните квалификации са през ноември, точно когато Евролигата е в разгара си. От европейската централа алармираха Европейската комисия, като се очаква решение след запознаване с всички факти. Молби за промяна в календара има от Германия, Русия, Испания, Гърция, Турция и Италия, все страни, които са засегнати. Всички излязоха с обща петиция, в която се настоява клубовете участници в Евролигата да позволят на своите играчи да бъдат пуснати в националните си отбори. Потърпевши от този кадър в националния отбор на България са Александър Везенков и плеймейкърът Дий Бост. Американецът играе за \"Жалгирис\". Българският отбор  спечели предквалификационния турнир и сега ще играе с Чехия. Исландия и Финландия в пресявките за световното първенство през 2019 г.", "date": "2017.09.23", "title": "Европейската комисия ще решава дали Везенков ще играе за България"}
{"url": "http://www.dnevnik.bg/sviat/2017/09/23/3046962_kitai_ogranichava_iznosa_na_petrol_i_turgoviiata_sus/", "text": "Китай ще ограничи износа на петрол за Северна Корея (КНДР) в съответствие със санкциите на ООН, наложени заради ядрената и ракетна програми на Пхенян. Забранява се и вноса на севернокорейски текстил. Това се казва в изявление на китайското министерство на търговията, съобщи БТА, цитирайки \"Асошиейтед прес\" и \"Ройтерс\". Пекин е последният важен търговски партньор, доставчик на горива и дипломатически съюзник на севернокорейския режим, отбелязва \"Асошиейтед прес\". Износът на рафиниран петрол за Северна Корея ще бъде ограничен до 2 милиона барела годишно. Продажбите на втечнен природен газ ще бъдат забранени изцяло. Не са известни размерите на сегашните китайски енергийни доставки за Пхенян, нито с колко ще бъдат намалени. От 1 октомври Пекин забранява изцяло износа на рафинирани петролни продукти от КНДР. Китай забрани и вноса на севернокорейски текстил от КНДР, съобщава министерството. Забраната влиза в сила незабавно. Текстилът е един от последните големи източници на чужда валута за комунистическия режим след наложените от ООН санкции, по силата на които Пекин спря да купува въглища, желязна руда, морски храни и други стоки. Около 90 на сто от севернокорейската търговия се осъществява с Китай, което означава, че сътрудничеството на Пекин е от ключово значение за всички опити за спиране на севернокорейските програми за ядрени оръжия и ракети с голям обсег.", "date": "2017.09.23", "title": "Китай ограничава износа на петрол и търговията със Северна Корея"}
{"url": "http://www.dnevnik.bg/sviat/2017/09/23/3046903_kmetut_na_istanbul_podade_ostavka_sled_13_godini_na/", "text": "Кадир Топбаш, който бе кмет на многомилионния Истанбул, обяви в събота, че подава оставка от поста. \"Оттеглям се, но не напускам моята партия\", заяви той на пресконференция, на която декларира, че остава член на Партията на справедливостта и развитието. Никога не съм казвал \"Уморих се\" и не оставям общината , затрупана с дългове\", добави той с предупреждение, че опозицията щяла да се възползва от оставката му. В годините на управлението на Топбаш най-големият турски град преживя строителен бум и икономическа експанзия, съпроводени с критики от урбанисти и еколози за някои амбициозни инфраструктурни начинания. Кметът, който преди е работил като архитект, не посочи причина за оставката си, но медиите свързаха решениет с конфликт между него и общинската администрация, предвождана от Партията на справедливостта и развитието. Става дума за 5 решения за промяна предназначението на терени, които той отказа да подпише, но след това общинският съвет отхвърли ветото му с гласовете на партията, припомня в\"Хюриет\". Топбаш е на 72 години, през 1999г. стана кмет на квартал \"Бейоглу\", а пет години по-късно - и на целия град. Сега той казва, че не е обиден от последния спор със съпартийците общински съветници и че винаги е приемал критики, но и че няма да прости неуважителните глупости срещу него. \"Опитахме се да не грешим. Но не бива да бъркате грешките с предателството. На предателите никога не се прощава.\" Топбаш добави, че \"трябва да стоим зад нашия президент като 80 милиона души. Благодаря на хората на Истанбул, на президента, премиера и министрите.\"", "date": "2017.09.23", "title": "Кметът на Истанбул подаде оставка след 13 години на поста"}
{"url": "http://www.dnevnik.bg/sport/2017/09/23/3046928_shef_na_borusiia_dortmund_iska_uefa_da_otneme_tochki/", "text": "Генералният директор на \"Борусия\" (Дортмунд) Ханс-Йоахим Вацке смята, че  УЕФА  трябва да промени наказанието за клубовете, които нарушават финансовия феърплей. Той предлага да ги лиши от точки в шампионата, а не както до момента с парична глоба. \"Не знам много подробности за финансовата дисциплина на другите клубове, това е работата на УЕФА. Мисля, че има квалифицирани хора, които могат да вършат работата си. Но знам точно какво УЕФА не трябва да прави. Не можете да наказвате тези клубове само с финансови санкции. Това е най-лесно за ПСЖ. Катар ще се смее на глобите. Каква е алтернатива? Лишаване от точки в шампионата. Тогава клубовете ще се притесняват за това\", заяви Вацке. В началото на месеца  европейската футболна централа обяви , че ще разследва френския клуб, а процедурата ще продължи няколко месеца. \"Разследващият отдел на комисията за финансов контрол ще проведе редовни срещи, за да може внимателно да оцени цялата документация, свързана с този случай\", се казва в изявлението. Това лято парижани разбиха рекорда за най-скъп трансфер в историята на футбола, след като платиха 222 милиона евро, за да откупят Неймар от \"Барселона\". Освен това френският отбор взе под наем Килиан Мбапе от \"Монако\" с опция да го привлече за постоянно след една година срещу 180 милиона евро. През  летния трансферен прозорец, който затвори вчера , ПСЖ купи и защитника на \"Реал сосиедад\" Юри Берчиче за 16 милиона евро. В същото време парижани осъществиха само три продажби - Серж Орие в \"Тотнъм\" за 23 милиона, Блес Матуиди в \"Ювентус\" за 20 милиона и Жан-Кевин Огюстен в \"Лайпциг\" за 13 милиона. В рамките на няколко седмици \"Борусия\" е поредният клуб, който недоволства срещу ПСЖ. Преди това ръководството на  испанската Ла Лига поиска санкции за парижани .", "date": "2017.09.23", "title": "Шеф на \"Борусия\" (Дортмунд) иска УЕФА да отнеме точки на ПСЖ"}
{"url": "http://www.dnevnik.bg/sviat/2017/09/23/3046970_makedoniia_e_priiatel_sus_susedite_si_i_orientirana/", "text": "Република Македония днес е свободна, сигурна и стабилна. Република Македония е приятел на съседите си и е твърдо ориентирана към пълна интеграция в НАТО и Европейския съюз, заяви в речта си пред Общото събрание на ООН в петък македонският премиер Зоран Заев, съобщи МИА, цитирана от БТА. Той допълни, че четвърт век след присъединяването си към ООН Македония все още има отворен въпрос с Гърция във връзка с името си и посочи, че двете страни прилагат мерки за изграждане на доверие. \"Нашата политика е базирана върху решаването на проблемите чрез диалог и сътрудничество. Ние се надяваме, че това може да вдъхнови други и да отвори нов подход към двустранното сътрудничество в нашия регион. Като позитивна стъпка, позволете ми да посоча подписването на договора за сътрудничество и добросъседски отношения с България. Това е споделен успех на нашите две страни\", каза още Заев.", "date": "2017.09.23", "title": "Македония е приятел със съседите си и ориентирана към НАТО, обяви премиерът Заев пред ООН"}
{"url": "http://www.dnevnik.bg/biznes/2017/09/23/3046935_moodys_poniji_reitinga_na_velikobritaniia_sled_rechta/", "text": "Агенция \"Муудис\" ( Moody's) понижи оценката си за кредитния рейтинг на Великобритания малко след важна реч на премиера Тереза Мей пред европейски лидери във Флоренция. Според специалистите на агенцията плановете на правителството да намали дълговете бреме са дерайлирали и Брекзит ще повлияе тежко на икономиката. \"Муудис\" лиши страната от най-високия инвестиционен рейтинг ААА през 2013г., а сега петата по големина икономика в света е оценена на Аа2. От пика на финансовата криза през 2010г. досега бюджетният дефицит бе намален от около 10% на 2.3% от БВП. Но агенцията смята, че перспективите за публичните финанси значително са се влошили, тъй като правителството на Мей е смекчило усилията си за ограничаване на разходите, започнати от предшественика ѝ Дейвид Камерън и финансовия му министър Джордж Озбърн. От Лондон отвърнаха, че оценките на \"Муудис\" за ефекта от Брекзит върху икономиката са остарели и че Мей е представила амбициозна визия за бъдещите отношения на Обединеното кралство с ЕС. \"Като гледам речта на Тереза Мей, не мисля, че тя съдържа нещо, което да ни накара да променим оценката си\", каза в събота пред Би Би Си служител на \"Муудис\". \"През следващите няколко години имаме много по-малко доверие, че британското правителство ще успее да изпълни плановете си да намали дълговете - а говорим за изключително голямо дългове бреме - или да постигне някаква форма на споразумение с ЕС, която съхранява значителна част от правата, предоставени от членството в съюза\", допълни Алистър Уилсън, управляващ директор за глобалния суверенен риск в \"Муудис\". Решението на агенцията и мотивите към него едва ли ще помогнат на кабинета на Мей и на финансовия министър Филип Хамънд, които са под натиск да увеличат разходите в новия бюджет, чието внасяне в парламента трябва да стане през ноември. \"Муудис\" смята, че ще бъде предложено значително повишаване на разходите заради поети политически ангажименти, а в същото време е изключително спорно, че подобрената събираемост ще компенсира съкращаването на данъци. Поради това бюджетният дефицит ще остане в следващите години в рамките на 3-3.5% от БВП. Досегашните планове бяха до 2021-2022 година той да се свие под 1%. През 2019г. публичният дълг ще достигне около 93% от БВП, което означава, че страната остава една от малцината в Европа с растящ дял на дълговете. Под бюджетния натиск от Брекзит икономиката ще се забави и от очакваните 1.8% през 2017г. темпото ще намалее до 1% догодина. Едва ли в обозримо бъдеще растежът ще се върне към дългогодишната си тенденция. В \"Муудис\" смятат още, че едва ли Великобритания ще успее да си осигури такова споразумение за свободна търговия с ЕС, че да се компенсира в значителна степен напускането на съюза. На фона на всички тези новини има и една добра - перспективата в новата оценка е стабилна, което означава, че в следващите до 18 месеца не се предвижда корекция надолу.", "date": "2017.09.23", "title": "Moody's понижи рейтинга на Великобритания след речта на Мей"}
{"url": "http://www.dnevnik.bg/sviat/2017/09/23/3046972_zemetresenie_koeto_moje_da_e_ot_iadren_vzriv_e/", "text": "Земетресение с магнитуд 3.4 по скалата на Рихтер е регистрирано от китайския сеизмологичен център в североизточната провинция на Северна Корея Хамгьон-Пукто. Епицентърът е приблизително на същото място, като на предишното плитко земетресение от 3 септември,  което се оказа, че е предизвикано от изпитание на ядрено оръжие . Това дава основание за твърдения, че е възможно режимът в Пхенян да е направил нов тест в рамките на своята ядрена програма. Земетресението е регистрирано в 16:29 часа пекинско време (11:29 българско) на дълбочина от нула метра. Геофизическият институт на Китай заяви, че става дума за \"вероятна експлозия\". Според агенцията, следяща за неразпространение на ядреното оръжие, това е \"необичайна сеизмична активност\", която се проучва и подробностите ще бъдат обявени по-късно. Метеорологичният институт на Южна Корея не изключва това да е обичаен трус, защото не засича характерни звукови вълни, създавани от изкуствено предизвикани земетресения. Предишният ядрен опит бе засечен от американския геофизически институт първоначално с магнитуд 5.6 и дълбочина от 10 км, но после данните бяха коригирани на магнитуд 6.3 и дълбочина 0 км. Сегашното земетресение е много по-слабо от всички 6 ядрени опита - първият от октомври 2006г. бе с магнитуд 4.3. Новината идва в края на седмица, през която лидерите на САЩ и КНДР си размениха остри реплики. Във вторник, пред общото събрание на ООН,  Доналд Тръмп обяви , може да се наложи САЩ да унищожат изцяло Северна Корея, освен ако Пхенян не намали ядрените си опити. В петък  Ким Чен Ун пък репликира , че ще укроти с огън ненормалния американски изкуфял старец.", "date": "2017.09.23", "title": "Земетресение, което може да е от ядрен взрив, е регистрирано в Северна Корея"}
{"url": "http://www.dnevnik.bg/photos/2017/09/23/3045809_fotogaleriia_germanskiiat_rujdiv_poias_e_nai-golemiiat/", "text": "Металургичният комбинат в Дуисбург предлага работа на 3000 души, преди да затвори врати през 1985 г. Днес неизползваната фабрика е като исторически парк, показващ индустриалното наследство на града и дава работа на десетки куратори, художници и атлети.", "date": "2017.09.23", "title": "Фотогалерия: Германският \"ръждив пояс\" е най-големият тест за социалдемократите"}
{"url": "http://www.dnevnik.bg/sport/2017/09/23/3046976_cska-sofiia_kum_fenovete_ne_obijdaite_sudiite_koito_sa/", "text": "Ръководството на  \"ЦСКА-София\"  излезе с декларация до феновете си по повод мерките, които предприема Българският футболен съюз за агресията на стадионите и обидите към противниците. Както е известно президентът на \"Славия\" Венцеслав Стефанов изрази недоволството си от отношенето на привържениците на другите отбори. Комисията за етика и феърплей към  БФС  обяви, че ще предприеме мерки, за да \"наложи толерантност и спортсменство по футболните терени в България\". \"В това няма нищо лошо и ние адмирираме всяка инициатива. Тези санкции могат да имат доста неприятни последствия за клуба, но според нас нещата започват да приличат на своеобразен диктат от позицията и ограничаване правото на феновете на свободно мислене\", казват от \"Българска армия\" в декларацията си. От клуба призовават феновете си да няма псувни по съдии и съперници, а запалянковците да негодуват с \"много по-позитивен и приятелски да изказват мнението си за тях\". \"В случай на несправедливи решения, които ощетяват отбора ни, ви съветваме да бъдете учтиви към тях, да не нагрубявате тяхната крехка психика и роднини, за да не се стига до нови грешни отсъждания срещу нас\", допълват от клуба с уточнение да се използва \"хубавия български книжовен език\". От \"ЦСКА-София\" дори обещават да предприемат инициативи за издаване на помагало и наръчник за позволените за скандиране думи, фрази и призиви по стадионите. Часове по-рано главният мениджър Стойчо Стоилов за пореден път нападна БФС и съдиите. Това се случи след успеха с  3:0 над \"Дунав\" (Русе) . \"От една година ме заболя устата да говоря. След мача във Варна мисля, че няма какво повече да коментираме съдиите. Там вече паднаха всички маски и се видя, че по всякакъв начин футболният съюз се мъчи да ни спре\", отсече Стоилов.", "date": "2017.09.23", "title": "\"ЦСКА-София\" към феновете: Не обиждайте съдиите, които са с крехка психика"}
{"url": "http://www.dnevnik.bg/bulgaria/2017/09/23/3046438_zashto_lekarite_ot_bolnicata_ne_mogat_da_iztichat_da/", "text": "Обществото реагира остро на случай пред \"Пирогов\" в четвъртък -  човек бил блъснат на метри от входа на болницата, но от там отказали да излязат и да му помогнат , а казали на очевидците да се обадят на номера за спешна помощ 112 и да чакат линейка.  Директорът на \"Пирогов\" Асен Балтов защити служителите си с няколко причини за реакцията им  и на първо място с това, че няма такъв екип, който да се отзовава на сигнали за инциденти извън територията на болницата. \"Не е въпрос на желание дали да помогнем, а на организация на работата\", обясни за \"Дневник\" председателят на Националната асоциация на работещите в Спешната медицинска помощ д-р Десислава Кателиева. По думите й дори да излязат навън, лекарите от болницата нямат много поле за реакция без необходимото оборудване, което има в линейката, но не и в болницата. Освен това така ще оставят хората, чакащи вътре, чиито животи също ще са застрашени без надзор. По закон?  \"Няма нормативна наредба за спешните отделения и служителите им. Това, че не бива да напускат работните си места и да оказват спешна помощ извън болницата го пише в правилника за вътрешния ред на всяко лечебно заведение\", казва Кателиева. Т.е. не става дума за бюрократично затруднение, което беше една от критиките в случая, а за ред и вид на работата. Става въпрос за два различни вида спешна помощ - болнична и извънболнична, посочва представителят на работещите в тази специалност. В стандарта за спешна медицинска помощ (макар че в момента той се редактира), никъде не е заложено работещите в спешните отделения на болниците да напускат и да оказват помощ извън лечебните заведения, независимо на какво разстояние. Това би било абсурдно, казва Кателиева. Те не разполагат с лекарски чанти и оборудване, каквото има в линейката за безопасния транспорт на пациента, нито пък имат мобилна апаратура, с която да окажат помощ, нито имат право изобщо да извършват подобна дейност. Освен това напускайки работното си място, лекарите от болницата биха застрашили пациентите, които се нуждаят от спешна помощ пред кабинетите си. \"В условия на спешност ти си поел ангажимент към всеки един, който е влязъл в това спешно отделение. Нашите пациенти понякога се влошават за минути, а ти в това време може да си на улицата да спасяваш друг, но може да загине този в шокова зала, или който ти е в коридора, или който си пратил на изследване\", изборява Десислава Кателиева. Разграничение между екипите и задълженията на Центровете за спешна медицинска помощ и тези в спешните болнични отделения - т.е. за извънболнична и болнична спешна помощ, има още от 2007 г., уточнява тя. Болничните спешни отделения са на подчинението на директора на болницата и напускайки работното си място се противопоставяш на него и на преките си отговорности. При самоволно напускане те могат да бъдат уволнени и това важи за всякакви работни позиции, не само за лекарските, казва тя. За няколко метра...  Основното чудене е, щом инцидентът е станал толкова близо до болницата, защо човекът просто не е бил пренесен веднага вътре от служителите - с количка, с носилка или дъска. \"Каква е разликата да го пренесат двама човека от \"Пирогов\" от това да беше успял да се довлачи сам до входа и да прекрачи прага, за да бъде приет по спешност като пациентите вътре?\", попитахме. \"С какво да го пренесат?\", отвърна Кателиева. По думите й \"Пирогов\" и болничните спешни отделения като цяло не разполагат със специалните травматични носилки, които могат да се спуснат до земята, а да се мести блъснатият човек без такова оборудване, или без шийна яка, или каквото е необходимо, е изключително опасно и може да го парализира завинаги. \"Ако ме извикат от болницата и кажат тук отпред е блъснат човек, аз какво да взема? Бинт, шийна яка, кръвна банка, как да знам. Ако отида с две ръце, не се отличавам по нищо от останалите свидетели. Просто лекарите в лечебните заведения не сме оборудвани по никакъв начин с необходимото за извънболнична помощ. Не сме и оторизирани\", казва специалистът по спешна медицина. Обяснява, че самата тя неведнъж е попадала в такава ситуация и единственото, което може да направи без да разполага с каквото и да е оборудване и за да не поставя в риск пациента, е да чака пристигането на линейката. \"Ако този пешеходец, за който говорим, е имал гръбначно-мозъчна травма, качен на каквато и да е количка, на носилките на \"Пирогов\", които не са падащи до земята, и без алуминиеви лопати, за да го вдигнат както трябва, без шийна яка... този човек можеше да го обездвижат за цял живот\", казва тя. Въпрос на стандарт Тук не става въпрос за нежелание да помогнеш, а за стандарт на реакцията и какво е най-правилно да се направи, повтаря отново Кателиева. Стандартите за триаж или оценката на спешния случай и подбор на действията на спешните екипи при пострадал на улицата са ясно определени и изискват линейката да дойде на мястото, и дотогава човекът да не се мести. В продължение на 120 години са усъвършенствани тези протоколи за действие и те са направени изцяло в интерес на пациентите, посочва тя. \"Ако тръгнем по пътя на емоцията - човекът да го качим на кола и да го закараме бързо до болницата, или пък да го сложими на някоя от количките на \"Пирогов\", някой някак си да го довлачи до болницата и лекарят да остави другите пациенти и веднага да му обърне внимание - в единия случай застрашаваме живота на тези, които оставяме, в другия - на този, който уж спасяваме.\", коментира специалистът. \"В САЩ и част от европейските държави дори да си професор по спешна медицина ти нямаш право да пипаш пациента, докато не дойдат парамедиците\", посочва Кателиева. Има и такъв случай в опита си - дете, пострадало пред очите й. Тя веднага понечила да действа като обяснила, че е спешен лекар, но всички околни, включително родителите на детето, се възпротивили. Обаче в чужбина работят страшно много мобилни екипи, а в болниците и спешните им отделения се наливат много пари за специализирани отделения и реанимации, които имат възможност за бързи реакции във всякакви ситуации. Такива ние нямаме, а за да имаме са необходими много средства, техника и хора, каквито също нямаме, обобщава накрая.", "date": "2017.09.23", "title": "Защо лекарите от болницата не могат да изтичат да приберат ранен човек отвън"}
{"url": "http://www.dnevnik.bg/biznes/2017/09/23/3047002_otkuput_za_brekzit_shte_e_45_mlrd_evro_izchisli_taims/", "text": "Британското правителство е готово да изплати 40 млрд. паунда (45.18 млрд. евро) на Европейския съюз по поети финансови задължения при излизането си от състава му, изчисли британският вестник \"Таймс\", цитиран от ТАСС. Калкулацията е направено  на база програмната реч за Брекзит , която премиерът Тереза Мей произнесе във Флоренция. Откупът за Брекзита, както го кръстиха медиите на Острова, се състои от два компонента. Единият от тях са потвърдените от Мей във Флоренция задължения на Лондон да направи вноските си в ЕС до приключването на сегашния бюджетен период, разчетен до 2020 г, които са за 20 млрд. паунда. Вторият компонент в примерно същия размер са други задължения на Великобритания, които според вестника ще бъдат обсъдени отделно, като плащанията по тях могат да бъдат разсрочени за много години. Преговорите между Лондон и Брюксел за условията за \"развода\" започнаха на 19 юли т.г. и трябва да продължат до ноември 2018 г., след което страните ще имат половин година за ратификация на постигнатите договорености в националните парламенти. Четвъртият кръг от преговорите е насрочен за 25 септември. По-рано днес  дойде новината, че агенция \"Муудис\" ( Moody's) понижава оценката си за кредитния рейтинг  на Великобритания малко след важна реч на премиера Тереза Мей пред европейски лидери във Флоренция. Според специалистите на агенцията плановете на правителството да намали дълговете бреме са дерайлирали и Брекзит ще повлияе тежко на икономиката.", "date": "2017.09.23", "title": "Откупът за Брекзит ще е 45 млрд. евро, изчисли \"Таймс\""}
{"url": "http://www.dnevnik.bg/bulgaria/2017/09/23/3047007_uchenikut_bil_svoi_uchitel_s_kol_ostava_v_aresta/", "text": "Районният съд в Асеновград остави в ареста 17-годишния ученик от 12 клас в Селскостопанската гимназия в Садово, който  нанесе побой над учителя си , предаде радио \"Фокус\" – Пловдив, позовавайки се на съобщение от пресцентъра на институцията. Според магистратите ученикът трябва да остане в ареста заради високата обществена опасност на деянието му. В съдебната зала са били представени две изготвени характеристики – от учебното заведение и полицията, според които ученикът не е осъждан, но е имал хулигански прояви и проявява склонност към агресия. Според съдебния състав всичко това води до извод, че е възможно 17-годишният младеж да извърши друго престъпление. Максималната присъда по закон, която може да получи обвиняемия, е две години затвор. Инцидентът стана на 19 септември, като причината е, че учителят направил забележка на висок глас на няколко ученици, които отваряли наред вратите на кабинетите, тъй като не знаели какъв час имат. 17-годишният ученик бе задържан за 72 часа. Бяха му повдигнати две обвинения – за хулиганство, извършено с изключителна дързост и цинизъм, както и за нанасяне на лека телесна повреда на неговия преподавател. Заради инцидента бяха задържани още двама ученици, но се установи, че не са участвали в деянието.", "date": "2017.09.23", "title": "Ученикът, бил свой учител с кол, остава в ареста"}
{"url": "http://www.dnevnik.bg/photos/2017/09/23/3046845_fotogaleriia_borbata_za_jenski_mejdu_elenite_v/", "text": "Ричмънд парк е възникнал като парк за елени по времето на Чарлс първи (1626-1649). Днес в парка живеят около 600 елена. Женските се разгонват втората половина на септември и в този момент започват и битките между мъжките индивиди. Агенция Ройтерс публикува снимки от битките между мъжките екземпляри.", "date": "2017.09.23", "title": "Фотогалерия: Борбата за женски между елените в Ричмънд парк"}
{"url": "http://www.dnevnik.bg/sport/2017/09/23/3047005_barselona_e_izkushil_dembele_s_pet_puti_po-visoka/", "text": "Платформата за футболни разкрития \"Футбол лийкс\" публикува интересни подробности от договора на Усман Дембеле с \"Барселона\". Французинът, който премина на \"Камп ноу\" от  \"Борусия\" (Дортмунд)  през лятото за 105 млн. взима пет пъти по-висока заплата в Испания. Според \"Шпигел\", който се позовава на информация от \"Футбол лийкс\", в Германия Дембеле е получавал около 2.4 млн. евро годишно, а на \"Камп ноу\" базовата му заплата е 12 млн. евро. При това нападателят е получил 3 млн. евро при подписа си с каталунците. В контракта има най-различни бонуси, като един от най-интересните е при требъл на \"Барселона\" - титла в Испания, Купата на краля и Шампионската лига. Тогава  Дембеле  ще вземе още 3.3 млн. евро допълнително. В договора фигурира и \"специален бонус\" от 6.7 млн. евро, но \"Шпигел\" и \"Футбол лийкс\" нямат информация за какво се отнася той. \"Борусия\" ще получи сумата от 105 млн. евро по трансфера на два транша, а освен това запазва и сериозни бонуси за следващите години. \"Барселона\" ще плаща по 4.5 млн. евро съответно при 25-ия, 50-ия, 75-ия и 100-ия мач на Дембеле за каталунците. Общият размер на бонусите за германският клуб е 40 млн. евро. 115 млн. гарантирани за Коутиньо \"Футбол лийкс\" публикува и различни писма разменени между \"Барселона\" и \"Ливърпул\" за  Филипе Коутиньо . Каталунците искаха да го привлекат за заместник на Неймар, който отиде в ПСЖ, но не успяха да се разберат с червените от \"Анфийлд\". Според имейлите, \"Барселона\" е гарантирал 115 млн. евро на Коутиньо при 5-годишен договор. Неговият агент пък е имал обещан бонус от 10 млн. евро, ако успее да осъществи трансфера под границата от 100 млн. паунда. Невероятната заплата, която \"Барселона\" е бил готов да дава на бразилеца би го наредила сред най-скъпоплатените на \"Камп ноу\", след Луис Суарес и пред местните любимци Жерар Пике и Андрес Иниеста. Това е двойно повече от сегашните 150 хил. паунда на седмица, които Коутиньо получава в \"Ливърпул\". Едно от писмата между спортния директор на червените Майкъл Едуардс до Оскар Грау, председател на Борда на директорите на \"Барселона\", гласи: \"За съжаление Филипе няма да бъде продаден на никаква цена, защото както знаете наскоро той поднови своя договор с нас\". Следва оферта на \"Барселона\" от 90 млн. евро, плюс 40 млн. бонуси, което води до нов отказ: \"Бих искал да ви помоля да се въздържате от публични коментари и обяснения, защото никаква сума няма да ни накара да размислим\".", "date": "2017.09.23", "title": "\"Барселона\" е изкушил Дембеле с пет пъти по-висока заплата"}
{"url": "http://www.dnevnik.bg/bulgaria/2017/09/23/3047014_parlamentarizmut_i_choveshkite_prava_mishenite_na/", "text": "Основните мишени на новите десни популисти в Западна Европа са парламентарното управление и човешките права. Тази теза разви в лекцията си Никос Аливизатос, който е почетен професор по конституционно право в Атинския университет и представител на Гърция във Венецианската комисия към Съвета на Европа, на дискусия \"Популизмът като предизвикателство за европейския конституционен ред\" организирана от Европейски съвет за външна политика в София. Лекция на Аливизатос започна с припомняне на срещата състояла се на 21 януари миналата година в Кобленц, ден след инагурацията на Доналд Тръмп, на \"най-видните\" политици от дясното крило в Европа - Марин льо Пен, нейният холандски колега Герт Вилдерс, и Матео Салвини, лидерът на \"Северна Лига\". Те всички са поканени от Фрауке Петри, лидерката на \"Алтернатива за Германия\". \"Ние сме началото на патриотичната пролет в Европа\", каза тогава Вилдерс, а Льо Пен припомни победата на Тръмп и Брекзит с думите: \"През 2016 г., Англосаксонския свят се пробуди. През 2017 г. съм сигурна, че ще бъде изгревът на хората на Континента\". Аливизатос припомня, че тълпата е скандирала \"Lügenpresse\" (\"Лъжлива преса\"), термин използван нацистите през 20-те години за компроментиране на независимите вестници. Власт на масите Атаките срещу парламентарното управление обикновено започват под формата на остра критика срещу \"елитите\", който са \"банкерите\", \"богатите\" и най-често \"бюрократите от Брюксел\", смята Аливизатос. Според наблюденията му, през повечето време атаките са насочени и към политическия елит, като депутати, министри и партийни лидери. Като пример за атака от такъв тип Аливизатос посочи цитат от речта на Доналд Тръмп при президентстката му инагурация: \"Политиците просперират, но фабриките затварят и работните места намаляват. Статуквото защити себе си, но не и гражданите на страната ни. Техните победи не са нашите победи, техният триумф, не е нашият триумф и докато те празнуват в нашата столица, борещите се за оцеляване семейства в нашата страна нямат повод за празник\". С други думи, до сега, законите бяха гласувани във Вашингтон и решенията бяха взимани не в полза на народа, а в интерес на няколко щастливци, коментира Аливизатос. Тръмп е казал още, че церемонията \"има много специално значение, защото днес ние не просто прехвърляме властта от една администрация на друга или от една партия в друга, но отнемаме властта от Вашингтон и я връщаме на вас, хората\". В лекцията си Аливизатос обърна внимание на прославянето на референдумите, като единственото средство за изразяване на народната воля от популистите. Това, според него е грубо ласкателство на народа. Той припомни, че Льо Пен в интервю за преизборната си кампания за президентските избори във Франция обеща два референдума. Алексис Ципрас, който е от другата страна на политическия спектър също обеща да включи в конституцията на Гърция четири различни референдума, защото в демокрациите решенията трябва да се взимат от народа, а не от технократите. Аливизатос смята, че по този начин, от референдумите, съчетани с изпълнителното законодателство, се очаква не само да допълват, но и да заместят обикновения законодателен процес в парламента. Професорът припомня, че в наши дни въпросите на които може да се даде отговор с \"да\" или \"не\" са много малко. Според него най-важното качество на представителното управление не се крие в техническите му предимства, тъй като в цифровата ера проблемите с комуникацията и участието на хората от дома в откритите дебати могат лесно да се решат лесно. Аливизатос мята, че дебатът в парламента с физическото присъствие на участниците и обмена на аргументи не може да бъде заменен от никакво друго средство за обсъждане или комуникация. Той вярва, че парламентарното управление е единствената форма, която може да гарантира, че правилните въпроси са поставени публично и че отговорите на тези въпроси се обсъждат открито и отговорно, по начин, който благоприятства консенсус и нюанси, а не се превръща в догматични избори, между черно и бяло. \"Чрез систематична атака срещу професионалните политици поддръжниците на \"патриотичната революция\" всъщност атакуват този вид дебат. При това те нападат самата демокрация. Защото, както показват годините на крайностите през миналия век, демокрацията е или представителна, съвещателна и склонна към компромис, или изобщо няма демокрация\", каза Аливизатос в лекцията си. Правата на човека само за някои Правата на човека и тяхното спазване чрез върховенството на закона, е вторият стълб на модерната демокрация, смята Аливизатос. Участниците във срещата в Кобленц не застават открито срещу човешките права, а отказват да признаят тяхната универсалност и изтъкват необходимостта от тяхното избирателно прилагане, каза още Аливизатос и даде пример с бежанската криза. Той припомни отричането на разнообразието и мултикултурализма за сметка на \"националната чистота\". Част от атаката срещи човешките права, според него са и критиките към европейските съдии и публикуването на техни снимки на първите страници на таблоидите с етикети \"враговет на народа\". Аливизатос смята, че формата на режима, която гореспоменатите лидери имат \"в главите си\" имат следните общи черти:  превъзходството на референдума като средство за изразяване на народната воля, в ущърб на парламента и стандартния законодателен процес. Все повече въпроси ще бъдат регламентирани чрез изпълнителни заповеди или чрез неясни законодателни инициативи, които да бъдат предоставени на изпълнителната власт в името на народната воля.  отговорността на изпълнителната власт ще бъде носена пред новите социални мрежи, а не по институционален начин пред парламента. Ще се измерва чрез проучвания на общественото мнение, а не чрез институционализирани методи. , проверките и ревизиите ще загубят голяма част от ефективността си. По-специално съдебната система ще страда от тази тенденция, тъй като ще има системно отричане на компетентността на съдиите да решават въпроси, които не се отнасят до частни спорове и криминални дейности. , човешките права ще бъдат отречени за чужденците, а на гражданите на държавите ще бъдат ограничени в името на преобладаващото обществено усещане или на обществения интерес, които ще бъдат определяни всеки път от правителството. Нелиберални или автократични демокрации? Нелиберални демокрации (Illiberal democracies), е един от термините, които най-добре описва тенденциите при новите популистки политически движения. Фразата е \"изобретена\" от колумниста на \"Вашингтон пост\" Фарийд Закариа, като описание на режими в които има избори, но гражданите са \"отрязани\" от процеса на взимане на решение, поради липса на граждански свободи. Друг израз е \"пост-истина демокрации\", но Аливизатос смята, че най-точното описание е \"авторитарна демокрация\", защото \"демокрацията я има, след като има избори, но волята на народа е подправена, а човешките права не са ефективно защитени, тъй като независимостта на съдебната власт е застрашена, ако ли не и отменена\". Каквото и да е определението, трябва да се съгласим, че ако не сме готови, като юристи и преди всичко, като граждани, да се противопоставим ефективно на тези тенденции, през следващите години, ако ли не и през следващите месеци,  , завърши лекция си Аливизатос.", "date": "2017.09.23", "title": "Парламентаризмът и човешките права – мишените на десните популисти"}
{"url": "http://www.dnevnik.bg/sport/2017/09/23/3047097_bez_neimar_psj_ne_uspia_da_pobedi_monpelie/", "text": "ПСЖ допусна грешка стъпка в Лига 1 и позволи на преследвачите си да го доближат. Без голямата си звезда парижани стигнаха само до 0:0 като гост на \"Монпелие\", изигравайки най-слабия си мач от началото на сезона. За 90 минути футболистите на  Унай Емери  регистрираха само един точен удар, тяхно най-лошо постижение от август 2016 г., когато отправиха един удар към вратата на \"Монако\". Най-добрият футболист в мача беше 40-годишният защитник на домакините Виторино Илтон, който уверено водеше своите съотборници. Ветеранът спечели всички единоборства и отчая Килиан Мбапе и Единсон Кавани. Неймар не игра в този мач заради лека контузия в крака, но би трябвало да бъде на линия след няколко дни, когато ПСЖ се изправя срещу \"Байерн\" (Мюнхен). В неговото отсъствие всички надежди бяха свързани с Мбапе и Кавани, но и двамата се отчетоха със сериозни пропуски. През втората част футболисти на  ПСЖ  поискаха дузпа за нарушение на Педро Мендеш, но не получиха такава. След седем кръга парижани са начело с 19 точки, а вторият \"Монако\" е с 18. \"Сен Етиен\" заема третата позиция с 13 точки и мач по-малко.", "date": "2017.09.23", "title": "Без Неймар ПСЖ не успя да победи \"Монпелие\""}
{"url": "http://www.dnevnik.bg/sviat/2017/09/23/3047104_evakuaciia_na_ostrov_bali_zaradi_opasnost_ot_izrigvane/", "text": "Над 14 000 души напуснаха домовете си на остров Бали, след като индонезийските власти обявиха най-висока степен на тревога поради опасност от изригване на вулкан, предаде ДПА, цитирана от БТА. Късно снощи властите определиха нивото на тревога за района на планината Агун в областта Карангасем до 4-та степен, обявявайки, че има непосредствена опасност от изригване на вулкана. Жителите на околните села са били превозени с камиони до временни убежища в правителствени сгради, спортни зали и на открити пространства, съобщи представител на спасителните служби. Някои от тях са взели със себе си мотоциклети, дюшеци и дори добитък, уточни той. Над 10 000 служители са мобилизирани, за да помагат при евакуацията. Говорител на Националната служба за действия при бедствия отбеляза, че властите осигуряват храна, вода и медицинска помощ на евакуираните. Той подчерта, че Бали остава безопасен за туристите и че летището продължава да работи нормално. За последен път вулканът Агун, висок 3030 метра, избухна през 1963-64 година, отнемайки живота на около 1500 души. Индонезия се намира в Тихоокеанския огнен пръстен - район, известен с честите земетресения и вулканични изригвания. В страната има около 130 активни вулкана.", "date": "2017.09.23", "title": "Евакуация на остров Бали заради опасност от изригване на вулкан"}
{"url": "http://www.dnevnik.bg/bulgaria/2017/09/23/3047102_glavchev_poluchil_uverenie_che_bulgarskoto_malcinstvo/", "text": "Получих уверение, че новият образователен закон няма да промени правата на българското национално малцинство да изучава майчиния си език, заяви председателят на Народното събрание Димитър Главчев след срещите си в Украйна с Мелитополската градска и районна администрация, кметове и българската диаспора в град Приморск. Цитиран от пресслужбата на парламента, той е изразил загриженост по отношение на закона за образованието и закона за административната реформа в Украйна. След всички разговори тук се надявам, че проблеми с изучаването на българския език и запазването на българската идентичност и култура няма да има, добави Димитър Главчев. Исках лично и на място да се уверя в това, отбеляза още той. Във вторник  вицепрезидентът Илияна Йотова настоя  правителството да излезе с аргументирана позиция пред украинските власти срещу нов закон, който ограничава изучаването на майчин език след пети клас в училище. Още същия ден посланикът на Украйна Микола Балтажи увери, че  промяната в обучението в Украйна няма да засегне българското малцинство Ръководствата на районните администрации от Мелитопол, Приморск и Бердянск са благодарили за посещението на българската парламентарна делегация и отбелязали, че това е първата визита на председател на Народното събрание от 15 години насам. Българска парламентарна делегация, водена от председателя на парламента, е на двудневно посещение в Украйна. Заедно с Главчев в Украйна са заместник-председателят на парламента Цвета Караянчева, председателят на Групата за приятелство България – Украйна Милен Михов, нейният заместник-председател Георги Йорданов и народният представител Ахмед Ахмедов. Българските депутати са присъствали на откриването на областен събор на българите от Таврия, посветен на 155-тата годишнина от преселването им и поднесоха цветя пред паметника на Христо Ботев в село Ботево.", "date": "2017.09.23", "title": "Главчев получил уверение, че българското малцинство ще учи езика си в Украйна"}
{"url": "http://www.dnevnik.bg/sviat/2017/09/23/3047108_sasht_demonstriraha_sila_kato_pratiha_boini_samoleti/", "text": "Американски бомбардировачи Бе-1Бе Лансър, ескортирани от изтребители, прелетяха в международното въздушно пространство над морето източно от Северна Корея като демонстрация на сила и за да покажат диапазона от военни опции на разположение на президента Доналд Тръмп, съобщи Пентагонът. За първи път през XXI век американски самолети прелитат на толкова близко разстояние от демилитаризираната зона, което подчертава колко сериозно възприемаме севернокорейското безотговорно поведение, заяви говорителката на Пентагона Дейна Уайт, цитирана от Ройтерс. Тя добави, че това е ясен сигнал, че президентът Доналд Тръмп разполага с множество военни варианти да се справи с всяка опасност. Според вестник \"Уошингтон екзаминър\" бомбардировачите са излетели от базата в Гуам, американската територия, която севернокорейците заплашиха да нападнат през последните месеци. ", "date": "2017.09.23", "title": "САЩ демонстрираха сила, като пратиха бойни самолети близо до Северна Корея"}
{"url": "http://www.dnevnik.bg/sport/2017/09/23/3047116_livurpul_spria_propadaneto_sled_drama_s_pet_gola/", "text": "\"Ливърпул\" записа първа победа в последните си пет мача във всички турнири, след като се наложи драматично над \"Лестър\" с 3:2 като гост. Само  четири дни след като загубиха  на \"Кинг пауър стейдиъм\" в двубой за Купата на лигата, мърсисайдци успяха да си върнат на шампионите за 2016 г. Филипе Коутиньо напомни за най-добрите си дни, като беше в основата и на двата гола на червените, с които тимът поведе с 2:0 преди почивката. Спорен гол на Шинджи Оказаки в 43-ата минута върна надеждите на \"лисиците\", преди да се стигне до драматата след почивката. Първо Хендерсън направи 3:1, а Варди веднага отговори с нов гол, преди да пропусне дузпа за \"Лестър\". Успехът на \"Ливърпул\" го изравни с \"Тотнъм\", като двата тима имат по 11 точки и изостават съотвено с две от \"Челси\" и с пет от лидерите \"Манчестър сити\" и \"Манчестър юнайтед\". И двамата мениджъри Юрген Клоп и Крей Шейкспир направиха по седем промени в състава си от двубоя през седмицата за Купата. Освежаването беше по-добро за \"Ливърпул\", който започна много по-активно и от самото начало показа, че иска да диктува случващото се на терена. В 15-ата минута мърсисайдци вече бяха напред в резултата след гол на Мохамед Салах. Египтянинът засече с глава центриране на Филипе Коутиньо и от много малък ъгъл простреля Каспер Шмайхел. Само осем минути по-късно, бразилецът около когото се разрази истинска сага с  неосъществения трансфер в \"Барселона\" , удвои авансът на гостите. От около 20 метра Коутиньо не остави никакви шансове на вратаря на \"Лестър\", изпълнявайки перфектно пряк свободен удар. Всичко вървеше идеално за червените, които определено бяха по-добрия състав на \"Кинг пауър стейдиъм\" и не показваха признаци на слабата си игра в последните срещи. Старите слабости при статичните положения обаче се проявиха в края на полувремето. При един корнер Симон Миньоле излезе неразчетено, увлечен при взаимно блъскане с Шинджи Оказаки, а защитниците пред него също не играха добре. Топката се насочи към опразнената врата преди Оказаки да я бутне в мрежата. В ситуацията обаче останаха сериозни съмнения дали японецът не извършва нарушение срещу вратаря още при центрирането. След почивката и двата отбора се изнервиха и за треньора Антъни Тейлър стана по-трудно да контролира мача. Домакините потърсиха агресията, докато \"Ливърпул\" предпочиташе да действа по-пестеливо и да чака шансовете си на контраатака. Това се отплати в 68-ата минута, когато капитанът Джордан Хендерсън увеличи аванса на своя тим. Халфът получи отличен пас в наказателното поле, показа хладнокръвие. Финтирайки двама в синьо и вратаря Шмайхел преди да вкара за 3:1. Капитанът на мърсисайдци се разписа във Висшата лига след прекъсване от 372 дни. За последно Хендерсън беше отбелязвал гол срещу \"Челси\" в началото на миналия сезон. По-малко от 60 секунди по-късно обаче \"Лестър\" отговори с нов гол, дело на Варди. Голямата звезда на \"лисиците\" се възползва от грешка на Миньоле, който не изби добре топката и от няколко метра намали с глава. Драмата беше пълна, като в 73-ата минута Миньоле направи нова груба грешка. Белгийският страж тръгна да излиза, за да посреща топката, но се размна с нея и фаулира грубо Варди, получавайки жълт картон, а \"Лестър\" получи право да изпълни дузпа. Варди застана зад топката, но реши да заложи на силата, стреляйки в средата на вратата, което позволи на Миньоле да спаси. Това беше седмата спасена дузпа от общо 15, които са изпълнявани срещу белгиеца във Висшата лига. Процентът му е впечатляващ, след като никой друг вратар няма подобен резултат. Освен това Миньоле е отразил пет от последните осем изстрела от бялата точка. Само секунди по-късно домакините поискаха още една дузпа, след като топката срещна ръката на Емре Джан, но съдиите не видяха положението. В студиото на BT Sport, бившият арбитър Грейъм Пол заяви, че дузпа има. До края на двубоя \"Лестър\" направи всичко по силите си да избегне поражението на собствен терен, но не успя и няма победа в шампионата от 19 август, когато надигра \"Брайтън\". \"Лисиците\" са на 16-о място с едва четири точки от началото на сезона.", "date": "2017.09.23", "title": "\"Ливърпул\" спря пропадането след драма с пет гола срещу \"Лестър\""}
{"url": "http://www.dnevnik.bg/sport/2017/09/23/3047121_borusiia_dortmund_se_otkusna_na_vurha_v_bundesligata/", "text": "\"Борусия\" (Дортмунд) разгроми съименника си от Мьонхенгладбах с 6:1 и се откъсна еднолично на върха в Бундеслигата. Категоричната победа на жълто-черните им позволи да дръпнат с три точки пред  \"Байерн\" (Мюнхен)  и две пред \"Хофенхайм\". Успехът е още по-ценен, защото носи клубен рекорд – пълен актив от 18 точки след първите шест мача и 16 отбелязани гола. Хеттрик за победителите реализира Пиер-Емерик Обамеянг, а първите си два гола с екипа на тима от Дортмунд реализира Максимилиан Филип. Юлиан Вайгъл също се разписа за тима си, а почетното попадение за гостите беше дело на капитана Ларс Щиндъл. Това беше и първи допуснат гол в Бундеслигата за сезона. Преди сблъсъка с  \"Реал\" (Мадрид)  в Шампионската лига новият треньор на \"Борусия\" (Дортмунд) Петер Бос даде почивка на Марк Бартра, Нури Шахин, Шинджи Кагава и Андрий Ярмоленко, но всички други звезди на домакините играха. Срещата започна сравнително \"тихо\", като началото не предвещаваше фойерверките, които се разразиха по-късно. В 26-ата минута Обамеянг се оказа непокрит след центриране от фаул, но уцели гредата. Само две минути по-късно обаче габонецът намери Максимилиан Филип в наказателното поле и младокът откри. Дошлият от \"Фрайбург\" нападателя отбеляза и втори гол в 38-ата минута. Той се разписа с мощен шут след центриране на Жереми Толиан. В 45-ата минута Филип върна жестта на Обамеянг, като на свой ред асистира на звездата за гол. Капитанът Сократис разсече защитата с хубав вертикален пас, Филип влезе в наказателното поле и веднага подаде за габонеца, който без проблем направи резултата 3:0. Третият гол свали гарда на гостите от Мьонхенгладбах и те вече не оказваха никаква съпротива. \"Борусия\" (Дортмунд) обаче не показа никаква милост и продължи да громи съперника си.  Малко след подновяването на играта Обамеянг вкара нов гол. Марио Гьотце центрира от фаул, Обамеянг изскочи непокрит и стреля с глава, но топката срещна страничния стълб. Понеже защитата на гостите стоеше неподвижно габонецът беше оставен непобезпокояван да се разпише. В 62-ата минута Обамеянг оформи хеттрика си след отлично подаване на Дахуд. Дошлият именно от Мьонхенгладбах футболист намери Обамеянг, той финтира вратаря и от малък ъгъл реализира за 5:0. Гостите успяха да отговорят само с почетен гол, който беше дело на Ларс Щиндъл. Нападателят се оказа първия футболист през този сезон в Бундеслигата, който успява да порази вратата на Роман Бюрки. Дотук стражът беше запазил пет сухи мрежи, но след 516 минути допусна гол. Крайният резултат 6:1 оформи Юлиан Вайгъл с невероятно изпълнение 11 минути преди края. Опотният халф се възползва от лошо изчистване на Йонас Хофман, овладя с коляно и от ждроп изстреля топката точно под гредата. Това беше и първи гол за футболиста в Бундеслигата в неговия 62-и мач. \"Това беше важна победа за нас, особено след грешната стъпка на \"Байерн\" вчера. Не мисля, че това вкара напрежение в нашия отбор, ние се стремим да побеждаваме във всяка среща, не само когато \"Байерн\" не печели. До мача с \"Реал\" (Мадрид) има време\", коментира треньорът Петер Бос след двубоя.", "date": "2017.09.23", "title": "\"Борусия\" (Дортмунд) се откъсна на върха в Бундеслигата след разгром и клубен рекорд"}
{"url": "http://www.dnevnik.bg/sport/2017/09/23/3047124_vereia_vleze_v_troikata_cherno_more_zapisa_raven_v/", "text": "\"Верея\" победи \"Пирин\" като гост с 2:1 и продължава с отличното си представяне от началото на сезона. Тимът от Стра Загора, който имаше  финансови проблеми  събра 19 точки и се изкачи на трето място в класирането преди \"Левски\" да изиграе своя двубой в понеделник. Всичко най-интересно в двубоя се случи между 50-ата и 56-ата минута, когато паднаха и трите попадения. Георги Андонов изведе гостите напред, а пет минути по-късно Осман Балде удвои аванса на \"Верея\". В 56-ата минута точен за \"Пирин\" беше Аймен суда, но нови голове не паднаха. Срещата завърши с два червени картона, като за домакините беше изгонен Антон Костадинов, а за гостите два жълти картона получи Салим Бен Джемия. Дебют за \"Верея\" направи новото попълнение Хюсеин Сюлеймани. Футболистът от Саудитска Арабия, който е на 40 години влезе от пейката след червения картон на колегата си. В друг мач от съботната програма на Първа лига \"Черно море\" и \"Етър\" завършиха наравно 0:0. Варненци не успяха да победят в първия си двубой след смяната на  Георги Иванов – Гонзо , като проблемите им продължиха. Тимът все пак спря серията си от четири поредни загуби – три в първенството и една за Купата на България. В двубоя нямаше много положения, но гостите от Велико Търново изразиха претенции за неотсъдена дузпа. В 83-ата минута Румен Руменов падна в наказателното поле след сблъсък с Хасани, но реферът Никола Попов остана безмълвен. \"Бяхме по-добри в 70 от 90-те минути. Липсваше ни обаче точност при последния пас. Може би причината е нервността в нашите играчи. Оптимист съм за следващите мачове с  ЦСКА  и \"Левски\". Ще играем на върха на възможностите си и ще се представим добре, имам чувството, че ще спрем серията на ЦСКА\", каза записаният като треньор на \"Етър\" Иван Вутов.", "date": "2017.09.23", "title": "\"Верея\" влезе в тройката, \"Черно море\" записа равен в първия мач след смяната на Георги Иванов"}
{"url": "http://www.dnevnik.bg/sport/2017/09/23/3047135_dva_avtogola_i_suares_donesoha_pobeda_na_barselona_v/", "text": "\"Барселона\" записа шести пореден успех в Ла Лига и се откъсна с четири точки пред втория в класирането \"Атлетико\" (Мадрид). Блаугранас надиграха с 3:0 дебютанта в испанския елит \"Жирона\", спечелвайки първото в история дерби между тези два отбора от  Каталуния . Срещата се игра в разгара на проблемите в областта в последните часове. Правителството на Каталуния отказа да предаде контрола над регионалната полиция на испанските централни власти, които се опитват да спрат референдума за независимост. Двубоят в градчето на 90 километра от Барселона се превърна в празник за местните, след като за първи път славния отбор гостува на \"Жирона\". Домакините обаче не успяха да окажат голям отпор на блаугранас, а нулевото равенство се задържа само 17 минути. Куриозно капитанът на \"Жирона\" Адай си отбеляза автогол в 17-ата минута при опита си да изчисти една топка. Той подложи крак при шут на Жорди Алба, но вместо това изненада собствения си вратар Горка Ираисос. \"Барселона\"  беше без някои основни играчи, като Жерар Пике и Бускетс получиха почивка, но това не се отрази на качеството на тима. Футболистите на \"Жирона\" обаче бяха \"хванали\" добре Лионел Меси, който или трябваше да се справя с трима противници на гърба си или беше оставян в засада. До 30-ата минута звездата на \"Барселона\" попадна в положение на засада общо четири пъти. В началото на второто полувреме още по-куриозно \"Барселона\" удвои аванса си след втори автогол. Алеиш Видал напредна по дясното, подаде технично за Луис Суарес, но №9 на блаугранас изненада Ираисос. Той прескочи топката без да играе с нея, тя се удари в крака на вратаря и влетя в мрежата – 0:2. Това беше и третият автогол, който влиза в полза на \"Барселона\" от началото на сезона. Любопитното е, че единствено Лионел Меси е допринесъл повече за тима си през кампанията като е отбелязал девет попадения. Вторият гол до голяма степен уби интригата в двубоя, а до края остана време за още един гол. Той беше дело на Луис Суарес, който се разписа с хладнокръвен удар, оставайки очи в очи с Ираисос. Уругваецът вече се е разписвал срещу 24 от 25-те отбора в Примера, срещу които се е изправял в кариерата си.", "date": "2017.09.23", "title": "Два автогола и Суарес донесоха победа на \"Барселона\" в каталунското дерби с \"Жирона\""}
