{"url": "https://www.dnevnik.bg/sport/2018/01/23/3117448_manchestur_siti_e_purviiat_finalist_za_kupata_na/", "text": "Манчестър сити\" се класира за финала в турнира за Купата на лигата след втора победа над втородивизионния \"Бристол сити\". \"Гражданите\" надделяха с 3:2 като гост на \"Аштън гейт\" и с  общ резултат 5:4  си осигуриха участие в последния двубой на 25 февруари на \"Уембли\". Въпреки успеха в първата среща Хосеп Гуардиола подходих сериозно и пусна основния си състав на реванша срещу тима от Чемпиъншип. От единайсеторката, която победи \"Нюкасъл\" във Висшата лига, почивка получиха единствено вратаря Едерсон и Рахийм Стърлинг. \"Важна победа за нас и добро представяне на на момчетата. Ние се отнасяме сериозно към всеки турнир, а в тази надпревара го показваме от самото начало. Той ни дава шанс да спечелим купа и да зарадваме феновете рано през сезона\", каза Гуардиола след края на срещата. \"Сити\" поведе в 43-ата минута след точно изпълнение на Лирой Сане и асистенция на Бернардо Силва, който показа настоятелност до аут линията и измъкна трудна топка. В началото на втората част \"гражданите\" удвоиха след поапдение на Агуеро и рано решиха, че срещата е приключила. \"Червеношийките\" се хвърлиха в атаки до края, като вече не губеха нищо и сензационно стигнаха до изравняване. Първо в 64-ата минута Пак наказа разконцентрираната игра на \"Сити\" в защита, а в третата минута на добавеното време Флинт изравни – 2:2. Радостта на феновете на \"Аштън гроув\" обаче продължи твърде кратко и в 96-ата минута Кевин Де Бройне вкара трети гол за \"Сити\", с което донесе нова победа на \"гражданит\". Вторият полуфинал е в сряда и противопоставя \"Арсенал\" срещу \"Челси\".  Първата среща на \"Стамфорд бридж\" завърши 0:0 .", "date": "2018.01.23", "title": "\"Манчестър сити\" е първият финалист за Купата на лигата след мач с пет гола срещу \"Бристол\""}
{"url": "https://www.dnevnik.bg/bulgaria/2018/01/23/3117160_ideiata_za_otluchvane_na_ministri_ot_curkvata_ne_bila/", "text": "Статутът на архимандрит Дионисий в Българската православна църква (БПЦ) е неизяснен и той не е говорил от нейно име,  когато тази сутрин заплаши с отлъчване  премиера Бойко Борисов и целия Министерски съвет, ако не оттеглят предложението си за ратификация на Истанбулската конвенция. Това обясни пред \"Дневник\" говорителят на Светия синод Николай Георгиев. \"Отец Дионисий не представлява църквата, статутът му е неустановен и не служи в нито един храм, като е поставен под запрещение\", каза Георгиев. По-рано днес от Светия синод  отправиха призив към православния български народ  да изпроси с молитви Божията помощ, за да не бъде приета \"Конвенцията на Съвета на Европа за превенция и борба с насилието над жени и домашното насилие\", известна още като Истанбулска конвенция. През май 2016 г., след  скандала със зарята навръх Възкресение , синодът освободи придобилия известност с въвеждането на несъществуващата за БПЦ титла \"архонт\"  архимандрит Дионисий  от поста  председател на църковното настоятелство  на храм-паметника \"Св. Александър Невски\". Беше му наложена и временна забрана за свещенослужение, а по-късно  Светият синод взе решение  да заведе и църковно-наказателно дело срещу Дионисий. Говорителят на Светия синод обаче днес не можа да отговори на какъв етап е процедурата и препрати към самия архимандрит. Против насилието и никога с конвенцията Освен с призива си днес вчера Светият синод излезе с  негативна позиция за Истанбулската конвенция , като призова Народното събрание да не я ратифицира. Според синода конвенцията \"съдържа ново разбиране за човека, \"което отваря широко вратите към морален разпад, който неизбежно води до психофизическото унищожение на човека\". \"Светият синод не иска да имаме други медийни изяви по отношение на конвенцията и смятаме, че тя отразява напълно и пределно ясно позицията на БПЦ\", каза Николай Георгиев пред \"Дневник\". Той все пак коментира темата за позицията на Западно и средноевропейския Митрополит Антоний за Истанбулската конвенция. През ноември 2017 г. митрополит Антоний e представлявал ББПЦ на конференция в подкрепа на конвенцията под патронажа на омбудсмана Мая Манолова, писа \"Капитал\", като цитира сайта \"Двери\". Според \"Двери\" там митрополитът е прочел доклад, в който се казва, че \"църквата не може да остане безразлична към проблема с насилието срещу жени, защото е призвана да дава закрила и утеха на страдащите и уязвими членове на обществото\". Днес говорителят на Светия синод заяви, че митрополит Антоний никога не се е изказвал в подкрепа на самата Инстанбулска конвенцията. \"Изказвал се е против насилието над жени и деца. Това е мнението и на всичките митрополити, на Светия синод, на Българската православна църква и на всеки един мирянин и духовник\", посочи той.", "date": "2018.01.23", "title": "Идеята за отлъчване на министри от църквата не била на Светия синод"}
{"url": "https://www.dnevnik.bg/zelen/2018/01/23/3117195_kabinetut_predlaga_na_prirodozashtitnici_novo_reshenie/", "text": "Правителството предлага да допълни едно от двете си решения за Националния парк \"Пирин\", взети между Коледа и Нова година. С текста на пръв поглед се предлага \"замразяване\" на строителството в няколко зони на парка до приемането на новия план за управление. Това се разбира от съобщение до медиите на коалицията от неправителствени организации и граждански групи \"За да остане природа в България\". Нейни членове получили по имейл проект на ново решение на правителството. С него се предлага създаването на точка 2 в решение 823 от 28 декември. Въпросното решение гласи, че правителството възлага на министъра на околната среда и водите при наличие на инвестиционен интерес за изграждане на нова туристическа кабинкова линия в ски зона Банско и на съпътстващата я инфраструктура да предприеме спешни действия за съгласуване по реда на екологичното законодателство на всички необходими устройствени планове и инвестиционни предложения. По информация от коалицията предлаганата точка 2 в това решение гласи, че до влизането в сила на нов устройствен план за управление на парк \"Пирин\" Министерството на околната среда няма право да разрешава каквото и да било строителство в границите на зоната за туризъм и \"включените в нейната цялостна система подсистеми и инфраструктура\" или \"и в затворената от външните ѝ граници зона ІV – Зона на сгради и съоръжения\". Тома Белев, председател на Асоциацията на парковете в България, обясни, че термините в кавички не говорят нищо на организациите, които са получили имейла на Министерския съвет. Освен това членовете на коалицията не разбират нито мотивите за това решение, нито какво се цели с него. Коментарът на Белев е, че с този текст се цели да се имитира изпълнение на обявеното уверение от страна на премиера Бойко Борисов пред евродепутатите, че \" и една керемида\" няма да има в Пирин , а само втори кабинков лифт. От получения имейл не се разбира кой е вносител на проекта и кога се очаква той да бъде разгледан от Министерския съвет, нито се предлага обсъждането му с природозащитните организации. Не се разбира и дали се иска мнението им по въпроса. \"Дневник\" изпрати въпроси по темата до пресцентъра на Министерството на околната среда и водите, откъдето увериха, че отговор редакцията ще получи до края на работния ден. Протестите продължават Наскоро министърът на околната среда и водите  Нено Димов отхвърли  предложението на алпиниста Боян Петров за решение на казуса.  Петров предлож и в решението на кабинета да се запише съвсем конкретно какво може да се прави в парка. Коалицията все пак е изпратила отговор на получения мейл. В него се казва, че предложеното изменение не решава въпроса. Едната причина за това е, че не се предлага отмяна на второто решение на правителството между празниците - 821. С него се приема планът за управление, като се внасят и някои уточнения, сред които и това, че се разрешава строителство на 48% от територията на парка, включително и на водохващания. Другата причина според коалицията е, че в предложения проект има неясни термини, свързани най-вече с цитираните територии. Тези неясни термини, и по-конкретно този за \"подсистемите\", отварят вратички, които могат да включат и изграждането на един мол, коментира още Тома Белев. Коалицията предлага в отговора си на получения мейл да участва в диалог за намиране на решение по целия казус, така че да се спре разделението в обществото по темата. В допълнение в сряда в 9 часа коалицията ще внесе в Министерския съвет трите си искания - за отмяна на решението за застрояване на Пирин, за оставка на екоминистъра Нено Димов и за разкриване на реалния собственик на ски зона \"Банско\". Отделно членовете на коалицията припомнят, че за четвъртък е насрочен поредният протест срещу решението на правителството. От  приложена карта  на потвърдилите действия в защита на Пирин организаторите дават информация за градовете, в които ще има прояви, част от които са в чужбина.", "date": "2018.01.23", "title": "Кабинетът предлага на природозащитници ново решение за Пирин"}
{"url": "https://www.dnevnik.bg/bulgaria/2018/01/23/3117100_diskusiiata_za_istanbulskata_konvenciia_ostavi/", "text": "Удар в клетката на социалната тъкан. Добра идея в целофан, в който обаче са сложени змийски яйца. Няма място за страх. Критиците си служат с класически клишета, измислени в политическата лаборатория на Кремъл. Това бяха част от коментарите в продължилите над три часа дебати по Истанбулската конвенция, която  съдържа редица мерки  за превенция и борба с насилието над жени и  домашното насилие . Като домакин на обсъждането ректорът на Софийския университет проф. Анастас Герджиков призова дискусията да премине в логични, а не емоционални аргументи. Призив, който не бе чут, защото дебатите бяха съпътствани от викове, освирквания на изказващите се в защита на конвенцията, подмятания от присъстващите, без да им е дадена думата, както и спорове, които прерастваха в минискандали в аулата. От началото до края на дискусията един мъж крачеше из аулата, носейки българския флаг. Мъжът не се изказа. Организацията на събитието беше на председателя на Народното събрание Цвета Караянчева, която напусна дискусията, заради дебатите по вота на недоверие в парламента. Мястото ѝ на модератор бе заето от омбудсмана Мая Манолова. Поканени бяха представители на институциите, вероизповеданията, неправителствения сектор. Правосъдният министър Цецка Цачева и омбудсманът Мая Манолова се обявиха за приемането на конвенцията заедно с тълкувателна декларация за успокоение на онези, които все още имат съмнения и резерви за целите и последиците от ратифицирането на документа. Тълкувателната декларация \"ясно да заяви, че в България тази конвенция ще се прилага съобразно нормите и принципите на българската конституция и в която тълкувателна декларация да бъде подробно изяснено нашето българско разбиране за социалната роля на пола. Така че да не остане никакво съмнение в някакви опити за въвеждане на нещо различно от двата съществуващи биологични пола\", каза Манолова. Според някои от участниците в дебатите обаче България не може да ратифицира конвенцията със забележки. В конвенцията е записано, че резерви се допускат само  по отношение на някои от текстовете в документа. Другото предложение освен за придружаваща декларация дойде от неправителствения сектор и бе да се изготви оценка как присъединяването към конвенцията ще въздействие върху българското законодателство. Цачева повтори вече казваното от управляващите от ГЕРБ, че документът не задължава страната да въведе третия пол, да признае еднополовите бракове или да въведе в училище обучение за нестереотипни роли в обществото. Тя подчерта отново, че  проблемът с домашното насилие съществува и трябва да го признаем.  Министърът обясни, че 28-те държави в ЕС са подписали конвенцията, 17 вече са я ратифицирали - някои със забележки, а останалите са в процес по присъединяване. По думите ѝ понятието  джендър  няма пряк превод на български и се превежда като sex - пол. Омбудсманът каза, че тя подкрепя борбата с насилието над жените отдавна и доскоро това е правела и БСП. Ироничното ѝ подмятане бе заради  отказа на левицата да подкрепи конвенцията . Според нея България няма необходимото законодателство за защита от насилие, а същевременно всяка четвърта жена е жертва. Българските закони не криминализират психическото насилие, преследването, както и някои случаи на принудителни бракове например, обясни омбудсманът. Липсват и практически мерки - кризисните центровете са само 18 в страната с неголям капацитет за приемане на хора, няма и единен горещ телефон за пострадалите. \"Държавата е абдикирала от проблема с домашното насилие и той е аутсорснат на неправителствения сектор\", допълни тя. По думите ѝ \"социалната роля на пола\" вече съществува в българското законодателство в Закона за равенството на половете. Конвенцията е неприемлива според представителите на различните вероизповедания  Всички представители на религиозни общности се изказаха против ратифицирането на конвенцията. Старозагорският митрополит Киприан прочете  вчерашното обръщение на Св. синод , след което залата избухна в бурни аплодисменти. Според Богдан Пенев, който представляваше католическата църква, документът е идеологическа и правна основа за полова революция.  Представителят на протестантската църква заяви, че страната няма право да променя половете и че конвенцията е \"добра идея, пакетирана в целофан, но вътре са сложени змийски яйца\". Той изрази убеденост, че тя няма да се ратифицира.  Изненадана от аргументите против конвенцията бе посланикът на Великобритания Ема Хопкинс. Тя призова всички да се съсредоточат върху истинската цел на документа - да предпази жените от насилие. Защото в противен случай има риск жертвите да станат жертви за втори път. Тя обясни, че в момента Англия си променя законодателството, което ще приключи с ратификацията на конвенцията, но дали да се ратифицира изобщо не се обсъжда. На критика към Цачева и Манолова за предлаганата от тях тълкувателна декларация към конвенцията, защото тя няма да има правна сила, бе основано изказването на Мадлен Кирчева от сдружението за защита правата на гражданите и държавата. Според нея документът се налага с външна преса. Изказването на Мая Манолова, че в страната няма нужното законодателство за защита от насилие, предизвика реакцията на Боян Захариев от движение \"Възраждане\", който призова управляващите да променят законите. \"Конвенцията е порочна, в душите си го знаем всички\", коментира Захариев, който определи конвенцията като удар в клетката на социалната тъкан. По думите му ефектът от нея ще се види след години и тя ще доведе до липсата на естествен прираст и България ще изчезне. Други изказвания против конвенцията я определиха като открита война срещу семейството, брака и половата идентичност, като ненужен и опасен документ и като троянски кон в правовия ред на страната. Конвенцията не накърнява културните традиции Очаквах сериозен дебат, но тук продължава една кампания, каквато имаше и срещу закона за закрила на детето, заяви професорът по социална педагогика Нели Петрова от Софийския университет. Изказването ѝ бе посрещнато с викове \"У-у-у\". По думите ѝ се спекулира с понятието \"джендър\" и в страната наистина няма нужното законодателство за защита на жертвите от насилие и за превенция. Идеята на ратификацията са дългосрочни и непрекъснати политики срещу насилието, заяви Мила Николова от Съюза на транспортните синдикати. Конвенцията не накърнява културните традиции в страната. \"Не разбирам демонизирането ѝ\", допълни още Николова. И попита как домашното насилие крепи българското семейство, а тази конвенция ще го разруши. Според представител на \"Да, България\" предметът и обхватът на конвенцията са напълно ясни. Аргументите против нея пък са политически клишета, измислени в политическите лаборатории на Кремъл. Дискусията щеше да е смешна, ако не е жестока, включи се в дебатите Георги Богданов от Националната мрежа за децата. Той заяви, че нещата не са само черни или бели и попита откъде се извади този караконджул - третия пол, в конвенция, която е срещу насилието. Глория Филипова от фондация \"Ресурсен център Билитис\", която работи за премахване всички форми на дискриминация и постигане на равнопоставеност на ЛГБТИ, призова тяхната общност да не се използва като чучело. Тя отговори на изказванията преди нея, едно от които на Георги Христов от движение \"Днес\", според когото конвенцията урежда правата на малцинство. Филипова призова да не се измества фокусът от идеята на документа и завърши с това, че са понесли достатъчно обиди. Законопроект за ратифициране на конвенцията е разпределен в няколко комисии в парламента. Водеща е Комисията по вероизповеданията и правата на човека.", "date": "2018.01.23", "title": "Дискусията за Истанбулската конвенция остави непримирими позициите \"за\" и \"против\""}
{"url": "https://www.dnevnik.bg/sviat/2018/01/23/3117302_surditata_zora_ili_kak_e_izglejdala_edna_jena_predi/", "text": "От последния път, когато някой е виждал това лице, са изминали 90 века. Сега тийнейджърката Зора се завръща сред хората от XXI век благодарение на учени, които са реконструирали как е изглеждала една млада жена от мезолита. И, изглежда, хората от втория етап на каменната епоха не са се чувствали щастливи. Анализът на костите и зъбите на находката от пещерата Теопетра показва, че те са на момиче на възраст 15-18 години. Тя е имала масивна челюст вероятно заради това, че хората по това време са дъвчели животинска кожа, за да я направят по-мека. \n     Що се отнася до сърдития вид на Авги (Зора), ортодонтът проф. Манолис Папагрикоракис се шегува \"няма как да не си сърдит по това време\". Той ръководи екипа, възстановил лицето на базата на отливка от черепа. Възстановката е изложена в Музея на Акропола в Атина. Изследователите смятат, че Зора е била анемична и е страдала от скорбут. Тя е имала проблеми със ставите и бедрата, които не е изключено да са ограничавали движението ѝ и в крайна сметка да са довели до смъртта ѝ. Авги е открита през 1993 г. и името е избрано, защото е живяла в зората на цивилизацията около 7000 години преди Христа. Пещерата е заселена преди 100 000 години и там са открити примитивни инструменти от палеолита, мезолита и неолита, както и неолитна керамика.", "date": "2018.01.23", "title": "Сърдитата Зора, или как е изглеждала една жена преди 9000 години"}
{"url": "https://www.dnevnik.bg/sviat/2018/01/23/3117202_potrebitelite_shte_zashtitavat_po-lesno_lichnite_si/", "text": "Фейсбук\" ще направи контрола над  личните данни  на своите над 2 млрд. потребители по-лесен в отговор на нова европейска регулация, която влиза в сила през май. Това обяви главният оперативен директор на фирмата  Шерил Сандбърг  на конференция в Брюксел. \"Създаваме нов център  за неприкосновеност  на глобално ниво. Той ще събере на едно място основните настройки на \"Фейсбук\" и ще направи управлението на личните данни по-лесно\", каза тя. Общият регламент за защита на личните данни  (GDPR) е най-голямата реформа по отношение на неприкосновеността от създаването на интернет насам, отбелязва агенция \"Ройтерс\". Компаниите, които нарушават правилата, са застрашени от глоби в размер на  4% от глобалния им оборот  или 20 млн. евро, в зависимост коя сума е по-голяма. Самата  \"Фейсбук\"  е обект на няколко проверки от различни европейски регулатори, сред които белгийските и френските агенции за защита на личните данни.  Белгийската агенция  разпространи преди време доклад, в който показваше, че компанията следи дейността в интернет дори на хора, които нямат регистрация в нея. В четвъртък се очаква и решение на Съда на Европейския съюз, свързано с дело, водено от докторанта по право  Макс Шремс . Магистратите трябва да решат дали \"Фейсбук\" може да бъде съдена в европейски съдилища и дали срещу нея могат да се предявяват колективни искове.", "date": "2018.01.23", "title": "Потребителите ще защитават по-лесно личните си данни, обеща \"Фейсбук\""}
{"url": "https://www.dnevnik.bg/biznes/2018/01/23/3117275_investicionen_fond_ot_kaimanite_osnovan_ot_bulgarin/", "text": "Инвестиционният фонд   Worldview Capital , регистриран на Каймановите острови и основан от  българина Анжело Москов , предупреди, че е готов да запорира сметки на българската държавна компания \"Булгаргаз\". Чрез съобщение в \"Туитър\" фондът информира, че причината е неплащане на задължения. От 2016 г. фондът на Москов контролира дружеството \"Петрокелтик\" - концесионер на газовите находища \"Галата\", \"Калиакра\" и \"Каварна\", писа  \"Капитал\".   Държавният газов доставчик потвърди днес за проблема, но успокои, че става дума за спор между български търговски дружества и компетентен за неговото разрешаване е българският съд. От дружеството разясняват, че частен съдебен изпълнител им е връчил в началото на ноември 2017 г. съобщение за запор върху вземания на \"Петрокелтик\" ООД по договор, по който \"Булгаргаз\" купува газа, добит от тях. Запорът е до размера на бъдещи искове, които ще бъдат заведени срещу добивното предприятие от търговец, е разяснил съдебният изпълнител. Добивното предприятие помолило \"Булгаргаз\" да задържи сумите по предстоящите плащания по фактури по своя сметка до вдигането на запора. Оттогава \"Петрокелтик\" не доставя суровина на държавното дружество. Междувременно на 5 януари три дружества, регистрирани на Каймановите острови, поискали от \"Булгаргаз\" да извърши плащането на посочена от тях сметка, защото са заложни кредитори на \"Петрокелтик\". Това са \"Уърлдвю И Ейч Ес Интернешанъл Мастър Фънд\", \"Уърлдвю Икономик Риковери Фънд\" и \"Плутос Ейджънси ЛЛС\". В  \"Булгаргаз\" обаче нямат все още информация за отпадане на основанието за вдигане на запора. Изнесената в пресата информация би могла да създаде излишно напрежение, свързано със сигурността и непрекъснатостта на доставките за страната, е становището на \"Булгаргаз\".", "date": "2018.01.23", "title": "Инвестиционен фонд от Кайманите, основан от българин, заплаши \"Булгаргаз\" със запор"}
{"url": "https://www.dnevnik.bg/sport/2018/01/23/3117095_albaniia_se_otkaza_ot_domakinstvoto_na_evropeiskoto_po/", "text": "Европейското първенството по вдигане на тежести е пред угрозата да бъде отложено. Организирането на турнира в края на март е под въпрос, след като домакинът Албания се отказа. Цялата управа на местната федерация е подала оставка заради граждански и медиен натиск около положителната допинг проба на албанката Ромела Бегаж, съобщава insidethegames.biz. Щангистката беше хваната с анаболния стероид станозол по време на световното първенство в Анахайм през декември. Това е втора положителна допинг проба в кариерата на албанката. Тя наруши правилата и през 2014 г. на световното първенство в Алмати, Казахстан. \"От днес Албания няма федерация и няма кой да организира европейското първенство. Проблемът е неочакван и много сериозен за европейската федерация по щанги и нейните членове\", заяви генералният секретар на европейските щанги Хасан Акус. Според информацията Румъния и Грузия са единствените реални кандидати, които могат да приемат европейското. По програма турнирът трябва да започне на 26 март. Първоначално Турция трябваше да организира европейското, но Международната федерация по вдигане на тежести (IWF) изхвърли страната от участие в международни състезания за една година заради множеството допинг провинения.  При повторния анализ на пробите от олимпийските игри в Пекин и Лондон  същото наказание получиха още Русия, Китай, Армения, Азербайджан, Беларус, Молдова, Казахстан и Украйна. Заради множеството допинг скандали Международният олимпийски комитет предупреди, че има опасност щангите да останат извън олимпийските игри след Токио 2020. ", "date": "2018.01.23", "title": "Албания се отказа от домакинството на европейското по щанги два месеца преди турнира"}
{"url": "https://www.dnevnik.bg/sport/2018/01/23/3117185_borbata_s_dopinga_shte_e_prioritet_v_programata_ni_za/", "text": "Основен приоритет в програмата на спортното министерство по време на европредседателството ще е борбата срещу употребата на допинг. Това заяви министърът на младежта и спорта Красен Кралев по време на представянето на приоритетите на българското председателство в сферата на младежта и спорта пред комисия на Европейския парламент (ЕП). В София в сряда и четвъртък ще се проведе семинар на тема \"Предотвратяване на допинга в професионалния спорт и в спорта за всички чрез обучение и разследване\". По думите на Кралев спортът е мост между традициите и иновациите. \"Искаме да отправим посланието, че най-силната превенция при борбата с допинга в спорта е образованието – информираност и превантивно обучение, насочено както към професионалните спортисти, така и към аматьорите.\" \"Трябва да се наблегне върху създаването на специализирани антидопингови програми за обучение, които обхващат не само спортисти, треньори, спортно-технически персонал и родители, но и спортуващи в свободното време, ученици и фитнес инструктори, граждани. Нов метод, който следва да се развие, е разследването\", заяви той. Кралев посочи, че Световната антидопингова агенция (WADA) започва първата фаза от процеса по приемането на нов антидопингов кодекс през 2021 г. Българското председателство ще изготви отговора на ЕС и неговите държави членки по въпроса за преразглеждането на кодекса. \"Като член на управителния съвет на Световната антидопингова агенция аз съм горд, че на България се пада и отговорността да ръководи през първите шест месеца на 2018 г. процеса по изготвянето и съгласуването на единна позиция на ЕС във връзка с прегледа на Световния антидопингов кодекс и ще направя необходимото становищата на ЕС да бъдат изцяло взети предвид в рамките на текущата дейност\", заяви министърът. В сектор \"Младеж\" спортното министерство поставя акцент върху насърчаването на младите хора \"като двигатели на промяната в изграждането на фундамента на устойчивото бъдеще за всички европейски страни\". \"Затова е изключително важно да инвестираме в образованието, обучението и възможностите за заетост на младите хора\", каза Кралев, без да даде подробности какво по-точно разбира под това. Министър Кралев отговаряше и на въпроси, свързани с Корпуса за солидарност и изработването на Европейската стратегия за младежта, както и мерките срещу манипулирането на резултатите от спортни срещи. \"Засегнатите страни са много и това ни подтикна да акцентираме върху тази тема. Планирали сме да организираме събитие, на което ще бъдат поканени както представители на заинтересованите държави - членки на ЕС, така и водещи организации като Интерпол и Съвета на Европа. Проектът се подготвя така, че да бъде проведен по едно и също време със заседанието на експертна група за почтеност в спорта към Европейската комисия\", обясни Кралев за манипулирането на мачове. Той добави, че по време на европредседателството България основната цел е да се обединят усилията на държавите членки в борбата срещу манипулирането на спортни резултати. \"Българското председателство ще следи отблизо въпроса и по-специално в Съвета на Европа, където беше приета конвенция срещу манипулиране на спортни събития, открита за подписване през септември 2014 г.\".", "date": "2018.01.23", "title": "Борбата с допинга ще е приоритет в програмата ни за европредседателството, каза Кралев"}
{"url": "https://www.dnevnik.bg/photos/2018/01/23/3117252_fotogaleriia_filmite_i_aktyorite_nominirani_za_oskar/", "text": "Формата на водата\" на Гийермо дел Торо и \"Дюнкерк\" на Кристофър Нолан водят в номинациите за \"Оскар\" и ще се състезават за \"най-добър филм\" с още цели седем заглавия. Това са \"Най-мрачният час\", \"Три билборда извън града\", \"Лейди Бърд\", \"Призови ме с твоето име\", хорърът Get Out и последният филм на Даниел Дей Луис Phantom Thread.", "date": "2018.01.23", "title": "Фотогалерия: Филмите и актьорите, номинирани за \"Оскар\" 2018"}
{"url": "https://www.dnevnik.bg/sviat/2018/01/23/3117333_za_pruv_put_ministur_na_trump_e_svidetelstval_po/", "text": "Главният прокурор и министър на правосъдието  Джеф Сешънс  е бил разпитван в продължение на няколко часа миналата седмица от  специалния прокурор  по  руското разследване . Това съобщи в. \"Ню Йорк таймс\", припомняйки, че за пръв път член на кабинета на президента Доналд Тръмп е бил привикан да свидетелства. През март миналата година  Сешънс си направи отвод  от разследванията на изборите през 2016 г., след като медиите разкриха, че е излъгал Конгреса, че не се е срещал с тогавашния руски посланик  Сергей Кисляк  по време на кампанията. Решението на  Сешънс  да се дистанцира от разследването вбеси президента Тръмп, който бе на мнение, че функцията на министъра на правосъдието е да го защитава. През Сешънс мина и решението за уволнение на тогавашния ръководител на разследването - директора на ФБР Джеймс Коми. Той обаче няма власт над действията на специалния прокурор Робърт Мюлър, който вече повдигна и първи обвинения към членове на кампанията на Тръмп.", "date": "2018.01.23", "title": "За пръв път министър на Тръмп е свидетелствал по руското разследване"}
{"url": "https://www.dnevnik.bg/politika/2018/01/23/3116996_stari_obvineniia_poznati_argumenti_i_obidi_v_debatite/", "text": "В отсъствието на премиера Бойко Борисов и при взаимни обвинения между ГЕРБ и БСП за корупция и завладяване на държавата преминаха дебатите по първия вот на недоверие срещу правителството. Споровете в парламента продължиха точно 5 часа и бяха предавани по БНТ и БНР, а гласуването по вота на недоверие ще бъде в четвъртък сутринта, като се очаква той да бъде неуспешен. Първият сблъсък по време на дебатите бе заради  отсъствието на премиера , който според управляващите имал международни срещи, а според опозицията - бил \"страхливец\" и превръщал страната в \"премиерска държава\" и в \"корумпирано владение на ГЕРБ\". Вторият - покрай атаките за обвързаности с офшорни фирми на Делян Добрев (ГЕРБ) и на Елена Йончева (БСП) и въпроси за произхода на парите в тях. Третият - между ДПС и \"Обединените патриоти\" на вечната тема за участието на националистите във властта. След като преди дни БСП представи  схема за обвързаности на Делян Добрев с офшорни компании , от парламентарната трибуна днес Добрев изнесе информация за участие на Елена Йончева в дружество, чийто съсобственик по думите му е офшорната фирма \"Дали трейдинг лимитид\". В общото дружество, чиито сметки били във фалиралата КТБ, Йончева внесла само 5000 лева, а офшрорката - първо 315 хил. лева, а после 250 хил. евро, твърди Добрев и пита за произхода на парите и посещавала ли е Йончева КТБ. Според него офшорната фирма е свързана със Зорница Блъскова, която пък е свързана с \"Инвестмънт проджекст\" - фирма, която според одиторите на КТБ била куха и оттам били прокарвани средства от банката. Така ставало \"Крадецът вика дръжте крадеца\", твърди Добрев. В отговор Йончева обори само твърденията му, че не е вземала пари за филмите си от държавни дружества. Каза, че винаги си е плащала данъците и призова - ако има доказателства за нещо, да бъдат подадени сигнали в прокуратурата. \"Страхливец\",\"политическа Анита Мейзер\" и \"недоразумение\" Напрежението в залата ескалира при няколко обиди, първата от които отправена от БСП към Борисов - че бил страхливец и не идвал в парламента. От ГЕРБ информираха, че премиерът има международни ангажименти, а от правителствената информационна служба съобщиха, че Борисов е разговарял с руския посланик Анатолий Макаров и с колегите си от Сърбия и Македония Ана Бърнабич и Зоран Заев. БСП няколко пъти призова премиера да дойде в зала, а социалистът Антон Кутев каза, че иска да го пита за сделки на Цветелина Бориславова по времето, когато той е бил главен секретар на МВР. \"Това (вотът на недоверие - бел. авт.) е поредната свинска опашка. Вместо в една българска Тереза Мей, вие се превръщате в една политическа Анита Мейзер\", обърна се към Корнелия Нинова вицепремиерът Валери Симеонов, който взе думата за обяснение, че оградата на границата с Турция паднала от дъжда. Според Симеонов при участие във властта в главите на БСП и ДПС били сделки и схеми, но това не важало за сегашното правителство. В отговор на подвикване от страна на БСП вицепремиерът каза: \"За Златоград ли казахте нещо? Имам двама осъдени, можете да станете третият.\" Зам.-председателят на парламентарната група на ДПС Йордан Цонев възрази срещу менторския тон на Валери Симеонов и го нарече \"недоразумение\". Един от мотивите - обидата към Нинова, друг - менторският тон, който държал на движението, спасило етническия мир в България. Сблъсъкът между ДПС и \"Обединените патриоти\" на вечната тема - участието на националисти във властта, не бе пропуснат. Депутатът Джейхан Ибрямов от ДПС обяви, че не може да се пишеш \"едновременно европеец и националист шовинист\", и призова властта да си избере едното от двете. \"Българският народ се събуди и вече няма да позволи на една етническа партия да бъде балансьор и да решава съдбата на България\", отговори вицепремиерът Красимир Каракачанов. Според него корупция има от 27 години, а БСП прави евтини циркове за вдигане на рейтинг, от които \"файда йок\". Накрая лидерът на ДПС Мустафа Карадайъ обяви, че е нужна нова формула на управление, нова визия за развитието на страната и програма за ускорено развитие. \"Най-голямото ни постижение е, че държим ДПС извън властта\", обяви Искрен Веселинов от \"Обединените патриоти\". В залата се чуха обиди като \"комунистически лъжци\", призиви да не се вдига кръвно и заплахи със съд. \"Вече съвсем прекаляваме всички\", каза Караянчева на 4-ия час. Кой е корумпиран, кой - комунист, кой завладява държавата  В дебатите по вота на недоверие управляващи и опозиция си размениха взаимни обвинения в корупция. Тезата на БСП бе, че корупция има във всички сфери на управлението, а цитираните примери - скандали като \"Кумгейт\", \"Суджукгейт\", ремонта на НДК, пробитите системи на приходните агенции, падналата ограда на границата с Турция и др. \"Това правителство на Бойко Борисов превърна корупцията в държавна политика, а говоренето срещу нея - в заплаха за националната сигурност\", каза лидерът на БСП Корнелия Нинова в началото на дебатите. Тя обеща на \"уважаемите българи\", че БСП не иска да седне на общата трапеза, а страната ни да бъде нормална държава и който краде - да е в затвора.  Основни говорители на управляващите бяха правосъдният министър Цецка Цачева и депутатът от ГЕРБ Лъчезар Иванов. Първата изброи постиженията на кабинета \"Борисов 3\" в борбата с корупцията, сред които и  антикорупционният закон , и призова БСП за конструктивни приноси в нея. Вторият направи исторически преглед, за да докаже, че генезисът на корупцията е посткомунистически, а създателите на корупцията били покровители на БСП. Според Иванов макар и БСП да се плъзга по журналистическо-социологическа справка като скиор в опитите си да припише корупцията на ГЕРБ, паралелната държава е започнала от БСП. \"Вие, г-жо Нинова, сте пример за това как се забогатява. Социалистите приличат на бездомни деца, които са се хванали за шлифера ви и искат да бъдат спасени\", каза още Иванов. Той обяви, че за разлика от нея Бойко Борисов е политик, който се е издигнал до държавник и международен фактор; който сам посочвал корумпираните лица и ги предавал на прокуратурата. В отговор зам.-председателят на парламентарната група на \"БСП за България\" Драгомир Стойнев изброи имена на хора от ГЕРБ, свързани с БКП, сред които Цецка Цачева, Димитър Главчев, Лиляна Павлова. Зам.-председателят на ГЕРБ Цветан Цветанов се изказа в последния час от дебата и отново повтори тезата на ГЕРБ, че БСП размахва журналистически и социологически извадки. Тезата на социалистите, изказана от Елена Йончева, е, че цитираните примери доказват как Борисов се опитва да превърне държавата в корумпирано владение на ГЕРБ. Цветанов цитира данни на Евробарометър, според които в края на мандата на тройната коалиция според 96% от българите у нас има корупция, докато сега те били намалели до 83%. Той обвини Нинова, че искала да спре антикорупоционния закон. Вицепремиерът Томислав Дончев призова опозицията борбата с корупцията да бъде и извън залата. Накрая времето на БСП свърши и депутатите използваха процедурни хватки, за да говорят. По средата на споровете ГЕРБ избори, че социалистите са поискали 17 пъти думата за процедура. \"Воля\" е алтернатива, но подкрепя правителството  Вотът на недоверие, гласуването по който ще бъде в четвъртък сутринта, ще бъде неуспешен, тъй като се подкрепя само от БСП и ДПС. Основен мотив на ДПС е положението в здравеопазването, разгледано в изказване на зам.-председателя на парламента Нигяр Джефер. Двете партии имат общо 105 народни представители, а за да падне правителството, са нужни 121 гласа. Днес \"Воля\" се обяви за алтернатива на управлението, но помоли БСП и ДПС да не подкрепят вота на недоверие. Депутатите на Веселин Марешки също няма да гласуват за свалянето на кабинета \"Борисов 3\". \"Единствената група, която може да предложи министър-председател, който не е очаквал в корупцията и разграбването на държавата, е \"Воля\". С коя част вкарахте вота на недоверие, г-жо Нинова? С тази, която приватизирахте със СДС, или с която позволихте корупцията в БСП\", попита депутатът от \"Воля\" Кръстина Таскова. Тя поиска вот на недоверие към всички политици от прехода. \"Статуквото не е достатъчно слабо, истинската алтернатива не е узряла\", каза Веселин Марешки. Той обяви, че е вдъхновител на думите на почетния председател на ДПС Ахмед Доган, че правителството сега няма алтернатива.", "date": "2018.01.23", "title": "Стари обвинения, познати аргументи и обиди в дебатите по вота на недоверие към правителството"}
{"url": "https://www.dnevnik.bg/biznes/2018/01/23/3117338_za_dve_treti_ot_avstriiskite_investitori_korupciiata_i/", "text": "Липсата на работна ръка и корупцията притесняват най-много австрийския бизнес в България, съобщи търговският съветник на Австрийското посолство в България Улрике Щрака, цитирана от БНР. Днес в София бяха представени резултатите от официално проучване сред австрийските компании за инвестиционния климат в България и други държави от източна Европа. Четирийсет процента от австрийските компании отчитат подобрение на инвестиционната среда, каза търговският съветник. Инвеститорите обаче имат и притеснения за средата в България - на второ място като проблем те поставят непредвидимостта на икономическата политика, а на трето място - правна сигурност. За сравнение - в Сърбия ненавременните плащания са основен проблем за австрийските компании, а в Румъния - инфраструктурата. Емиграцията и ниската квалификация са основните проблеми, заради които компаниите трудно намират работна ръка. Затова австрийските фирми все по-често се включват в проекти за дуално образование. Повече от 80% от австрийските фирми плащат или са готови да плащат повече от средното за техния бранш, показват резултатите от проучването. Австрия е на второ място по чуждестранни инвеститори с над 4 млрд. евро вложения в страната. ", "date": "2018.01.23", "title": "За две трети от австрийските инвеститори корупцията и престъпността са най-значим проблем"}
{"url": "https://www.dnevnik.bg/evropa/2018/01/23/3117112_naistina_li_gurcite_veche_sa_po-dobre/", "text": "Той е един от оптимистите в гръцките бизнес среди. Председателят на гръцкия Съюз на търговците и предприемачите Василис Коркидис тъкмо приключва проверката на данните за търговския баланс за 2017 г. Опитният бизнесмен, чиято фирма доставя резервни части за гръцките корабостроителници, знае, че следващите години няма да бъдат лесни, но смята, че черногледството не помага на никого. \"Трябват ни още кураж и вяра, за да издържим и през идните тежки години\", казва Коркидис. Според данните на Съюза на търговците и предприемачите след коледното пазаруване през миналата година гръцката търговия е постигнала ръст от 2.5%, като приходите са достигнали общо 42 милиарда евро. А това се равнява на 700 милиона евро излишък в търговския баланс. \"Този ръст може и да е малък, но е като балсам за душата на търговеца и потребителя\", казва Коркидис. Той признава, че гръцката икономика е далеч от добрите стари времена, и припомня, че преди десет години - през 2008 - търговията е отбелязала 77 милиарда евро приходи. Излишъкът в търговския баланс на страната се дължи най-вече на подаръка, който гръцкото правителство направи на потребителите преди празниците: то използва част от излишъка в държавната хазна за социални бонуси. Става дума за 730 милиона евро, с помощта на които много гръцки граждани успяха да покрият неплатените си сметки за газ, ток и вода, а и да си позволят някои по-дребни подаръци за празниците. Да броиш стотинките Днес много гърци се опасяват, че ако заплатите им продължават да бъдат орязвани, няма да могат да свързват двата края. \"Затова са важни инвестициите, които създават работни места. Само така гърците ще могат да си стъпят отново на краката, а не да разчитат основно на помощи от държавата\", казва 35-годишната историчка Мария Топаниду. До неотдавна тя се е смятала за късметлийка: вместо да бяга в чужбина като много други нейни сънародници, тя си е намерила работа в музей. С нетния си доход от 750 евро месечно досега младата жена е успявала да си плаща наема и сметките. Но след Нова година работното ѝ време е било съкратено и вече работи един ден по-малко в седмицата. \"Не мислех да вземам помощи от силно задлъжнялата гръцка държава, но се радвам, че правителството започва да мисли и за гражданите, изпаднали в затруднение\", посочва Топаниду. Подобно е и мнението на 50-годишния служител в земеделска кооперация Димитрис Андрицос. Неговата заплата не е била съкратена драстично, но той страда от забавени плащания: много фермери в района още не са си получили парите от миналогодишната реколта. \"Налага ми се постоянно да си правя сметките - трябва да подпомагам финансово и майка си, чиято пенсия е крайно недостатъчна\", оплаква се той. Към текущите му разходи отскоро са се прибавили и непредвидени - за медицинска помощ. \"Лекарите бягат от страната, а точно в този момент имаме най-голяма нужда от тях. Четири пъти в годината получавам специален препарат за клепачите на очите. Но последния път ми казаха, че заради недостиг на персонал следващият ми преглед е чак след година.\" Димитрис би могъл да си вземе час и за частен кабинет, но прегледът там струва 50 евро. И в аптеката ще трябва сам да плати лекарството си. 82% за данъци? Петрос Балариос, който има малка туристическа фирма, също не разбира вълненията около положителното салдо по търговския баланс. За него \"плюс\" е равносилно на кошмар. В края на 2017 печалбата му е била с 8 хиляди евро по-голяма от предходната година. \"Само че плащам 29 процента за данъци, други 29 процента отиват за дължимата предплата за 2018 г., а 25 процента - за ДДС. Общо 82 процента отиват за държавни отчисления, без да знам каква ще бъде следващата година\", жалва се Балариос. В туристическия бранш мнозина споделят съдбата му. Финансовите запаси на повечето предприемачи отдавна вече са \"изядени\". А за спестявания, с които да си плащат сметките, те изобщо не могат да мислят, тъй като банките все още не им отпускат необходимите кредити.", "date": "2018.01.23", "title": "Наистина ли гърците вече са по-добре"}
{"url": "https://www.dnevnik.bg/sviat/2018/01/23/3117198_noi_e_govoril_sus_sina_si_po_mobilen_telefon_predi/", "text": "Тъкмо преди потопа, описан в Библията и Корана, Ной се е обадил на един от синовете си, използвайки мобилен телефон, и му казал да дойде, за да се спаси от бедствието. Това твърдение вероятно звучи като шега за мнозина в академичните среди. Не и за университетския преподавател Явуз Йорнек, който в интервю за турската държавна телевизия TRT1 настоя, че има доказателства в негова подкрепа. Йорнек, който преподава в Истанбулския университет, във Факултета по морски изследвания, за пръв път изложи теорията си пред медиите за друга турска телевизия на 6 януари. Оттогава университетът му го е помолил да спре да я разпространява - но само засега. \"Казаха ми: не говори за това сега, можеш да продължиш да доказваш твърденията си, когато нещата се успокоят\", казва ученият, цитиран от \"Хюриет дейли нюз\". Според него при първото участие телевизията, за която говори през януари, не му е дала време да се защити. \"Ядосаха ме и не можах да обясня думите си точно. Когато казах \"мобилен телефон\", всички започнаха да говорят срещу мен. Ако ме бяха оставили, щях да мога да го докажа.\" Той обаче твърди и че е получил сериозна подкрепа от зрителите, видели първото му участие, и някои от тях дори предложили да преведат негов труд на английски език. \"Имало е огромни, 300-400-метрови приливни вълни, а синът (на Ной) е бил на много километри разстояние. Коранът казва, че Ной е говорил със сина си. Но как са успели да се свържат? Чудо ли е било? Може би. Но ние вярваме, че той е общувал със сина си с мобилен телефон\", каза Йорнек на 6 януари, без да уточни кого има предвид, казвайки \"ние\". \"Защо бихте изпратили гълъб, когато е имало напреднали технологии?\" В Библията не се споменава конкретен разговор на Ной с никое от децата му непосредствено преди потопа. Именно в Турция, в източния окръг Агръ, изследователи обявиха през 2010 г., че са намерили останките на Ноевия ковчег, заровен под снега и вулканични отломки. Според Йорнек Ной е изградил ковчега от стомана, а за да го придвижва, е използвал ядрена енергия.", "date": "2018.01.23", "title": "Ной е говорил със сина си по мобилен телефон преди потопа, настоява турски учен"}
{"url": "https://www.dnevnik.bg/sport/2018/01/23/3117392_sistemata_za_videpovtoreniia_vuv_futbola_raboti_s_989/", "text": "Използването на видеповторения на световното първентво по футбол е с една стъпка по-близо до финализиране след положителни оценки на една от заключителните срещи. Последното решение ще бъде взето през март, но в понеделник Международния борд на футболните асоциации (IFAB) постави добра оценка на почти двугодишните тестове със системата. Окончателната оценка за  видеосъдиите и системата (VAR)  ще бъде дадена на 3 март на сесията на IFAB, на която ФИФА ще контролира четири от осемте страни, които имат право да гласуват. Световната футболна централа отдавна иска повторенията да се въведат, за да се намалят споровете и грешките в мачовете. На срещата присъстваха между технически експерти, съдии от ФИФА и учени от университета в Льовен, Белгия. Те са изготвили доклад на базата на повторения в 804 мача в повече от 20 различни надпревари. \"Дискусиите, които проведохме показват, че не е нужно да се правят допълнителни експерименти\", каза Йоханес Холцмюлер, главен отговорник във ФИФА за технологичните иновации. Според него системата за видеоповторения работи с точно от 98.9%. Цифрата не е 100, защото винаги има елемент на допустима грешка и субективен човешки фактор. \"Няма как абсолютно всяка една ситуация да се гледа еднакво от различни хора\", обясни той. Системата за видеоповторения вече се използва в шампионатите на  Германия и Италия , а освен това беше изпробвана и в двубоите от Купата на Лигата и ФА къп в Англия. От ФИФА заключиха, че грешки има, но това няма да е проблем за световното първенство в Русия през лятото. \"Ние ще държим да минем през сериозен процес на подготовка за толкова отговорен турнир. Ако системата не се докаже като успешна на световното първенство то е възможно повече да не я ползваме\", съобщиха още от ФИФА.", "date": "2018.01.23", "title": "Системата за видеповторения във футбола работи с 98.9% точност, казаха от ФИФА"}
{"url": "https://www.dnevnik.bg/sport/2018/01/23/3116760_grigor_dimitrov_prikljuchi_s_australian_open_sled/", "text": "Григор Димитров не успя да достигне до втори пореден полуфинал на Australian Open. Българският тенисист отпадна в четвъртфиналите на първия турнир от Големия шлем след загуба от британеца Кайл Едмънд с 4:6, 6:3, 3:6, 4:6 след 2.50 часа. Световният №3 изигра неубедителен мач, в който имаше големи проблеми с началния удар и подхождаше твърде пасивно във важни моменти. В същото време съперникът му сервираше много солидно, беше много агресивен и доминираше в повечето разигравания благодарение на мощния си форхенд Едмънд, който заема 49-ото място в световната ранглиста, се стремеше максимално да съкращава точките. Това се оказа печеливша стратегия, тъй като по този начин той не позволи на Димитров да намери ритъма си през целия двубой. Българинът пласира само седем аса при седем двойни грешки. Втората ракета на Великобритания направи почти два пъти повече директни точки от сервис - 13, и допусна три двойни грешки по-малко. Едмънд завърши със значително повече непредизвикани грешки - 31 от форхенд и 13 от бекхенд, но това се дължеше на доста по-агресивната му игра. Димитров направи само 28 непредизвикани пропуска - 15 от форхенд и 13 от бекхенд, но направи далеч по-малко печеливши удари - 32 срещу 46. Миналогодишният полуфиналист в Мелбърн имаше девет възможности за пробив и реализира три от тях. Едмънд, за когото това беше първи четвъртфинал в турнирите от Големия шлем, се възползва при пет от своите 15 шанса в подаванията на Димитров. Едмънд записа първа победа в третия си мач срещу българина. В предишните им две срещи - в Бризбейн преди три седмици и във Вашингтон през август, втората ракета на Великобритания отново създаде доста проблеми на Димитров, но допусна загуби в три сета. Едмънд е шестият британец в откритата ера на тениса, който достига до полуфинал в турнирите от Големия шлем. Той се присъединява към Анди Мъри (21 полуфинала), Тим Хенман (6), Роджър Тейлър (3), Джон Лойд (1) и Грег Руседски (1). В опит да се класира за финала в Мелбърн Едмънд ще се изправи срещу победителя от мача между световния №1 Рафаел Надал и Марин Чилич. С днешния успех 23-годишният тенисист си осигури дебют в топ 30 на света. За пръв път в своята кариера той победи играч от топ 10 и за пръв път спечели пет поредни мача в турнир от световния тур на АТП. Ако достигне до финала на Australian Open, Едмънд ще измести Анди Мъри като първа ракета на Великобритания. Димитров напуска Австралия с 374 хиляди долара от наградния фонд и 360 точки по-малко, отколкото спечели през миналата година. Българинът ще запази третото си място в световната ранглиста, ако Чилич стигне до финала на турнира. Хронологията на мача (гейм по гейм):", "date": "2018.01.23", "title": "Григор Димитров приключи с Australian Open след първа загуба от Кайл Едмънд"}
{"url": "https://www.dnevnik.bg/bulgaria/2018/01/23/3114984_ot_11_chasa_e_organizirana_akciia_v_podkrepa_na/", "text": "От 11 часа днес в градинката между Народно събрание и Софийския университет е  организирана демонстрация в подкрепа на ратификацията  на Истанбулската конвенция. Организатори на инициативата са близо 200 неправителствени организации, подкрепени от представители на академичните среди и граждани ( тук  можете да видите пълният им списък). \"Защото за нас всеки един човек, измъкнат от живот с насилие, е огромна победа. Това е нашата кауза\", пишат в отворено писмо организациите. \"Целият политически популизъм и задкулисните интереси, развихрили се около Истанбулската конвенция, са за ваша и наша сметка. Защото за насилието над жени и деца плащаме всички. Защото именно насилието в дома води до разпад на традиционното семейство, а децата ни пренасят тази агресия в училище\", се казва още в текста. Организациите приканват ръководствата на парламентарно представените политически партии на открита публична дискусия по същността на конвенцията и защо ратифицирането й е важно и полезно за България. Те предлагат дискусията да бъде предавана по обществената телевизия. \"Призоваваме народните представители, политическите партии, медиите и всички отговорни граждани – не залагайте на карта живота на милиони жени и деца в България заради изкривяване на истината\", се казва още в текста, подписан от следните организации:", "date": "2018.01.23", "title": "От 11 часа е организирана акция в подкрепа на Истанбулската конвенция"}
{"url": "https://www.dnevnik.bg/sviat/2018/01/23/3116374_evropa_iska_da_pokaje_sila_na_zapochvashtiia_dnes/", "text": "Европейските лидери ще демонстрират сила на Световния икономически форум (СИФ) в Давос тази седмица, защитавайки многостранния подход в политиката и икономиката, преди президентът на САЩ Доналд Тръмп да пристигне с посланието си \"Америка на първо място\", пише \"Ройтерс\". Политици, бизнес лидери, банкери и знаменитости ще се срещнат в Швейцарските Алпи под мотото \"Да създадем общо бъдеще в разединен свят\" за четиридневната конференция (от 23 до 26 януари) на фона на обезпокоителната обстановка в света. Рискове Десетилетие след като фалитът на американската инвестиционна банка \"Леман брадърс\" (Lehman Brothers) допринесе за разразяването на световната финансова криза, икономическият растеж се завърна и фондовият пазар отчита рекордни максимуми. Мнозина в Давос обаче се опасяват, че подобрените икономически перспективи могат да се окажат почти мираж, ако през 2018 г. набере скорост обезкуражаващата поредица от геополитически рискове - от протекционизъм и климатични промени до кибер атаки и открита война. Докладът за глобалните рискове, публикуван от СИФ миналата седмица, показа, че мнозина отчитат засилване на риска от политическа и икономическа конфронтация между водещите сили тази година. Тръмп, който  ще бъде първият действащ американски президент , посетил Давос след Бил Клинтън през 2000 година, е източник на голяма част от това безпокойство след изпълнената му със сътресения първа година на власт. Форумът ще започне утре с реч на индийския премиер Нарендра Моди и ще приключи в петък. Очаква се тогава Тръмп да говори пред голямата аудитория, пред която миналата година китайският президент Си Цзинпин предложи да запълни празнината в световното лидерство, създадена от отдръпването на САЩ. През уикенда представители на Белия дом посочиха, че е малко вероятно парализата на правителствените служби в САЩ да попречи на Тръмп да пътува до Давос, макар директорът по бюджета Мик Мълвени да заяви, че програмата на държавния глава \"се уточнява\". Европейска офанзива В дните между изказванията на Моди и Тръмп лидерите на най-големите европейски страни, които миналата година не се включиха във форума, насърчени от икономическото възстановяване на страните си, ще предложат алтернатива на идеите на Тръмп и Си, който според европейците не е изпълнил обещанието си от миналата година да отвори Китай за чуждестранни инвестиции. Начело на тази офанзива ще бъде френският президент Еманюел Макрон,  новата звезда на европейската политика . При изказването си в Давос в сряда (24 януари) бившият инвестиционен банкер ще предложи собствената си \"диагноза\" за глабализацията и ще представи идеите си за борба с нарастващото неравенство, глобалното затопляне и засилването на национализма. Към Макрон ще се присъединят германският канцлер Ангела  Меркел, която се връща на международната сцена  след месеци на политическа безизходица у дома, и италианският премиер Паоло Джентилони. Председателят на Европейската комисия Жан-Клод Юнкер също ще се обърне към участниците, завръщайки се в Давос след 20-годишно отсъствие. Форумът тази година ще включва и няколко панела, посветени на сексуалното насилие като знак на уважение към  движението #MeToo . След критиките през предходни години, че не представлява жените, СИФ тази година определи седем жени за съпредседатели, сред които са ръководителката на Международния валутен фонд Кристин Лагард и Джини Ромети, шефката на Ай Би Ем (IBM). Сред другите присъстващи лидери са премиерът на Великобритания Тереза Мей, израелският премиер Бенямин Нетаняху, няколко африкански лидери, включително новият президент на Зимбабве Емерсон Мнангагва. Тръмп ще се присъедини към конференцията начело на голяма делегация, в която участват неговият зет и съветник Джаред Къшнър, министърът на финансите Стивън Мнучин, държавният секретар Рекс Тилърсън. /БТА", "date": "2018.01.23", "title": "Европа иска да покаже сила на започващия днес икономически форум в Давос"}
{"url": "https://www.dnevnik.bg/bulgaria/2018/01/23/3116630_purvi_vot_na_nedoverie_sreshtu_kabineta_borisov_3/", "text": "Дебатите по първия вот на недоверие към кабинета \"Борисов\" 3 ще започнат днес в 13.00 часа. Вотът бе внесен от БСП заради провала на правителството в борбата с корупцията. Гласуването трябва да е 24 часа след приключване на дебатите. Вотът бе  внесен от БСП с мотиви - провал на правителството в борбата с корупцията . Очаква се вотът на недоверие да бъде подкрепен само от депутатите от \"БСП за България\" и ДПС или общо най-много от 105 души, което значи, че няма да е успешен, тъй като за да бъде свален правителството са необходими поне 121 гласа. Евентуална изненада може да поднесе лидерът на \"Атака\" и съпредседател на \"Обединени патриоти\" Волен Сидеров. В петък обяви, че все още не знае как ще гласува на предстоящия следващата седмица вот на недоверие срещу правителството. Причината - регионалното министерство иска да прехвърли стопанисването на стената на язовир \"Бели Искър\" на  областния управител на София Илиан Тодоров,  който е част от политическата сила на Сидеров. Патриотите настояват също така управляващата партия да оттегли ратификацията на Истанбулската конвенция, която също ще се обсъжда днес по-рано в парламента.  Голяма част от министрите са в Брюксел, където ще  представят тази седмица приоритетите  на българското председателство на Съвета на Европейския съюз в областите, за които отговарят, по време на изслушвания в комисиите на Европейския парламент. В хода на дебатите БСП се очаква да издави факти за скандали като \"Кумгейт\", \"Суджукгейт\" и други корупционни схеми. Корнелия Нинова обяви, че има класифицирана информация за  данни за заплаха за финансовата сигурност на страната . Тя добави, че ако докладите на службите станат публични, няма да има нужда от дебат по вота на недоверие, а правителството направо ще падне. \"Системите на приходните агенции (става въпрос за Българската акцизна централизирана информационна система (БАЦИС) - бел. авт.) са пробити. В тях се влиза от множество точки. Заличават се данни на акцизни стоки, приходите от които не се внасят като акцизи и ДДС\", разясни Нинова на въпрос на \"Дневник\" какво пише в докладите. Системата на агенция \"Митници\" (БАЦИС) не е била манипулирана, но ако това се е случило, то няма как да се докаже, беше основният извод след  продължилото три часа  изслушване в парламента вчера. Пред депутатите от вътрешната и бюджетната комисия за  доклада на ДАНС и прокуратурата за заплаха за финансовата сигурност на страната  от 2016 година говориха финансовият министър Владислав Горанов, главният прокурор Сотир Цацаров, директорът на Агенция \"Митници\" Георги Костов, неговият заместник Борислав Борисов, както и агентът от ДАНС по киберсигурността Николай Николов", "date": "2018.01.23", "title": "Първи вот на недоверие срещу кабинета \"Борисов 3\""}
{"url": "https://www.dnevnik.bg/bulgaria/2018/01/23/3116380_dulgoochakvanite_edinni_kriterii_za_profesori_i/", "text": "Политическа воля за окончателно приемане на минимални национални изисквания към кандидатите за придобиване на научна степен и заемане на академична длъжност обеща министърът на образованието и науката Красимир Вълчев в понеделник. Заместникът му Петър Николов очаква през пролетта да има успешен завършек за въвеждането на единните критерии за професори, доценти и главни асистенти, тъй като имало политически консенсус за приемане на второ четене на съответните поправки в закона за развитието на академичния състав у нас. Новите текстове бяха  одобрени на първо четене в парламента на 13 юли м.г . Те повтарят законопроект, който бе приет на първо четене от 43-ия парламент, но не бе обсъждан на второ четене, тъй като бяха свикани предсрочни парламентарни избори. След закриването Висшата атестационна комисия (ВАК) към Министерския съвет през 2010 г. университетите сами разписват процедурите и критериите за придобиване на научни степенни, заради което има съмнения за ударно хабилитиране на професори и доценти. Новият законопроект въвежда минимални критерии за академично израстване. Идеята е кандидатите за професори, доценти и главни асистенти да \"събират\" определен брой точки по обобщени показатели в съответната научна област, които според зам.-министър Николов вече са разписани и обсъдени с ректорите. Показателите са два вида – наукометрични, които отразяват научните постижения или постижения в художествено-творческата или спортната дейност; и такива, които отразяват постижения в преподавателската дейност. Към тях университетите ще добавят допълнителни критерии. С новия законопроект за първи път се въвеждат и условия и ред за установяване на научно плагиатство. Такава възможност ще има както по време на провеждане на процедурите, така и след получаването на научна степен и заемане на академична длъжност.", "date": "2018.01.23", "title": "Дългоочакваните единни критерии за професори и доценти може да са факт напролет"}
{"url": "https://www.dnevnik.bg/photos/2018/01/23/3113813_fotogaleriia_v_tursene_na_snega_s_friraid_kalendar_za/", "text": "Дори малко да се позабави, зимата вече е тук и в планината трупа хубав сняг за любителите на снежните спортове. За втора поредна година фотографът  представя календар със снимки от различни сезони и различни извънпистови ски и сноуборд карания в страната. Снимката е от: Дончови караули, Пирин. Момент от райдърската среща \"Дончо кани 2017\". Ски – Тони Черешаров \"Ставри\".", "date": "2018.01.23", "title": "Фотогалерия: В търсене на снега с фрирайд календар за 2018 година"}
{"url": "https://www.dnevnik.bg/na_put/2018/01/23/3116355_turizmut_v_blizkiia_iztok_se_krepi_na_rusnacite_i/", "text": "Китайците и руснаците подкрепиха през 2017 г. съживяването на туризма в Близкия изток след една мрачна за сектора 2016 г. В същото време посетителите от Европа продължават да се въздържат от пътувания и да се опасяват от липсата на сигурност и политическата нестабилност в района. Според равносметката на Световната организация по туризма (СТО), Близкият изток е привлякъл 58млн. чуждестранни посетители през 2017 г., което е с 4.8 % повече, отколкото през предходната. През 2016 г. туризмът в района отчете спад от 2.4% заради джихадистките  атентати в Тунис ,  Египет  и Турция, извършени срещу туристически обекти. \"С времето хората забравят и се връщат отново\", констатира по време на международното туристическо изложение Fitur в Мадрид и тунезиецът Джалел Гасми, който ръководи туроператора Granada Travel Services. Страните от Близкия изток вече си поставят амбициозни цели, като разчитат на три основни стожера, за да си осигурят клиентела: Русия, Китай и посетителите от съседните страни. Макар че в случая с  китайските туристи  не бива да се почива върху стари лаври, предупреждава Маркъс Ли, главен изпълнителен директор на Welcome China, чиято компания-майка ICIF обединява 11 000 дружества от сектора. Когато китайците избират дестинация, те са много внимателни за сигурността. \"Това е първото нещо, за което те питат\", а същото важи и за изискванията за визи, допълва Ли. Китайците се тревожат и за връзките на полетите, които са недостатъчни при пътуванията из страните от Близкия изток. Тяхното поведение обаче се променя с нарастването на пътуванията им и на покупателната им способност. \"Преди 20 години, например, когато китайци посещаваха Европа, те искаха да видят 10 страни за 10 дни, а сега нещата вече не стоят така и ние се концентрираме върху една страна за 10 дни\", казва Ли. Арабският пазар в Египет Случаят с Египет, чийто президент от 2014 година е военният  Абдел Фатах ас Сиси , е показателен за промяната на профила на посетителите. През 2010 година, преди революцията, която свали от власт бившия държавен глава Хосни Мубарак, \"европейският пазар, включително и Русия, представляваше близо 80%. Сега той е 52%\", каза на изложението в Мадрид Fitur директорът на Египетския комитет по туризма Хешам ед Демейри. \"Индия и Китай (осигуряваха) 5% през 2010-а, а сега над 12% от туристите. И пазарът (на арабските страни) нарасна от 15% на 30%\", казва той. А когато става дума за  Турция на Реджеп Тайип Ердоган , то тази страна очаква да остави окончателно зад гърба си последиците от атентатите и политическите размирици, породени от неуспешния опит за преврат от юли 2016 година и чистките, които го последваха. Броят на посетителите, който намаля с една трета през 2016-а, скочи с 33% миналата година. А за 2018 година страната очаква да привлече 40 милиона посетители. Анкара разчита на  туристите от Русия , след като през 2017 година руснаците бяха най-многобройна група в Турция, но и на посетителите от Грузия, България, Иран и Украйна. \"Само че профилът на тези последните е на туристи, които не оставят много пари, поне не толкова, колкото един европеец или американец,\", казва пред АФП Ахмет Окай, който ръководи туроператора Gusto Turismo, също присъстващ на Fitur. Бариш Юзар, заместник-директор по продажбите на хотелиерската верига Titanic Hotels, коментира, че неговият основен пазар - американската и европейската клиентела, е намаляла от 25% на 30% през 2017 година. Посетителите от Близкия изток са се увеличили с толкова, което е позволило бизнесът да остане стабилен. Туроператорите от Тунис също са единодушни, че руснаците и китайците, а в по-малка степен и французите, отново масово се завръщат в страната, която отчита увеличение на посетителите с 23% за миналата година. Не и испанците: \"Целта за 2018-а е да си върнем целия класически пазар или с други думи Франция, Италия, Испания и Великобритания\", казва Джалел Гасми, шеф на Granada Travel Services. /БТА", "date": "2018.01.23", "title": "Туризмът в Близкия изток се крепи на руснаците и китайците"}
{"url": "https://www.dnevnik.bg/bulgaria/2018/01/23/3116365_specializiraniiat_sud_shte_napravi_vtori_opit_za/", "text": "В специализирания съд ще бъде направен втори опит за начало на делото за длъжностното присвояване от Корпоративна търговска банка (КТБ). До даване на ход обаче най-вероятно няма да се стигне. Πъpвият oпит зa начало на процеса бeше нaпpaвeн нa 13 дeĸeмвpи миналата година. Тогава обаче стана известно, че соченият от прокуратурата за ръководител на организирана престъпна група бивш мажоритарен собственик на банката Цвeтaн Bacилeв не е пoлyчил нитo oбвинитeлния aĸт oт нaд 10 000 cтpaници, нитo пpизoвĸa зa зaceдaниeтo. \"Дневник\" научи, че в петък все още не е бил пристигнал отговор на съдебната поръчка. Тя е била изпратена през ноември, стана известно на заседанието през декември. Тогава се разбра още, че не всички подсъдими са били уведомени за предявен от синдиците граждански иск за 4 милиарда и 400 хиляди лева.", "date": "2018.01.23", "title": "Специализираният съд ще направи втори опит за начало на делото за КТБ"}
{"url": "https://www.dnevnik.bg/skorost/2018/01/23/3115333_leksus_bez_granici/", "text": "Лексус\" отбеляза с впечатляващ прототип влизането си в сегмента на луксозните кросоувъри преди двадесет години с RX 300. В Детройт компанията показа прототипа \"Ел Еф-1 Лимитлес\" (LF-1 Limitless), от който нищо чудно да се роди новият флагман сред кросоувърите. Името на автомобила идва от безграничния избор от задвижващи системи, като се започне от бензинов двигател, мине се през хибрид, зареждащ се от контакта хибрид, електромобил и се стигне до електромобил с горивни клетки. Кросоувърът е дълъг 5.01 метра, широк почти два метра и висок 1.60 м. Междуосието е 2.98 м. Външният дизайн е вдъхновен е самурайските мечове и формите, които заема течният метал. Интериорът пък е подчинен на японската философия \"омотенаши\", което ще рече еднакво радушно посрещане на всеки, които прекрачи прага на дома ти. Футуристичното работно място на водача се отличава с липса на бутони, като управлението на всички важни функции става с жестове и глас. Возещите се отзад разчитат на мултимедийни екрани с неограничени възможности. \"Лексус Ел Еф-1 Лимитлес\" разполага с два режима на шофиране, като в единият цялото управление е в ръцете на водача, а при втория той може напълно да се изолира от карането. Навигацията предлага четириизмерна картина. Свързаността на колата с околния свят позволява с помощта на гласовия асистент да се търсят оптималните маршрути, да се правят резервации в хотели и ресторанти и да се получава информация в реално време за забележителности, покрай които преминава автомобилът.", "date": "2018.01.23", "title": "\"Лексус\" без граници"}
{"url": "https://www.dnevnik.bg/intervju/2018/01/23/3100789_d-r_velina_doktorova_za_klinichnite_prouchvaniia_v/", "text": "Д-р Докторова е докторант в Клиниката по кардиология в най-голямата болница в страната - УМБАЛ \"Св. Георги\" в Пловдив, след като през 2014 г. е завършила с отличие Медицинския университет-Пловдив. Сравнително кратко време след дипломирането си започнала специализацията си по кардиология в Отделението по инвазивна кардиология към болницата. Решението точно за тази специалност взела в края на четвърти курс, когато се сблъскала отблизо с тази дисциплина и я припознала като най-перспективното направление за своето научно развитие. - Сърдечно-съдовите заболявания са водеща причина за заболеваемост и смъртност в световен мащаб. Тази тенденция ще се задържи и в бъдеще, поради няколко демографски фактора като увеличаващата се продължителност на живота и застаряването на населението. Честотата на сърдечно-съдовите инциденти показва спад в голяма част от Европа, с изключение на Централната и Източната част, а  България е първенец в негативната статистика . Популационният растеж и промяната на епидемиологията на сърдечно-съдовите заболявания са глобална заплаха за общественото здраве, но също и възможност за развитие на иновативни терапевтични стратегии. Голям напредък в областта на кардиологията през последните няколко години бе утвърждаването и разширяването на индикациите за приложение на новите орални антикоагуланти като профилактика на тромбоемболични усложнения при пациенти с аритмии. Наблюдаваме сериозно развитие в осмислянето на редица заболявания, нови схващания за поведение при артериална хипертония и дислипидемия. Освен значимия фармакологичен напредък е важно да отбележим и технологичните иновации, сред които водеща е ролята на компютърната томография като метод за диагностициране на исхемична болест, както и еволюцията в лечението на аортната стеноза с TAVI протезиране. - Клиничната практика се базира основно на доказателства, изведени от провеждани клинични проучвания, които имат широко разпространение и достъпност. На базата на резултатите от научните изследвания се получават индикации и одобрение от регулаторните органи за приложение на даден медикамент или устройство. Клиничните изпитвания имат различни нива на доказателственост и информативност, защото имат и един голям недостатък: те представляват изкуствено създадена среда на добре подбрана и проследявана група болни, която се отличава значително от реалната клинична практика. Неограниченият достъп до тези данни трябва да четем критично и да имплентираме само най-доброто при лечението на нашите пациенти, без да забравяме индивидуалния подход към тях.   - Обикновено авторите се насърчават да изпълняват приетите високи стандарти в областта на академичното писане, а група експерти контролират разпространението на научните данни, за да се гарантира, че няма да се публикуват неоправдани твърдения и неприемливи интерпретации, и така че да се предоставя надеждна информация. За съжаление, масовото публикуване най-вече в електронни научни списания, като че ли води до отклонение от нормите за отговори на значими изследователски въпроси и професионално изпълнени експерименти. Това до голяма степен създава риск за напредъка в научното познание и неговия бъдещ потенциал, но пък ограничаването на свободно писане би могло да доведе до задушаване на иновациите в експериментирането. В крайна сметка отговорността е както върху критиците и рецензентите, така и върху избора, който ще направи читателя, добре подготвен, или не. - Пациентите ни имат все по-свободен достъп до медицинска информация и стават все по-взискателни към нас. Това, наред с бързите темпове на технологични иновации и изследователски напредък, води до необходимостта от добро и непрекъснато следдипломно обучение, проследяване на най-новите тенденции и приложението им в клиничната практика. Неизменно това е свързано не само с професионалните ни задължения, но също и с някои личностни характеристики като желание, етика, амбиция и отдаденост към най-хуманната професия. - Потенциалът на клиничните проучвания е голям и е от изключителна важност да се разработят по-добри стратегии за развитие на този отрасъл в България. Приемането на стандарти за добра клинична практика и установяването на норми за провеждане на проучвания по универсален начин позволява масовото им навлизане и в нашата страна. Въпреки добрата ни позиция на глобалния пазар за клинични проучвания, бихме могли да привлечем повече инвеститори с работа в определени насоки, например подобряване на капацитета и участието на центровете; достъпа на пациентите до такива проучвания и най-вече изграждането на центрове в университетските болници за провеждане на клинични тестове от специално обучен медицински персонал. - В България са представени добре почти всички големи световни фирми за клинични проучвания и се правят сериозни инвестиции от страна на фармацевтичната индустрия, което обуславя и добрата ни позиция по този показател в световен мащаб. Една от основните причини за това са добре квалифицираните български лекари. Важно е въпреки това да се подготвят и кадри, насочени тясно към подготовката, планирането и извършването на клинични изпитвания, тъй като целият процес е съпътстван от значителна по обем документация. - Дефицитът на лекари във всички специалности в България вече се усеща и липсата на адекватно заплащане в цялата система на здравеопазването е огромна част от този проблем. Приемането на новата наредба за специализации бе позитивна стъпка в тази насока, но е необходима цялостна реформа, за да се очаква промяна в мотивацията на младите лекари и нагласата им за търсене на по-добра реализация в други страни. Необходимо е да се увеличат местата за специализации в университетските болници, да се създаде ефективна програма за задължително продължаващо медицинско обучение и да се подобри качеството на програмите за специализация. Като оставим настрана тези организационни проблеми, нека все пак си припомни, че сами сме избрали пътя на медицината като наша професия с готовността и пълното съзнание да жертваме времето и личния си живот в името на това да изпълним призванието си да бъдем лекари.", "date": "2018.01.23", "title": "Д-р Велина Докторова за клиничните проучвания в България и фалшивите новини в медицината"}
{"url": "https://www.dnevnik.bg/sviat/2018/01/23/3116635_sasht_kanada_i_meksiko_pregovariat_za_posledno_za/", "text": "Бъдещето на Споразумението за свободна търговия в Северна Америка (NAFTA) е неясно в началото днес на последния кръг преговори между САЩ, Канада и Мексико и броени дни, след като президентът Доналд Тръмп отново заплаши Вашингтон да напусне договора от 1994 г. От вторник трите делегации ще заседават в Монреал в продължение на една седмица в опит да изгладят различията си. Канада и Мексико, които първоначално отхвърлиха идеите на САЩ като неприложими, сега казват, че би могло да се маневрира. Това, обаче, изглежда твърде малко за Белия дом, където президентът смята, че NAFTA е несправедливо споразумение за американските компании и работници. Търговията между трите страни е за над 1 трилион долара годишно и това вече е достатъчно да изнерви пазарите. Предполага се преговорите да приключат до края на март, за да не попаднат в страстите около кампанията за парламентарните избори в Мексико през юли. Мексикански източник на \"Ройтерс\", запознат с хода на преговорите, казва, че не е изключено да има още един кръг през март и дори вероятност за окончателни разговори след като минат изборите в Мексико. В Отава съветници на външния министър Кристия Фрийланд заявиха миналата седмица, че анализът им на позицията на САЩ сочи, че американците нямат много търпение за преговори и по-вероятно ще напуснат споразумението. Това е точно обратното на оптимизма на икономисти, анкетирани от \"Ройтерс\", според които ще има предоговаряне с минимални корекции на сегашното споразумение. Според 45% от анкетираните казаха, че с NAFTA е приключено, докато почти две трети смятат, че е гарантирано предоговорено споразумение, от което печеливши ще са енергетиката и технологичните сектори, а автопроизводството, промишлеността и земеделието ще пострадат.", "date": "2018.01.23", "title": "САЩ, Канада и Мексико преговарят за последно за безмитната търговия помежду им"}
{"url": "https://www.dnevnik.bg/bulgaria/2018/01/23/3116651_prokuraturaturata_shte_se_probva_i_v_specializiraniia/", "text": "В специализирания съд ще се проведе разпоредително заседание по делото срещу съдия Румяна Ченалова. Делото стигна до там, след  два неуспешни опита за начало на процеса . Обвинителният акт  срещу Ченалова за длъжностно и документно престъпление, извършени от нея като съдия, е бил внесен в края на декември. Делото е разпределено на седми състав с председател съдия Николай Димитров. Специализираният съд стана мястото, в което се разглеждат делата за корупция със законодателни промени от лятото, които влязоха в сила в началото на ноември. С тях беше въведено и т.нар. разпоредително заседание, на което съдът трябва да прецени дали има процесуални нарушения по случая и дали той да бъде върнат на държавното обвинение. Най-вероятно делото срещу Ченалова ще бъде прекратено, защото автор на обвинителния акт е Софийската градска прокуратура, а не специализираната, която е компетентна да се занимава със случая. Подобна съдба имаха вече няколко дела, внесени в специализирания съд.", "date": "2018.01.23", "title": "Прокуратуратурата ще се пробва и в специализирания съд срещу Ченалова"}
{"url": "https://www.dnevnik.bg/sviat/2018/01/23/3116391_vuzrajda_li_se_krainata_desnica_v_ispaniia/", "text": "В Испания празникът на Тримата влъхви e по-популярен и от Коледа. Особено сред децата, защото по традиция тогава, в нощта на 5 срещу 6 януари, те си получават подаръците (макар, като всички традиции, и тази да се променя с времето). Тази година обаче честванията не минаха без напрежение - нито в Мадрид, където облечен като жена мъж предизвика гнева на няколко партии, нито из Каталуня, където жълтият цвят доминираше в чест на  \"политическите затворници\" . Мерките за сигурност обаче бяха особено засилени във Валенсия, където мъже от крайнодесни групировки с камуфлажни панталони опитаха да прекъснат процесията на \"трите републикански влъхви\" - дами, чието шествие символизираше  Празника на детството  от времето на Втората испанска република (чиято столица първо е Мадрид, после - Барселона и към края на Гражданската война през 30-те години - Валенсия). Събитието всъщност се проведе при засилени мерки за сигурност не заради притеснението на властите след терористичните атаки в Барселона и Камбрилс, а именно заради заплахи от крайнодесните. , твърдят леви партии от месеци. Крайни партии извън парламента призовават автономните области в Испания да се премахнат напълно, а и по-меки призиви за ограничаване на самоуправлението (като тези на центристите от \"Граждани\") печелят нарастваща подкепа на фона на опитаза отделяне на Каталуня. Освен видимите случаи на испанофобия (най-радикализираните привърженици на независимостта наричат всички, които не са каталунци, баски и галисийци \"фашисти\" и \"окупатори\") съществува и обратното - през март, месеци преди референдума, дори се стигна до присъда, заради туит, изпълнен с \"каталунофобия\" заради катастрофата със самолета на  \"Джърмънуингс\"  (\"Все тая, че се е разбил самолет, пълен с каталунци\"). В някои испански области потребители подхванаха кампания за бойкот на каталунски продукти, а в самата Каталуня имаше \"контракампания\" да не се купуват билети за популярната в цяла Испания коледна лотария. Някои издания  като \"Ел паис\"  съзряха дори дългата ръка на Русия като мощен кукловод, който едновременно разпалва каталунската криза и помага за възраждането на крайната десница в цяла Испания. Знамената по балконите По-голямата новина е, че политическата буря в Барселона подтикна хиляди испанци да провесят от прозорците си национални знамена - в нормални обстоятелства това се случва рядко. \"Появява се  ,\" което просто дава отпор на каталунския сепаратизъм, каза  преди почти точно месец  анализаторът Игнасио Молина в интервю за \"Дневник\". И експерти, и представители на испанските власти многократно са изтъквали в последните месеци, че катализаторът за това не е могла да стане нито миграцията към Испания, и без това засилена в последните няколко десетилетия след края на франкисткия режим, нито икономическата криза, която някои политолози твърдят, че дава сили и на силно националистически партии. Искрата, която запали това чувство, беше каталунската криза, но далеч не само заради събитията преди няколко месеца. Не само заради референдума за отделяне от Испания и гласуването на декларация в парламента в Барселона - а и заради целия \"процес\", започнал, след като Конституционният съд в Мадрид отхвърли новата, по-широка автономия на Каталуня през 2010 г. \"Процесът даде сили на една традиционно отслабена испанска идентичност,\" писа на страниците на в.  \"Ел мундо\"  Родриго Тераса миналия месец, по време, когато 84% от респондентите в национално проучване в Испания бяха казали, че са притеснени от случващото се в автономната област. Именно в тази обстановка крайнодесни партии и движения - като \"Огар сосиал\" и \"Еспаня 2000\" и \"Вокс\" - твърдят, че са увеличили симпатизантите си с десетки хиляди в последните месеци. За онези, които не вярват, те предлагат публично достъпни данни от профилите си в \"Туитър\" - около сто хиляди души в момента следват различните страници на  \"Огар сосиал\" , а при  \"Вокс\" , най-изявяващата се напоследък крайнодясна партия, става дума за 68 хиляди последователи, макар да е спорно дали всички те са профили на испански граждани. \"Все повече испанци гледат на предложенията ни като на нещо необходимо,\" каза за \"Дневник\" лидерът на \"Вокс\" Сантиаго Абаскал - бивш депутат в Страната на баските и член на Народната партия от 1994 до 2013 г. \"От 3410 членове през август се сдобихме с над 5000 в началото на годината, а симпатизантите ни нараснаха от 40 000 на 65 000 за същото време - над 50%. Публикациите ни в \"Туитър\" постигат милиони импресии седмично,\" твърди още Абаскал в писмен отговор на въпроси на \"Дневник\". За Шавиер Касалс, от университета \"Рамон Лул\" в Барселона, нито социологическите доказателства за такъв \"възход\", нито дадените от самите партии са достатъчни. \"Обикновено се казва, че малцинствата са невидими в медиите. А в този случай са преекспонирани,\" обяснява за \"Дневник\" Касалс, който като политолог и историк от години наблюдава крайнодясното пространство. \"Тъй като се появяват все по-често в медиите, създават впечатлението, че секторът е нараснал, а проучвания и изборни данни в момента не показват такава тенденция.\" Той добавя, че \"антикаталунизмът е нараснал, със сигурност\" и допуска, че това чувство може да добие опасни измерения на фона на новия национализъм, но предупреждава, че такава прогноза се прави с едно наум. Все пак част от привържениците на национализма в повече или по-малко крайни форми са \"за\" Испания, обединяваща всички различия. По негови предишни оценки може да става дума за \"недоволен електорат\"  , които обаче са чувствителни не само на теми като радикален патриотизъм, но и на миграция. Само една нация Испания, заедно с Германия, е в особени отношения с национализма - дори в по-особени от Германия, защото се демократизира едва през 70-те години (заедно с Португалия) след няколко десетилетия режим на Франсиско Франко. От друга страна е публична тайна, че част от гласуващите за партията на премиера Мариано Рахой (първата версия на която е основана от бивш франкист) спадат към различни националистически, дори крайнодесни течения. \"Каталунският сецесионизъм дава сили на испанския национализъм,\" казва Касалс. Той обаче отбелязва, че \"полезният националистически вот\", съдейки по резултатите от изборите в Каталуня и от проучвания на общественото мнение, се ориентира именно към \"Граждани\" в по-голяма степен, отколкото към радикално дясна алтернатива. Ако думите му се приемат за истина, това е парадокс - означава, че националистите гласуват за по същество антинационалистическо движение, което привърженици на крайнодясното пространство дори наричат \"каталунистко\". Испанците, които излизат по улиците и  окичват знамена по балконите си , сега отправят искания, които може да не са непременно националистически, смята политологът и автор на популярния блок \"Пиедрас де папел\" (\"Хартиени камъни\") Хосе Фернандес Албертос. \"Конфликтът мобилизира исканията на част от Испания, която досега не беше толкова видима. Не беше на дневен ред на улиците, а сега дискурсът им се активира в защита на даден модел на държавата, в който има само една нация, автономиите са по-ограничени,\" обяснява той за \"Дневник\". \"Не е много ясно какви са политическите последици на тези предпочитания, но със сигурност повече испанци желаят да изразят националната си идентичност.\" Идеята за \"само една нация\" напомня за девиза на Рахой - тогава в опозиция - когато свика митинг срещу разширяването на каталунската анатомия в Мадрид в средата на миналото десетилетие, под мотото: \"Испания не може да бъде нация от нации.\" Изглежда сегашните нагласи не увеличават подкрепата за Рахой - управляващите се сгромолясват и вероятно ще са втора партия по подкрепа, макар и първа по места в парламента, ако скоро има нови избори.", "date": "2018.01.23", "title": "Възражда ли се крайната десница в Испания"}
{"url": "https://www.dnevnik.bg/photos/2018/01/23/3116617_fotogaleriia_bulgarite_i_evropa_v_karti_ot_xiii_vek_do/", "text": "Цели 6 века - от XIII до XVIII век - обхваща изложбата \"Европа в старите карти\" във фоайето на Националната библиотека \"Свети Кирил и Методий\". Тя вади на показ оригинални издания и копия на географски карти от ценното дарение на картографа инж. Любен Божков.", "date": "2018.01.23", "title": "Фотогалерия: Българите и Европа в карти от XIII век до Освобождението"}
{"url": "https://www.dnevnik.bg/sport/2018/01/23/3116541_kakvo_prejiviava_organizmut_kogato_chovek_biaga_36/", "text": "Някои хора тичат, за да стигнат някъде, други бягат за удоволствие, а трети - за да открият докъде се простират възможностите им. През уикенда  Красимир Георгиев  предизвика себе си в името на благородна кауза, като бяга на пътека в продължение на 36 часа без прекъсване. Той и екипът му  успяха да съберат повече от 16 хиляди лева , които ще отидат за тренировъчен лагер и участие на деца в световната олимпиада \"Игри за победители\" в Москва - състезание за деца, преборили рака. Положените физически и психически усилия на ултрамаратонеца обаче трудно могат да бъдат измерени в числа. Вероятно мнозина от страничните наблюдатели ще насочат вниманието си върху крайния резултат от изпитанието, но малцина биха разбрали за настъпващите процеси в тялото и съзнанието на Георгиев по време на 36-часовото бягане - почти без почивка и с 23 минути сън. Подготовката  Идеята за 36-часовото благотворително бягане на пътека идва спонтанно в главата на Георгиев... докато тича на пътека. Той има опит в ултрамаратони с дължина над 200 км при екстремни условия - от Антарктида до пустинята Сахара и Долината на смъртта. Решава, че 36 е идеалното число за него и започва подготовка. \"На пътека съм тичал малко над осем часа и си мислех дали няма да е лудост да се пусна за повече време. Дванадесет часа ми се стори малко. Където са осем, там са и 12.  \", заяви Георгиев пред \"Дневник\". В подготовката си той редува бягане на пътека и плуване по няколко часа на ден в продължение на месец. Не изключва определени храни от диетата си, а се придържа към балансирано хранене. \"Като разбрах, че ще правя това предизвикателство, естествено започнах да тичам на пътека. Знам, че мога да тичам повече от 200 км и да стоя буден, но ми трябваше да съм на пътека, за да свикна. Ставах сутрин, имах малка закуска и отивах във фитнеса да тичам час или няколко. След това отивах да плувам още един час. После разтоварвам и така всеки ден\", каза Георгиев. Какво се случва с организма По време на изпитанието Георгиев е спал 23 минути, като е имал три по-големи почивки по около 15 минути и пет спирания по две-три минути за разтягане на мускулите. Тези почивки обаче не са достатъчни за \"зареждане на батериите\", като тялото и мозъкът остават активни през всичките 36 часа.  Най-важно при дългите и изморителни бягания е контролираният прием на храна, вода и соли, които се изхвърлят от тялото при потене. В даден момент може да се стигне до прекъсване на връзката между мозъка и тялото. \"Енергията, която е необходима за съкращаването на мускулите, първоначално идва от гликогена, който е складиран в черния дроб и депата, които се намират в мускулите. Тази енергия обаче стига за много кратко време. Тъй като мозъкът се храни изключително много с глюкоза и гликоген, който идва от черния дроб, в момента, в който гликогенът като запаси в черния дроб достигне 40%, мозъкът започва да изпраща сигнали до всички не животозастрашаващи системи и органи да минат на авариен режим на работа\", обясни пред \"Дневник\" Наталия Величкова, която подготвяше планинските бегачи Антония Григорова и Кирил Николов-Дизела за бяганията им за рекорд от Ком до Емине. Тя сподели, че най-важното в такъв момент е  , че има достатъчно глюкоза и храна за него, за да не изпраща сигнали до останалите мускули и органи, които участват в бягането. Паралелно с това тялото е поставено под огромен стрес и мозъкът се опитва да го премахне, като \"саботира\" различни органи и системи. \"Първото нещо, което саботира, е храносмилателната система. Човек отказва да се храни. Това е, защото мозъкът иска да прекрати този стрес, на който е подложен, и изцяло да спре да приема храна\", заяви Величкова.  Гурме за ултрабегачи и \"бягане\" с главата Стресът на мозъка може да бъде преодолян с храна, която да предизвика зрително любопитство в организма. Тя включва множество подправки и различни вкусове, които имат за цел да отворят апетита на бегача. \"В зависимост от това на какъв етап е бягащият, преценявам на място какво точно да му дам. Сега при последните четири часа гледах храната да е предимно въглехидратна. Те се усвоят най-бързо и през цялото време кръвната захар е на правилното ниво, за да може мозъкът да е спокоен и да има енергия. Въпреки това всичко е строго индивидуално и няма някаква специална рецепта\", каза още Величкова.  По време на бягането Георгиев е имал физически проблеми. През нощта в петък срещу събота той е почувствал болки в корема, а след това е имал и проблем с коляното. Когато тялото обаче откаже, на преден план идва психическата устойчивост на бегача. \"Винаги става нещо, когато тичаш толкова километри. Дали ще е корем, коляно или глезен, важното е да продължиш. Не съм си и помислял, че ще се откажа. Бориш се и продължаваш. Така съм се научил и не навеждам глава. \", каза Георгиев пред \"Дневник\". При изразходването на гликогена, организмът се обръща към мастните запаси, които са в огромни количества в човешкото тяло. При изчерпване на тези запаси, тялото започва да разгражда белтъци, т.е. да се храни от мускулите. \"Самият състезател може да колабира. Вливаме го и се възстановява. Вливанията най-добре възстановяват организма - солеви разтвори, протеини и аминокиселини\", обясни бившият доктор на националния отбор по лека атлетика Ангел Лозанов за \"Дневник\".  \"Всеки час приемах таблетки сол, вода и храна. Това е една въртележка, едно скоростно влакче. Важно е главата ти да е там, защото тялото след 200 км не може вече. Всичко отива по дяволите, ако не си психически подготвен. Трябва да ти е неудобно и да те боли. Няма какво да се залъгваш. Важното е гадното да ти стане приятел, защото иначе не се получават нещата\", завърши Георгиев.", "date": "2018.01.23", "title": "Какво преживява организмът, когато човек бяга 36 часа без прекъсване"}
{"url": "https://www.dnevnik.bg/photos/snimka_na_denia/2018/01/23/3116796_snimka_na_denia_23_jertvi/", "text": "Имената на 23 жени, убити от мъже в България, бяха прожектирани късно снощи върху сградата на Народното събрание в София. Акцията на Българския хелзински комитет е кръстена \"23 причини\" е част от кампанията в подкрепа на ратифицирането на Истанбулската конвенция. Днес председателят на парламента Цвета Караянчева организира обществена дискусия по законопроекта, който цели превенция и борба с насилието над жени и домашното насилие. Акцията е част от кампанията на около 200 български организации в подкрепа на конвенцията. По данни на БХК всяка четвърта жена в България е жертва на домашно насилие. Днес в 11 ч. ще има и протест в подкрепа на конвенцията, който ще се проведе в градинката между Народно събрание и Софийския университет.", "date": "2018.01.23", "title": "Снимка на деня: 23 жертви"}
{"url": "https://www.dnevnik.bg/bulgaria/2018/01/23/3116798_prokuraturata_proveriava_centur_za_deca_v_gabrovo_sled/", "text": "Прокуратурата и дирекция \"Социално подпомагане\" правят проверка в центъра за деца и младежи с увреждания \"Хризантема\" в Габрово. Причината са публикувани след конфликти и спорове между персонала в дома видеозаписи, които показват физическа и вербална агресия над деца в дома, съобщи Би Ти Ви. В центъра са настанени седем деца и трима младежи с увреждания, ката за тях денонощни грижи полагат 13 души персонал. Записите са направени в период от две години - от 2016 и 2017 г. Разкритията им прави ръководителят на центъра за настаняване Маринела Лазарова, след като подчинени ѝ пращат проверка. Центърът за настаняване от семеен тип \"Хризантема\" е отворен по проект през 2013 г. През 2016 г. след първия направен запис от социален служител на побой над момиче, директорката твърди, че е сезирала социалната служба към местната община. Оттам обаче твърдят, че разбират за нередностите в средата на януари. \"Трябва да се проследи процеса кой и по какъв начин е допуснал това, как е направен този запис и защо не е реагирано на момента\", заяви Даниела Василева от общината. \"Абсолютно недопустимо е поведението както на ръководителя на центъра, така и на целия екип, на персонала към децата, както и несигнализирането за проблема на по-ранен етап\", коментира кметът на Габрово Таня Христова пред \"Нова телевизия\". \"За мен е необяснимо и неразбираемо заснемането на тези кадри и още повече задържането и скриването им от Община Габрово като ангажирана и отговорна за предоставяне на тази услуга\", каза още кметът. Според Надежда Денева, независим експерт \"Социално подпомагане\", кадрите показват абсолютно неразбиране на децата и техните нужди от страна на служителите. В клипа се вижда как служителка бие дете, защото скъсало пари, които намерили в чантата й. За него Надежда Денева каза, че то къса всичко, което му попадне и думите на възпитателката \"Не те ли е срам?\" не могат да предизвикат адекватна реакция у него. \"Аз съм далеч от идеята, че те са лоши хора, а че не са подкрепени в усилията си. А всеки нагоре по веригата се прави, че не е бил информиран\", коментира тя пред Би Ти Ви.", "date": "2018.01.23", "title": "Прокуратурата проверява център за деца в Габрово след публикувани видеозаписи с насилие"}
{"url": "https://www.dnevnik.bg/evropa/2018/01/23/3116799_es_e_izkljuchitelno_obezpokoen_ot_operaciiata_na/", "text": "Върховният представител на ЕС по външната политика и сигурността Федерика Могерини заяви вчера, че Европейският съюз е изключително обезпокоен от операцията на Турция в района на сирийския град Африн, предаде ТАСС. Могерини каза пред журналисти, че този въпрос е влязъл в дневния ред на Съвета на ЕС. По думите на Могерини, ЕС е разтревожен от действията на Анкара в Сирия по две причини. \"Първата е хуманитарната страна. Ние трябва да се убедим, че достъпът на хуманитарна помощ е гарантиран и че цивилното население не страда от бойните действия. Втората е, че операцията може да попречи на подновяването на преговорите в Женева, които, както вярваме, може да доведат до мирно решение\", каза тя. Могерини заяви, че смята да обсъди въпроса с турския министър за ЕС Йомер Челик, който в близките дни ще пристигне в Брюксел. Турските въоръжени сили  обявиха на 20 януари  началото на операция \"Маслинова клонка\" срещу кюрдските Сили за защита на народа и Партия на демократичния съюз в района на сирийския град Африн, където живеят около 1.5 милиона сирийски кюрди./БТА", "date": "2018.01.23", "title": "ЕС е изключително обезпокоен от операцията на Турция в Сирия"}
{"url": "https://www.dnevnik.bg/sviat/2018/01/23/3116742_i_prez_vtorata_si_godina_v_beliia_dom_trump_shte_ima/", "text": "След първата година от управлението на президента Доналд Тръмп, следващата започва с изправяне на главния играч пред парализа на правителството и залягане насред разследвания, кризи и политически неловка ситуация. След 365 дни в Овалния кабинет Тръмп открива, че стремежът му бързо да изпълни предизборните си обещания отстъпва пред суровата реалност на управлението и изгледите за по-слаби резултати на изборите през ноември. Правителствени сътрудници, външни съюзници и републиканци на Капитолийския хълм смятат, че Белият дом на Тръмп продължава да е изправен пред много от същите предизвикателства, с които се бореше миналата година, плюс нови обрати в различните сюжети. Разследването на специалния прокурор Робърт Мюлър за руска намеса в изборите през 2016 г. все повече се приближава към Овалния кабинет. Парализата на правителството изтъква законодателните предизвикателства, които продължават да съществуват дори след като републиканците контролират Белия дом и двете камари на Конгреса, и ясно показва необходимостта правителството по-внимателно да насочва политическия си капитал по конкретни въпроси от дневния ред. А изборите през есента се очертават като референдум за управлението на Тръмп. \"Във втората година нещата вече не са едноизмерни\", каза Ари Флайшър, който беше прессекретар при президентството на Джордж У. Буш. \"Всяко правителство прави неизбежна промяна и тя е да признае, че вече не става дума за бъдещи събития и обещания, а за отстояване и рекламиране на постиженията от миналата година.\" Нито едно правителство не идва на власт напълно подготвено за задачата да води управлението, а екипът на Тръмп доведе разрива до нова крайност. Републиканците извън Белия дом сега се надяват, че правителството на Тръмп ще бъде по-схватливо в политически план. Но 71-годишният президент се оказва верен на своя характер, доверявайки се повече на своите инстинкти, отколкото на съветите на сътрудниците си, и няма причина да очакваме, че това ще се промени. Това, което Тръмп иска да чуе Все пак Тръмп е променен от преживяното през изминалата година, казват сътрудници и външни съветници, повечето от които говориха при условие да не се съобщават имената им, тъй като не бяха упълномощени открито да обсъждат вътрешни въпроси. Президентът все повече се страхува от изтичания. Неговият вътрешен кръг от приятели е по-малък, последно след изгонването на бившия главен стратег  Стивън Банън . Тази по-малка група неофициални съветници вижда как Тръмп насърчава хората, които му казват това, което той иска да чуе, заявиха няколко души, които редовно говорят с него. А това, заедно с решимостта на началника на канцеларията Джон Кели да не контролира президента, засилва импулсивността на Тръмп. Какво следва?  Предприемат се кадрови промени за повишаване на ефективността на екипите по политически и законодателни въпроси в Западното крило като подготовка за изборите през ноември, а Тръмп и вицепрезидентът Майк Пенс подготвят агресивни графици за агитация и набиране на средства. Въпреки процъфтяващата икономика Тръмп има рекордно нисък рейтинг на одобрение за президент, който управлява от една година, понижаван от партийните спорове и собствените му действия и изявления, предизвикващи разделение. Изборите през есента са решаващ момент за Тръмп и могат да окажат влияние върху стремежа му към втори мандат - усилия, които ще започнат сериозно следващата година. Законодателите републиканци са рамката, в която се откроява важността от запазване на контрола върху Камарата на представителите и Сената в термини, които обслужват Тръмп: евентуален демократически контрол би дал на най-яростните критици на президента възможност да го призоват за свидетелски показания. Разтревожен от евентуална загуба на Сената, Белият дом планира да продължи агресивния си стремеж за назначаване на консервативни съдии, преди Конгресът да излезе в почивка за предизборния период. Въпреки всички законодателни амбиции през първата година на Тръмп втората се очертава да бъде по-малко шумна. Обещания и резултати Имиграцията, която е препъникамъкът при сегашната парализа, се очертава като най-обещаващата възможност, след като президентът предизвика криза, определяйки на 5 март да изтече срокът на закрилата, предоставяна на около 700 000 имигранти, доведени незаконно в САЩ като деца. Той се надява да използва това като средство за влияние, за да прокара твърдолинейните си имиграционни приоритети. Преди обръщението \"За състоянието на съюза\" на 30 януари Белият дом подготвя дълго отлагани предложения за политиката в инфраструктурата и социалната област, но не се очаква особен напредък, след като конгресмените започват да насочват вниманието си към своето преизбиране. Служители на Белия дом казаха, че Тръмп с нетърпение очаква да посвети голяма част от годината на рекламиране на своите постижения в кандидатурите за съдебни назначения, дерегулацията и прокарването на  данъчната реформа . \"Ако първата година е свързана с преброяване на предизборните обещания, през втората година можем да говорим за резултати\", каза говорителят на Белия дом Хоган Гидли. Правителствени служители посочиха речта на Тръмп в четвъртък в Пенсилвания, където той изтъкна ползите от своя данъчен план, като пример за неговите усилия да рекламира своята първа година пред обществеността. В чужбина продължават да съществуват много от същите предизвикателства. Ядрената заплаха от Северна Корея ангажира все по-голямо внимание в Западното крило. А въпреки че позициите на групировката \"Ислямска държава\" в Ирак и Сирия са отслабени, Тръмп е изправен пред нови въпроси за ролята на американските войски в региона. /БТА", "date": "2018.01.23", "title": "И през втората си година в Белия дом Тръмп ще има много работа"}
{"url": "https://www.dnevnik.bg/na_put/2018/01/23/3116115_shte_se_hodi_v_italiia_da_si_zapazim_10_mart/", "text": "Който планира да пътува до Италия, ще спести пари за настаняване, ако го направи в дните около 10 март. Тази дата е обявена от местните хотелиери за Деня B&B (по популярното в хотелиерския бизнес съкращение от английските думи \"нощувка\" и \"закуска\" - Bed&Breakfast). Това означава, че хиляди хотели в страната ще предлагат нощувка и закуска безплатно или с голямо намаление. Идеята е на по-малките хотели, които разчитат на неорганизирани или малки групи туристи и се осъществява за 12-ти път. На разположение на желаещите са семейни хотели в историческите центрове на ренесансовите градове, къщи за гости в малки селца, места за настаняване в средновековни крепости и живописни извънградски вили. Хотелиери от над 150 населени места от 20 италиански региона са се включили в проявата, която се разраства всяка следваща година Италианците претендират, че имат голям принос за налагането на формулата \"нощувка със закуска\" и обещават, че гостите им ще могат да се насладят и на едното, и на другото. В инициативата участват хотелиери от Рим, Флоренция, Неапол, Генуа, Верона, Венеция. Резервации могат да се направят на сайта на инициативата  www.bbday.it . За планиращите по-дълъг престой останалите нощувки ще бъдат калкулирани изцяло. Все е нещо.", "date": "2018.01.23", "title": "Ще се ходи в Италия? Да си запазим 10 март"}
{"url": "https://www.dnevnik.bg/ot_vas/novini_ot_vas/2018/01/23/3116370_niama_da_ima_referendum_za_morskata_gradina_vuv_varna/", "text": "Вчера Общинският съвет във Варна отхвърли предложението за провеждането на референдум за Морската градина и крайбрежната алея в града. Идеята на организаторите беше варненци да се произнесат дали т.нар. Алея първа е част от парка и какво да бъде нейното бъдеще.", "date": "2018.01.23", "title": "Няма да има референдум за Морската градина във Варна"}
{"url": "https://www.dnevnik.bg/citat_na_deniia/2018/01/23/3116808_citat_na_denia_u_nas_se_ustanoviava_atmosferata_na/", "text": "Това заяви пред БНТ Иво Христов, началник на кабинета на президента Румен Радев. Повод за коментара му стана първата година от встъпването в длъжност на държавния глава и споровете му с управляващите по време на този период. По думите му е хубаво, че при такава концентрация на власт има такъв човек като Радев, който е контрапункт на всяко отклонение на управляващите. Той призна, че има противоборство между президента и правителството по някои теми, но държавният глава \"няма призвание да бъде съзвучен с правителството\". Христов каза още, че към момента няма съгласие за купуването на нови изтребители за българската авиация. По нищо не личало, че и в бъдеще ще има такова.", "date": "2018.01.23", "title": "Цитат на деня: У нас се установява атмосферата на партията-държава"}
{"url": "https://www.dnevnik.bg/bulgaria/2018/01/23/3116809_kratki_novini_dvamata_zadurjani_za_vzriv_na_bankomat/", "text": "Най-активният филипински вулкан на Филипините  Майон изригна , изхвърляйки струи от лава на височина от 700 метра. Стълбът пепел достигна 3 км над кратера, съобщава БТА. Евакуирани са общо 56 217 души от три града и пет села в района на вулкана, който се намира на 330 км от столицата Манила. Учител е ударил ученик в столично училище Инцидентът е станал малко преди 15 ч. днес в 65-о училище в кв. \"Бусманци\". Пострадало е момче в пети клас, съобщи Би Ти Ви. Ученикът е със сцепена устна и е бил откаран за преглед. До насилието се стигнало, след като в час по физическо момчето ударило с топка по главата друго дете. \"Движение 21\" е осъжда опитите за цензура в БНТ \"Настояването за \"по-разчупени\" предавания, с \"по-малко говорене\" за да бъдат продукциите \"по-популярни\", \"гледаеми\" и \"качествени\" са фалшиви аргументи, прикриващи намерения за отнемане свободата на словото, на избор на теми и събеседници, за намеса в журналистическата работа с цел манипулация на зрителите\", се казва в позиция на партията на Татяна Дончева. Позицията е в отговор на  упреците на програмния директор на БНТ1 Емил Кошлуков  към редакционния екип на предаването \"Денят започва с култура\". \" Случващото се в БНТ  на практика е стъпка към разпростирането на медийния монопол на определена групировка и върху обществената телевизия. С явното или прикрито съдействие на управляващите, както и поради пасивността на опозицията, в ръководството на БНТ проникнаха лица, налагащи стил, реторика и поведение, характерни за огромната част от българските медии\", пише още в текста. Католическата църква в България е против ратификацията на Истанбулската конвенция В официална позиция, разпространена до медиите, от Католическата църква в България подкрепят  решението на Светия Синод,  който вчера се обяви против ратифицирането на конвенцията. Според тях документът поражда множество противоречия и спорове и предизвиква повече притеснения и разделения отколкото да дава решения. Вчера с позиция излезе и Българската православна цъкрва - вижте я  тук . Двама души пострадаха при верижна катастрофа на магистрала \"Хемус\" Инцидентът е станал малко преди 9 ч. тази сутрин. В катастрофата са участвали общо три леки автомобила, които са се ударили малко след тунел \"Топли дол\" в посока София. В кръвта на пострадалите са открити следи от наркотици. Единият от тях е с открита рана на тестис, а другият - с открита рана на веждата. Ресторант е изгорял в София Инцидентът е станал в ранните часове днес, съобщи Би Ти Ви. Пожарът е избухнал близо до зала \"Фестивална\", като сигналът за него е подаден минути преди 6 ч. тази сутрин. Изгорели са около 500 кв. метра площ. Причините за пожара се изясняват. Лавинна опасност е обявена в няколко държави в Европа В редица европейски страни е повишена лавинната опасност до максимална степен. Сред най-засегнатите са Франция, Италия и Австрия. В Швейцария пък снегът блокира много туристи. Много ски курорти в Алпите бяха засегнати от лошото време.", "date": "2018.01.23", "title": "Кратки новини: Двамата задържани за взрив на банкомат остават за постоянно в ареста"}
{"url": "https://www.dnevnik.bg/evropa/2018/01/23/3116816_otslabvaneto_na_populizma_e_povod_za_praznik_na_foruma/", "text": "Шампанското може да се лее още по-свободно на Световния икономически форум в швейцарския курорт Давос поради промяната в глобалната ситуация, пише вестник \"Ню Йорк таймс\", цитиран от БТА. Събралите се на предишния форум се оказаха в необичайната позиция да са на прицела на глобален бунт - Великобритания наскоро беше гласувала да напусне ЕС, голяма част от французите се вслушваха в Марин льо Пен и заплахите й за бунт срещу европейските лидери, а Доналд Тръмп дни преди встъпването си в длъжност обещаваше да използва Белия дом за действия срещу глобални институции като Световната търговска организация, НАТО и климатичното споразумение от Париж. За събралите се на предишния Световен икономически форум тези събития изглеждаха част от същата буря, подсилена от недоволството заради растящото неравенство в доходите. и глобалната икономика изглежда най-стабилна от години. Вашингтон даде щедри данъчни бонуси на богатите домакинства и корпорациите - и човекът, постигнал това, президентът на САЩ Доналд Тръмп,  се кани да посети Давос . Събралите се в Давос  имаха много причини да се чувстват късметлии и преди. Сега имат още повече. Льо Пен беше победена от открит поддръжник на глобализацията и бивш инвестиционен банкер на \"Ротшилд\" - Еманюел Макрон, който също е посещавал Давос. Официално Великобритания все още върви към напускане на Европа, но при условия, които няма да променят нищо значимо, докато политиците се преструват, че извършват революция. Антиглобалистките заплахи на Тръмп доведоха до минимални промени в международния ред - НАТО и СТО все още съществуват, а обещаната търговска война с Китай не е започнала. За първи път от началото на глобалната икономическа криза, започнала преди десетилетие, Европа, отдавна смятана за тежкия случай на глобалната икономика, сега е лидер в растежа. Победата на Макрон във Франция доведе до промени в трудовото законодателство, пословично с липсата на гъвкавост,  което се хареса на бизнес лидерите , докато в същото време обещава защита на работещите, подобна на тази в северните страни. Испания също показва подобрение с нарастването на износа и дори драмата със заплахата за отделяне на Каталуня не попречи на растежа. В САЩ икономиката получи импулс от активния фондов пазар. Китай успокои страховете за дестабилизиращо забавяне на икономиката, Бразилия излезе от икономическата депресия, а икономиката на Мексико продължава да расте въпреки съмненията за бъдещето на Северноамериканското споразумение за свободна търговия. Дори Япония отбеляза траен икономически растеж. Глобалният растеж през тази година обещава да бъде най-бързият от 2011 г. насам. Това не означава, че участниците в Давос нямат между тях са Северна Корея, потенциална търговска война между САЩ и Китай, НАФТА,  предстоящите избори в Италия ,  нестабилната коалиция в Германия  и Брекзит. Не на последно място, причините за недоволството, довело до популистката вълна, все още съществуват. Но за посетителите на Давос нещата изглеждат много добре. Може би са дори по-розови от всякога. Така че партито в Давос тази година ще бъде особено грандиозно. А всички, които не са на форума в швейцарския курорт, ще се чудят какво общо имат с тях тези разговори.", "date": "2018.01.23", "title": "Отслабването на популизма е повод за празник на форума в Давос, пише в. \"Ню Йорк таймс\""}
{"url": "https://www.dnevnik.bg/sport/2018/01/23/3116820_snimka_na_denia_kraiat_na_nadejdite_na_grigor_dimitrov/", "text": "Григор Димитров приключи с разочарование участието си в Australian Open. Третият в света  . С това приключиха и надеждите му за нов пробив в първия за годината турнир от Големия шлем.", "date": "2018.01.23", "title": "Снимка на деня: Краят на надеждите на Григор Димитров за пробив в Мелбърн"}
{"url": "https://www.dnevnik.bg/evropa/2018/01/23/3116845_cheshkiiat_prezident_niama_da_pozvoli_na_eventualniia/", "text": "Чешкият президент Милош Земан ще назначи отново Андрей Бабиш за премиер независимо от това дали ще спечели нов президентски мандат, предаде \"Ройтерс\". Милиардерът и бизнесмен Бабиш е лидер на парти АНО, която спечели парламентарните избори през октомври. Миналата седмица той  подаде оставка като премиер , след като  загуби вот на доверие  в парламента, където няма мнозинство. По време на телевизионен дебат в понеделник Земан повтори, че ще предостави на Бабиш още един шанс да сформира правителство, като евентуално му даде няколко месеца, за да намери партньори и да сформира мнозинство. Това може да съвпадне с края на мандата на Земан на 7 март, когато той ще напусне поста, ако съперникът му Иржи Драхош  спечели балотажа през уикенда . Земан заяви, че ще ускори назначаването на Бабиш, ако изгуби изборите. \"Господин Иржи Драхош няма да има възможност да направи назначението\", посочи той. Ако спечели, Земан ще отложи назначението, докато Бабиш събере достатъчно парламентарна подкрепа. АНО има 78 места в 200-местната долна камара на парламента. Земан подкрепяше Бабиш и АНО в замяна подкрепи Земан за президент, въпреки че Бабиш остро критикуваше Земан в миналото. Драхош заяви, че ще посъветва Бабиш да се откаже от премиерския пост, докато се защитава  по обвинения в злоупотреба с евросредства . Ако бъде осъден, Бабиш може да влезе в затвора. Той отрича да е виновен.", "date": "2018.01.23", "title": "Чешкият президент няма да позволи на евентуалния му наследник да назначи премиер"}
{"url": "https://www.dnevnik.bg/bulgaria/2018/01/23/3116826_otec_dionisii_zaplashi_ministrite_s_otluchvane_ot/", "text": "Да се забрани на премиера Бойко Борисов и целия Министерски съвет да влизат в църква, ако не си изтеглят предложението за ратификация на Истанбулската конвенция. Предложението отправи от ефира на \"Нова телевизия\" архимандрит Дионисий. Вчера Светият синод  призова Народното събрание  да не ратифицира Истанбулската конвенция и заяви, че тя съдържа ново разбиране за човека, \"което отваря широко вратите към морален разпад, който неизбежно води до психофизическото унищожение на човека\". \"Надявам се да се оцени самото становище, което е изпратено в Народното събрание, защото юридически то е блестящо, защото се засягат неща, свързани с конституцията, с международни договори, с приети в страната закони, които така или иначе дават една гаранция за възможност за защита. Надявам се Светият синод да действа и по-остро, освен да призове народните представители\", каза Дионисий. По-късно днес председателят на парламента Цвета Караянчева организира обществена дискусия по законопроекта, който цели превенция и борба с насилието над жени и домашното насилие. Късно снощи върху сградата на Народното събрание по инициатива на Българския хелзинкски комитет бяха  прожектирани  имената на 23 жени, убити от мъже в България. Днес в 11 ч. ще  има и протест  в подкрепа на конвенцията, който ще се проведе в градинката между Народното събрание и Софийския университет. Акцията е част от кампанията на около 200 български организации в подкрепа на конвенцията. По същото време има организиран и протест против Истанбулската конвенция пред Народното събрание. Митингът ще призове президента Румен Радев за дебат по темата. \"Първото, Министерският съвет, който е гласувал такова нещо, би следвало да бъде в забрана да посещава храмовете на Българската православна църква, ако не си изтегли предложението за ратификация. Има две дами, които не знам защо са толкова активни, особено за г-жа Цачева се учудвам, защото винаги съм я възприемал като консервативен тип, и за г-жа Захариева. Що се отнася до народното представителство, тези, които си позволят да гласуват подобно нещо, би следвало веднага да бъдат отлъчени от църквата\", заяви отец Дионисий. \"В България има един такъв протестърски дух - отдавна сме го забелязали - който винаги трябва да има едно настроение срещу всичко, което е здравомислещо. А иначе ние живеем в един постнеолиберален свят и там има една либерална сган, която ни блъска към всякакви подобни глупости\", каза отец Дионисий. Той изрази съмнение в съществуването на християндемократични ценности и \"трябва ли сериозно да приемаме всичко, което идва от този свят, защото той е притиснат между няколко континента - основно Азия, Африка и Америка, и вече явно няма къде другаде да се капсулира освен в собствените си институции на неолиберализма и на неговите постизрождения, разясни отецът. \"Целият замисъл на тази конвенция е тези държави, с които сме присъединени, за да бъдем пазар на западния свят, за да можем тук да получаваме храни с прекрасни консерванти, така че да се налага и на гробищните власти да разсъждават върху това не е ли необходимо да се удължи периодът, когато трябва втори човек да бъде положен в същия гроб. Защото не можем и да се разлагаме - до такава степен стигнаха нещата\", продължи Дионисий. Той иронично добави, че България всичко от запад ще трябва да приеме, защото в правителството \"има едно схващане, че който плаща музиката и я поръчва, всички останали ще танцуват според него\". \"Ако Българската православна църква получава пари за възстановяване на храмове от един министър-председател, който в храм \"Свети Стефан\" в Истанбул подарява евангелие, как същият този човек може после да влезе в храм, след като една такава истанбулска работа ще приема...\", заяви Дионисий. През май 2016 година архимандрит Дионисий беше  освободен от поста председател на църковното настоятелство  на храм-паметника \"Св. Александър Невски\" и му беше наложена временна забрана за свещенослужение. Причината: самоволна промяна от страна на Дионисий на одобрения от синода богослужебен ред, злоупотреба с името на българския патриарх, обида и злепоставяне на висшестоящи и за въвличане на Българската православна църква в публични скандали. Дионисий се прочу и със спорните практики, които опита да въведе в \"Св. Александър Невски\". Освен  зарята  и изпълнението на \"Тих бял Дунав\"  от гвардейския оркестър в нощта на Възкресение Христово през 2016 г. той привлече вниманието с опита да въведе  такса от 5 лева за туристите , влизащи в храма. Дионисий стана популярен с въвеждането на несъществуващата в историята на Българската православна църква титла \"архонт\". През 2014 г. след брожение на миряни бе спряно  ръкополагане то му за епископ .", "date": "2018.01.23", "title": "Отец Дионисий заплаши министрите с отлъчване от църквата заради Истанбулската конвенция"}
{"url": "https://www.dnevnik.bg/bulgaria/2018/01/23/3116842_valentin_dimitrov_-_toploto_izliza_ot_zatvora/", "text": "На 9 февруари бившият шеф на столичната \"Топлофикация\" Валентин Димитров, известен като Вальо Топлото, ще излезе от затвора след изтърпяна 3-годишна присъда, съобщава в днешния си брой в. \" Сега \", позовавайки се на информация от Софийския градски съд, .  Той беше осъден за безстопанственост в периода 2003 - 2006 г. - харчил пари на дружеството за луксозни стоки, като разходите минавали в графата \"представителни разходи\". Новината съвпадна с друга -  Димитров окончателно е оправдан по повдигнатите му обвинения за валутни престъпления , за което стана известно вчера. Делото продължи 10 години. Градските съдии са се съгласили с районните, че извършените от подсъдимия деяния вече са декриминализирани. Обвинението твърдеше, че от 20 октомври 1999 г. до 25 юни 2003 г. в Австрия Димитров е извършил забранени финансови сделки за близо 6 млн. лв., както и че не е декларирал пред БНБ множество сделки за над 16 млн. лв. Бившият шеф на \"Топлофикация\" има и две висящи дела за пране на пари и за длъжностно присвояване на близо 4.5 млн. лв.", "date": "2018.01.23", "title": "Валентин Димитров - Топлото излиза от затвора"}
{"url": "https://www.dnevnik.bg/biznes/2018/01/23/3116853_obshtini_shte_poluchat_41_mln_lv_za_izgotviane_na/", "text": "Министерството на регионалното развитие и благоустройството ще предостави през тази година на общини 4.1 млн. лв. за изработване на общи устройствени планове. Съгласно Закона за устройството на територията на министъра на регионалното развитие и благоустройството е възложено разпределянето на средствата от държавния бюджет, които се предвиждат за финансово подпомагане изработването на общи устройствени планове. В съответствие с одобрените правила МРРБ ще отпусне парите на общините, които са кандидатствали след 2016 г. за финансово подпомагане на изработването на задания и проекти на общи устройствени планове. Допуска се финансиране по сключени договори с избран изпълнител след 2014 г., чието изпълнение (действие) не е приключило. Одобрените Ред и условия и приложението към тях са достъпни на интернет страницата на МРРБ в раздел \"За потребителя\" – \"Нормативни актове\" – \" Общи устройствени планове \". Помощта от държавата ще покрива до 70% от разходите за изработване на задания, но не повече от 15850 лв. с ДДС. Сумите за поръчките на самия план и процента на финансиране ще зависят от големината на общината.", "date": "2018.01.23", "title": "Общини ще получат 4.1 млн. лв. за изготвяне на устройствени планове"}
{"url": "https://www.dnevnik.bg/bulgaria/2018/01/23/3116857_ochakvano_deloto_za_ktb_beshe_otlojeno/", "text": "Очаквано делото за длъжностното присвояване от Корпоративна търговска банка (КТБ) беше отложено. Следващата дата, на която ще бъде направен трети опит за начало на процес, е през февруари. Причината за днешното отлагане е, че соченият за ръководител на престъпната група от 17 души и бивш мажоритарен собственик на банката Цветан Василев не е редовно призован и не е получил обемния обвинителен акт. В залата в Специализирания наказателен съд се разбра, че все още няма отговор на съдебната поръчка, изпратена до Сърбия, където Василев пребивава от 2014 година. Съдът попита адвокатите дали биха съдействали за връчването на призовката на Василев, но те отказаха. \"Ако знаете телефон, мейл, факс, моля ви\", обърна се съдия Верджиния Петрова към защитниците. Но те й отговориха с отрицателно поклащане на глава. Прокуратурата поиска и да бъде насрочено заседание за утре за нов опит за начало на процеса, но съдът отхвърли молбата им. Съдия Петрова определи дати за заседания до края на годината. Освен това пред съда не се яви един от подсъдимите - Георги Христов, който по данни на адвоката му е болен. Съдът го задължи да представи доказателства за това.", "date": "2018.01.23", "title": "Очаквано делото за КТБ беше отложено"}
{"url": "https://www.dnevnik.bg/bulgaria/2018/01/23/3116862_prokuraturata_se_pohvali_s_vtora_prisuda_sreshtu_gen/", "text": "Прокуратурата се похвали с втора осъдителна присъда срещу бившия шеф на разузнаването генерал Кирчо Киров. Той е осъден от Софийския военен съд на 15 гoдини зaтвop и ĸoнфиcĸaция нa имyщecтвo. Обвинeниeто бe зa длъжнocтнo пpиcвoявaнe нa нaд 5 млн. лв. зa paзyзнaвaтeлнa дeйнocт, пpиĸлючилa пpeз 1999 г. Делата срещу Киров са секретни, а новата присъда е четена вчера, съобщава сайтът Defakto.bg. От съобщението на държавното обвинение се разбира, че Киров е имал съучастник - Димитър Лидарев, който е полковник от резерва и бивш служител на НРС. На него Софийският военен съд наложи три години лишаване от свобода с петгодишен изпитателен срок. По разпореждане на Кирчо Киров Лидарев е изготвял фалшивите документи за теглене и отчитане на сумите и е получавал парите от касата на службата. Обвинителният акт  беше внесен в началото на миналата година, малко след като  Върховният касационен съд (ВКС) върна  за ново разглеждане първото дело срещу Киров, по което на две инстанции той също чу осъдителна присъда. То е по сходно обвинение, но съдът го върна за ново разглеждане заради процесуални нарушения. Срещу Киров има и трето дело - зa издaвaнe нa дъpжaвнa тaйнa пpeз 2014 г., ĸoгaтo в телевизионно интepвю e paзĸaзaл ĸaĸ бългapcĸи шoфьop e бил cпaceн oт cмъpтнo нaĸaзaниe в Иpaн. Днешната присъда не е окончателна и Киров ще я оспори пред Военноапелативния съд, каза самият той пред \"Фокус\". По думите му той е осъден неоснователно \"единствено и само по показанията на един свидетел\". \"Мисля, че този процес има политически характер. Очевидно трябва да се отвлече вниманието от дебатите за корупция - да бъдат омаловажени. Очевидно е, че трябва да покажем пред международните фактори, пред нашите европейски партньори, че има осъдена знакова фигура\", заяви Криов.", "date": "2018.01.23", "title": "Прокуратурата се похвали с втора присъда срещу ген. Кирчо Киров - 15 години затвор и конфискация"}
{"url": "https://www.dnevnik.bg/bulgaria/2018/01/23/3116864_komisiiata_za_konfiskaciia_zasekreti_proverkite/", "text": "Проверките на Комисията за отнемане на незаконно придобито имущество (КОНПИ) срещу бившите министри на вътрешните работи и земеделието - Цветан Цветанов и Мирослав Найденов, бившия главен секретар на Министерския съвет Росен Желязков, енергийния бос Богомил Манчев, бившия здравен министър Петър Москов, бившия министър на енергетиката Румен Овчаров, бившия депутат Живко Мартинов, съдиите Владимира Янева и Румяна Ченалова, бившия шеф на разузнаването Кирчо Киров и Красимир Георгиев, добил известност като Красьо Черния, са засекретени. Това се разбира от отговор на комисия на заявление за достъп до обществена информация, изпратено от \" Капитал \". В него председателят на КОНПИ Пламен Георгиев отказва информацията с мотив, че данните са класифицирани. Отправените въпроси са дали КОНПИ е била сезирана от прокуратурата за повдигнатите обвинения срещу всички изброени в началото хора, което иначе е публично известно от прессъобщения на самата прокуратура. Образувана ли е била преписка за тези обвинени лица, как и кога е приключила, в какъв обем са материалите, изпращани ли са запитвания до чуждестранни институции, правено ли е искане за разкриване на данъчна и банкова тайна, разпитвани ли са свидетели и коя е най-старата сделка, която КОНПИ е проверила. В отговора си Георгиев заявява, че информацията е защитена от закон, тъй като нейното разкриване би а освен това би довело и до \"разпореждане с имущество, което може да бъде признато за незаконно придобито\". От отговора по-скоро се разбира, че комисията за конфискация все още проверява изброените публични личности. Ако това е вярно, КОНПИ действа в нарушение на закона. В него ясно е записано, че срокът на проверката е 12 месеца и той може да бъде продължаван еднократно с още шест месеца. Този срок започва да тече от момента, в който комисията е била уведомена за повдигнато обвинение. Цветан Цветанов, Мирослав Найденов, Росен Желязков, Богомил Манчев, Владимира Янева, Румяна Ченалова, Красимир Георгиев бяха привлечени като обвиняеми по различно време, но всички те - много преди три години. Единствено Живко Мартинов, Румен Овчаров и Петър Москов бяха обвинени по-късно и при тях е възможно сроковете за проверките да не са изтекли. Според закона при наличието на определени обвинения прокуратурата е длъжна да сезира КОНПИ, а тя пък е длъжна да направи проверка на имуществото и да прецени дали да иска обезпечения и да започне производство по отнемане, или няма основания за това. Другояче казано - Цветан Цветанов, Мирослав Найденов, Росен Желязков и останалите знаят какво пише в закона (или имат адвокати, които знаят това), а очевидно и знаят как приключват процедурите срещу тях. В случая неосведомеността остава за публиката.", "date": "2018.01.23", "title": "Комисията за конфискация засекрети проверките срещу Цветанов, Мирослав Найденов и Росен Желязков"}
{"url": "https://www.dnevnik.bg/biznes/2018/01/23/3116863_onlain_prodajbite_sa_porasnali_s_nad_100_mln_lv_prez/", "text": "Все повече търговци в България започват да продават онлайн. През 2017 г. две трети от тях отчитат двуцифрен растеж на продажбите. Това показват данните на Euromonitor International за интернет търговията на дребно в България, цитирани от  capital.bg . Изцяло онлайн търговците отчитат големи ръстове при продажбите през мобилни устройства. Според анализаторите от компанията темповете на нарастване на сектора постепенно ще се забавят, тъй като клиентската база ще остане сравнително непроменена, а увеличаващите се регулации на пазара ще ограничат навлизането на някои потенциални нови играчи. През миналата година онлайн пазарът в България се оценява на 580 млн. лв., което е ръст със 110 млн. лв. на годишна база. Поделен е поравно между компаниите, които имат и физически магазини, и изцяло онлайн търговците. Към края на изминалата година пазарният дял на водещите три играча на пазара – eMAG (Dante International), \"Технополис\" и Fashiondays.bg – е 2.5 пъти по-висок в сравнение с 2012 г., отбелязват авторите на доклада. Една от основните тенденции, характеризиращи онлайн търговията на дребно в страната, е все по-осезаемото ориентиране на т.нар. традиционни, офлайн търговци към възможностите за интернет продажби. В доклада си от Euromonitor Internetional отбелязва, че този общ тренд, както и фактът, че започват от по-ниска база, е в основата на по-силното представяне в онлайн продажбите, отчетено от традиционните търговци. В следващите пет години растежът на интернет търговията в страната ще се забави, като основните фактори за това ще са сравнително непроменената клиентска база и растящите регулации в сектора. По данни на Euromonitor International през 2017 г. мобилните интернет продажби в България са се увеличили с 54% и достигат 115 млн. лв. В този сегмент класическите онлайн търговци се представят много по-добре от традиционните офлайн вериги благодарение на по-силния си технологичен фокус и по-бързото внедряване на новите технологии в дейността си. Очакванията на анализаторската компания са до 2022 г. кумулативният ръст на мобилните интернет продажби да е с 27% до 384 млн. лв.", "date": "2018.01.23", "title": "Онлайн продажбите са пораснали с над 100 млн. лв. през 2017 г."}
{"url": "https://www.dnevnik.bg/sport/2018/01/23/3116794_bulgariia_shte_uchastva_s_19_sportisti_v_pyongchang/", "text": "България ще участва с 19 спортисти в зимните олимпийски игри в Пьонгчанг. Групата беше утвърдена днес по време на общото събрание на Българския олимпийски комитет (БОК). Съществуват възможности за още една квота в сноуборда, където Теодора Пенчева е първа резерва. Пълната делегация на България за Пьонгчанг ще се състои от 46 души. Освен 19-те състезатели в нея влизат още 15 треньори и четирима души от медицинския екип. Председателят на БОК Стефка Костадинова ще ръководи делегацията, а в нея попадат също генералният секретар на комитета Белчо Горанов, шефът на мисия Румяна Динева и олимпийското аташе Екатерина Дафовска, която е и ръководител на отбора по биатлон. Шест са спортовете, в които ще има български представители - ски алпийски дисциплини, биатлон, ски бягане, спускане с шейни, ски скокове и сноуборд. Най-голямата група е в биатлона, където за пръв път от игрите в Албервил през 1992 г.  България ще бъде в пълен състав от десет души  - петима при мъжете и петима при жените. Големите надежди са насочени към сноубордистите Александра Жекова и Радослав Янков, които ще се борят за медали съответно в бордъркроса и паралелния гигантски слалом. Погледите ще са насочени и към двамата водещи български биатлонисти - европейския шампион в спринта Владимир Илиев и Красимир Анев, който спечели два медала от последното европейско първенство и има четвърто място в Световната купа. Останалите биатлонисти в състава са Антон Синапов, Михаил Клечеров, Димитър Герджиков, Емилия Йорданова, Десислава Стоянова, Стефани Попова, Даниела Кадева и Милена Тодорова. Двама са българските представители в алпийските ски - Алберт Попов и Мария Киркова. Трима са състезателите в ски бягането - Веселин Цинзов, Йордан Чучуганов и Антония Григорова. Владимир Зографски ще представя България в ски скока, а Павел Ангелов - в спускането с шейни.  Деветима са дебютантите в българския състав за Пьонгчанг. С най-много участия са Жекова и Киркова, които се впускат за четвърти пореден път в олимпийски игри. Преди четири години в Сочи България участваше с 18 спортисти, а във Ванкувър през 2010 г. българите бяха 19. Най-голям състав страната е имала в Албервил през 1992 г. - 30 състезатели. Задълбочен  анализ предвижда България да спечели един медал от игрите в Пьонгчанг .", "date": "2018.01.23", "title": "България ще участва с 19 спортисти в Пьонгчанг"}
{"url": "https://www.dnevnik.bg/sviat/2018/01/23/3116873_obvineniiata_sreshtu_kevin_speisi_sa_struvali_39_mln/", "text": "Обвиненията в сексуално насилие срещу Кевин Спейси са стрували на \"Нетфликс\" (Netflix) близо 39 млн. долара миналата година заради спрените проекти с негово участие, пише агенция \"Ройтерс\". Числото присъстваше в доклада им за доходите през третата четвърт на 2017 г., а причината е била обяснена от източник на агенцията, запознат с проблема. От \"Нетфликс\" официално заявяват, че причината за загубите е \"неразпространен материал, който са решили да не придвижват напред\". Спейси  бе обвинен от над 30 мъже в сексуален тормоз и скандалът доби такива мащаби, че той бе изхвърлен от сериала \"Къща от карти\",  премахнат от вече готовия филм  All the Money in the World и разследване в един от  лондонските театри , в които е играл.", "date": "2018.01.23", "title": "Обвиненията срещу Кевин Спейси са стрували 39 млн. долара на \"Нетфликс\""}
{"url": "https://www.dnevnik.bg/sviat/2018/01/23/3116878_deveti_amerikanski_shtat_legalizira_upotrebata_na/", "text": "Върмонт стана деветият американски щат, който легализира употребата на марихуана за развлечение, съобщи агенция \"Ройтерс\". Вчера губернаторът на щата, републиканецът Фил Скот, подписа закона, приет този месец от щатския парламент. От 1 юли той разрешава на лица, навършили 21 години, да притежават до една унция (28.3 г) от наркотика и да отглеждат до шест растения. Търговията с марихуана не се легализира.  Съседният щат Масачузетс, близкият Мейн, Колорадо, Вашигнтон, Орегон, Аляска и Невада също са легализирали употребата. От началото на годината продажбата и съответно употреба за удоволствие е разрешена и в Калифорния, като на навършилите 21 години се позволява при посещение в магазина да купуват не повече от 28 грама суров канабис или неговия еквивалент. Уругвай е единствената държава, позволила от юли 2017 г. марихуаната за удоволствие на цялата си територия, но страната не е сред най-богатите и е с едва 3.4 милиона души население.", "date": "2018.01.23", "title": "Девети американски щат легализира употребата на марихуана"}
{"url": "https://www.dnevnik.bg/photos/2018/01/23/3116838_fotogaleriia_v_podgotovka_za_goliamoto_sustezanie/", "text": "Най-голямото състезание за кучешки впрягове Aviemore Sled Dog Rally се провежда за 35-и път във Фешибридж, Шотландия, на 27 и 28 януари. Състезанието се провежда от 1984 г. Агенция ''Ройтерс'' публикува снимки от тренировката на участниците.", "date": "2018.01.23", "title": "Фотогалерия: В подготовка за голямото състезание"}
{"url": "https://www.dnevnik.bg/sviat/2018/01/23/3116880_ili_zavisim_sud_ili_evrofondove_-_evrokomisiiata/", "text": "Еврокомисарят по въпросите на правосъдието подготвя предложение, което да задължи страните членки да преминат тест за независимост на правораздавателните си системи, преди да получат финансиране от еврофондовете, съобщи \"Ройтерс\". Засега това е само идея, която правителствата може да спрат, ако преценят, че е твърде радикална, но фактът, че е споделена, на този етап показва посоката, в която се движи дебатът в Брюксел в самото начало на преговорите за бюджета на ЕС от близо 1 трилион евро годишно. Агенцията посочва, че очевидно става дума за случаи като този с Полша, където опитът на правителството да овладее контрола над съдебната система и назначаването на висшите кадри в нея доведе до конфликт с еврокомисията и европарламента. Срещу Варшава започна процедура за задействане на член 7 от Договора за ЕС, според който най-голямата източноевропейска страна може да изгуби правото си на глас при взимането на решения в европейските институции. Комисар Вера Юрова казва, че в Европейската комисия има консенсус за това, че трябва да се работи по идеи за подсилване на правораздавателните системи, докато се планира новият 7-годишен бюджет на ЕС, започващ от 2021 г. \"Един от начините е да се настоява за това, че независимото правосъдие е необходимо за ефективен контрол над използването на еврофондовете. Бих искала да предложа едно подобно обвързване между двете.\" Говорител на ЕК заяви в понеделник, че Юрова участва в подготовката на плана за новия бюджет, който ще бъде представен през май. Нейната работа е в съответствие с политическите правила, които Европейската комисия представи миналата година. \"Ройтерс\" пояснява, че някои от правителствата на заможните западноевропейски държави - които са и основните донори в бюджета на ЕС - са раздразнени от това, че едновременно трябва да запълнят дупката, която се отваря от напускането на Великобритания, а от друга страна, източноевропейски страни - основни получатели на евросредства - създават все нови и нови проблеми. Затова се засилва и натискът да има ясна връзка между получаването на субсидии и спазването на стандартите на ЕС. Юрова каза още, че през втората половина на 2018 г. е възможно да бъде изработен прегледът на политиката на ЕС за стандарти в правосъдието. Сред тях, казват служители на ЕС, може да е редовна ревизия на представянето на националните правораздавателни системи заедно с двегодишния анализ на националните икономически политики за сближаване на страните членки с общите цели, за които са се договорили държавите от съюза. Еврокомисарят от Чехия е работила в страната си по управлението на фондовете за регионално развитие, насочени специално за това бедните райони на съюза да догонят по-богатите. Сега Юрова изтъква, че каквито и нови правила да бъдат одобрени, те ще важат за всички страни членки и за всички еврофондове, не само за кохезионните. Това не бива да се възприема като наказателна мярка, а като механизъм за подкрепа на добри практики, допълва тя. Освен това дискусията по предложенията можела да помогне за преодоляване на някои от пречките за достъп до еврофондовете.", "date": "2018.01.23", "title": "Или зависим съд, или еврофондове - еврокомисията подготвя тест за достъп до новия бюджет"}
{"url": "https://www.dnevnik.bg/sport/2018/01/23/3116916_radoslav_iankov_shte_e_bulgarskiiat_znamenosec_v/", "text": "Носителят на Световната купа по сноуборд в алпийските дисциплини за 2016 г. Радослав Янков ще е знаменосец на българската делегация по време на откриването на зимните олимпийските игри в Пьонгчанг. Церемонията с традиционния парад на спортистите ще се състои на 9 февруари на олимпийския стадион в южнокорейския курорт. Решението е съгласувано с Янков и неговия щаб и те са приели, съобщи председателят на Българския олимпийски комитет (БОК) Стефка Костадинова по време на  днешното общо събрание на организацията . Янков ще бъде един от  19-те български спортисти в Пьонгчанг.  Той ще запише второ поредно участие на олимпийски игри. Преди четири години в Сочи българинът завърши 21-и в паралелния слалом и 25-и в паралелния гигантски слалом. В Пьонгчанг ще има старт само в паралелния гигантски слалом, а Янков е един от фаворитите за медалите. През миналия сезон той спечели малката световна купа в тази дисциплина. Янков ще е вторият сноубордист, който ще е знаменосец на България в церемонията по откриването на игрите, след Александра Жекова във Ванкувър през 2010 г. Пред четири години в Сочи знаменосец беше състезателката в алпийските ски Мария Киркова.", "date": "2018.01.23", "title": "Радослав Янков ще е българският знаменосец в Пьонгчанг"}
{"url": "https://www.dnevnik.bg/evropa/2018/01/23/3116917_es_izvadi_panama_i_oshte_sedem_strani_ot_cherniia/", "text": "Министрите на финансите от Европейския съюз извадиха осем страни, сред които Панама, от черния списък с данъчни убежища, предадоха \"Франс прес\" и \"Ройтерс\". Осемте страни са Панама, Южна Корея, Обединените арабски емирства, Тунис, Монголия, Макао, Гренада и Барбадос.Те бяха предложени, след като изразиха готовност да поемат задължение да изменят данъчните си правила. Сега остават само девет страни в  черния списък, приет на 5 декември 2017 година . Властите в осемте страни са представили ангажименти \"в писма, подписани на много високо равнище\", се казва в съобщение на ЕС. \"Черният списък функционира\", заяви българският министър на финансите Владислав Горанов. Той допълни, че тези страни \"са работили упорито, за да се ангажират да реформират данъчната си политика\". Френският министър на финансите Брюно Льо Мер написа в \"Туитър\": \"Черният списък на данъчните убежища: европейският натиск даде първите си резултати!\". Той обаче призова и да има санкции. Осемте държави, извадени от черния списък, се прехвърлят в \"сив списък\" със страни, поели ангажименти за добро поведение във фискалната сфера и които ще бъдат контролирани. Подробности за ангажиментите на осемте юрисдикции не бяха огласени въпреки призива за прозрачност, отправен от европейския комисар по икономическите и финансовите въпроси Пиер Московиси, отбелязва \"Ройтерс\". На 5 декември 2017 година 28-те страни от ЕС приеха за първи път в историята си списък от 17 юрисдикции извън ЕС, определяни като данъчни убежища. След изваждането на осемте страни, в него ще останат само девет: Бахрейн, Гуам, Маршаловите острови, Намибия, Палау, Американска Самоа, Сейнт Лусия и Тринидад и Тобаго. Приемането на списъка беше решено след поредица скандали за укриване на данъци - \"Люкслийкс\" в края на 2014 година, \"Панама пейпърс\" през април 2016 година и \"Парадайз пейпърс\" през ноември 2017 година. Пред АФП експертът от неправителствената организация \"Оксфам\" (Oxfam) Орор Шардоне изрази безпокойство от това, че едва месец след приемането на списъка от него се изваждат страни. Според нея така се \"отслабва доверието в списъка\". При приемането му през декември 28-те страни членки не постигнаха споразумение за евентуални санкции срещу страните от черния списък, отбелязва АФП.", "date": "2018.01.23", "title": "ЕС извади Панама и още седем страни от черния списък с данъчни убежища"}
{"url": "https://www.dnevnik.bg/bulgaria/2018/01/23/3116928_nova_tejka_katastrofa_zatvori_putia_krai_mikre/", "text": "При поредна тежка катастрофа край ловешкото село Микре днес сутринта е загинала жена, а дете на осем години е било ранено, съобщиха от местната полиция. Към 10 часа в този участък от пътя София - Варна са се ударили лек и товарен автомобил. Пътят беше затворен до приключване на следствените действия, движението се пренасочва по общинския път през с. Голец. Преминаването беше възстановена едва около 14 часа. Участъкът край Микре влезе във фокуса на медиите на 17 ноември,  когато при челен удар  между камион и автобус загинаха девет души. Ден по-късно  отново имаше катастрофа , при която загина дете, а седем души бяха ранени. На 19 ноември пак имаше пътен инцидент със загинали, след който министърът на вътрешните работи Валентин Радев, главният секретар на МВР Младен Маринов, директорът на ОДМВР - Ловеч, и областният управител  инспектираха пътната отсечка . Беше разпоредено полицейските патрули по пътя да се увеличат двойно за всички почивни и празнични дни. На 20 ноември на мястото ловчанският митрополит Гавриил  отслужи водосвет , за да прогони злото от участъка.", "date": "2018.01.23", "title": "Нова тежка катастрофа затвори пътя край Микре"}
{"url": "https://www.dnevnik.bg/photos/2018/01/23/3116856_snimka_na_denia_maion_izrigna/", "text": "Най-активният филипински вулкан Майон изхвърли огромен стълб пепел и дим и властите завишиха нивото на тревога до четвърта степен. Стълбът от вулканична пепел и дим достигна 10 километра над кратера на Майон, намиращ се в провинция Албей, на 330 километра южно от филипинската столица Манила. Два фонтана от лава също избликнаха от вулкана и достигнаха на височина 500 и 200 метра. Четвърта степен на тревога означава, че опасно изригване е възможно до няколко дни. Майон се активизира преди повече от седмица и 27 000 души, живеещи в района, вече го напуснаха.", "date": "2018.01.23", "title": "Снимка на деня: Майон изригна"}
{"url": "https://www.dnevnik.bg/biznes/2018/01/23/3116934_niki_lauda_si_vurna_kontrola_nad_aviokompaniia_niki/", "text": "Бившият шампион от Формула 1 Ники Лауда си върна контрола над основаната от него авиокомпания \"Ники\" (Niki), след като е представил по-добра оферта от другите кандидати, сред които бе и IAG, собственикът на \"Бритиш еъруейс\". Според \"Ройтерс\" пред онлайн телевизията на таблоида \"Остерайх\" Лауда е заявил, че е приел да не огласява сумата, която ще плати. Компанията IAG бе предложила 20 милиона евро плюс 16.5 милиона евро добавена ликвидност, за да превърне \"Ники\" в част от нискоразходната си авиокомпания Vueling. Австриецът е добавил, че иска да започне разговори с персонала колкото се може по-скоро, за да бъдат подновени полетите през март. Продажбата на изпадналата в сериозни затруднения \"Ники\" на IAG се провали преди дни, след като на две места съдът реши, че процедурата по несъстоятелност трябва да се прехвърли от Германия в Австрия. По този начин се откри възможност и за Лауда и \"Райънеър\" да подадат оферти за превозвача, който доскоро бе част от провалилата се германска авиокомпания \"Еър Берлин\" (Air Berlin). Кредиторите на \"Ники\" заседаваха продължително в понеделник и взеха решение след полунощ. Тази сутрин назначените от съда администратори на авиокомпанията обявиха, че изборът е паднал върху \"Лаудамоушън\" (Laudamotion GmbH) и че очакват скоро това да бъде оформено и юридически. Ники Лауда основа авиокомпанията, носеща неговото име, през 2003 г. и я продаде на \"Еър Берлин\" през 2011 г. Във вторник той посочи, че е успял да запази 15 самолета и че всички служители (през декември те бяха около 1000) могат да се надяват, че ще запазят местата си.", "date": "2018.01.23", "title": "Ники Лауда си върна контрола над авиокомпания Niki"}
{"url": "https://www.dnevnik.bg/evropa/2018/01/23/3116932_frenskite_mitnici_naemat_dopulnitelen_personal_za_da/", "text": "Франция ще наеме допълнителни 95 митнически служители тази година, за да се справи с последиците от Брекзит по границите си, заявиха служители, цитирани от \"Ройтерс\". Така броят на допълнителния персонал, фокусиран върху Великобритания, който ще се наеме през 2018 г., ще достигне 250 души. Като доказателство, че европейските страни правят конкретни стъпки, за да се справят с евентуално връщане на митническите проверки при търговията с Великобритания, френските митници вече обявиха новите позиции на уебсайта си. Крайният срок за кандидатстване за близо 35 позиции на летище \"Шарл дьо Гол\" е 23 февруари. Според \"Ройтерс\" това показва колко належаща може да е нуждата от нов персонал на фона на наближаващата дата за излизане на Великобритания от ЕС през март 2019 г. Други нови назначения ще има близо до Кале в Северна Франция, близо до Мец на изток и в Нормандия. Шефът на френските митници коментира, че набирането на персонал ще става по специална ускорена процедура. Около 250 митнически служители ще бъдат назначени тази година, за да работят по въпроси, свързани с Брекзит, а следващата година се очакват още назначения, каза той пред \"Ройтерс\". В момента Великобритания няма митническа граница с ЕС, но такава е вероятно да бъде установена, след като напусне блока. Ако Лондон и Брюксел не успеят да постигнат търговска сделка, всяка страна ще започне да налага вносни мита върху стоките на другата. Великобритания казва, че ще се стреми към възможно най-свободната търговия с ЕС след Брекзит. Детайлните преговори предстои да започнат.", "date": "2018.01.23", "title": "Френските митници наемат допълнителен персонал, за да се справят с Брекзит"}
{"url": "https://www.dnevnik.bg/kultura/2018/01/23/3116958_profesionalni_organizacii_podkrepiha_predavaneto/", "text": "Професионални организации и творчески съюзи като Съюза на художниците, на журналистите и \"Музикаутор\" излязоха с декларации в подкрепа на предаването \"Денят започва с култура\" по обществената БНТ. Вчера екипът му се оплака, че е обект на натиск от страна на програмния директор Емил Кошлуков. \"В последните дни сме свидетели на тревожни сигнали в пресата, свързани със съдбата и бъдещето на едно уважавано от нас предаване, знаково за Българската национална телевизия. В тази връзка ръководството на Съюза на българските художници (СБХ) се обявява в подкрепа на екипа, концепцията и мисията на \"Денят започва с култура\". Предаването е уникално по рода си в телевизионния ефир на нашата страна и в дълбочина отразява явленията, процесите и тенденциите във всички сфери на изкуствата и културата. Широкият му фокус обхваща ключови събития от национално и международно значение, но наред с това популяризира прояви с по-камерен или регионален характер, експериментални форми и артистични дебюти\", пишат от Съюза на художниците (СБХ). \"Не на последно място, СБХ цени особено високо \"Денят започва с култура\", тъй като това е единственото предаване, което всекидневно представя пред максимално широка аудитория организираните от нас изложби и стимулира дискусионна среда по различни въпроси, свързани с проблемите на съвременното изобразително изкуство\", отбелязват от СБХ. Те призовават други творчески съюзи и културни организации също да го подкрепят. Освен  Асоциацията на европейските журналисти  вчера с позиция излезе и Съюзът на журналистите. Оттам призовават генералния директор на БНТ Константин Каменаров да защити свободата на словото и плурализма на мненията, а Съветът за електронни медии да се произнесе по реда на Закона за радиото и телевизията. Писмо в подкрепа на предаването изпратиха и от организацията за колективно управление на права \"Музикаутор\", които имат съвместна рубрика с предаването, посветена на авторското право. \"Като организация, представляваща близо 3000 български творци, \"Музикаутор\" изразява подкрепата си към мисията на предаването на Българската национална телевизия \"Денят започва с култура\", пишат оттам. \"За нас е от ключово значение в България да има ефир, чрез който да бъдат промотирани идеите и ценностите на културните и обществените ни дейци. Мисията, заради която съществува предаването, обаче е важна не само за културата, а за цялото общество. Запазването на този остров в националния ни ефир гарантира, че българските ценности няма да се размият в комерсиалното, а напротив – че \"Денят започва с култура\" ще продължи да показва достиженията и истинските проблеми пред българската култура, независимо колко са популярни те за обществото\", гласи тяхното становище.", "date": "2018.01.23", "title": "Професионални организации подкрепиха предаването \"Денят започва с култура\""}
{"url": "https://www.dnevnik.bg/photos/2018/01/23/3116960_fotogaleriia_za_i_protiv_istanbulskata_konvenciia/", "text": "Протести \"за\" и \"против\" ратифицирането на Истанбулската конвенция се проведоха в София днес по едно и също време на едно и също място.", "date": "2018.01.23", "title": "Фотогалерия: \"За\" и \"против\" Истанбулската конвенция"}
{"url": "https://www.dnevnik.bg/photos/2018/01/23/3116929_fotogaleriia_mini_maus_poluchi_zvezda_na_aleiata_na/", "text": "След 90 години в шоубизнеса Мини Маус най-сетне получи звезда на холивудската Алея на славата.", "date": "2018.01.23", "title": "Фотогалерия: Мини Маус получи звезда на Алеята на славата"}
{"url": "https://www.dnevnik.bg/sport/2018/01/23/3116970_grigor_dimitrov_razocharovan_sum_boli_me_i_taka/", "text": "Григор Димитров заяви, че е много разочарован от отпадането си от Australian Open. Българският тенисист  загуби от Кайл Едмънд в четвъртфиналите на първия за годината турнир от Големия шлем . \"Трудно е да скрия разочарованието. Разочарован съм, това чувствам. Боли ме и така трябва да бъде\", заяви третият в света. Според него е добре няколко дни да си почине и да се наслади на неща, които не е имал възможност да прави по време на турнира. \"Като цяло не беше лош турнир, но определено не съм там, където исках да бъда.\" Димитров посочи, че има какво да подобрява и се надява да си върне ритъма в следващите седмици. \"Трудно е. Много съм критичен към себе си, винаги искам да се надсмивам над себе си. Когато не постигна това, което съм планирал, това наистина ме поваля, натъжава ме. Миналата година тук беше много трудно след загубата в полуфинала (срещу Рафаел Надал), но трябваше да се вдигна и да продължа. Хубавото в тениса е, че винаги има следваща седмица\", продължи Димитров. Българинът отново показа задоволство от това, че е успял да се бори и да спечели предишните мачове, въпреки че не игра силно. Той заяви, че Едмънд напълно е заслужил уважението и победата. \"Просто не можах да намеря начин. Това е. Има такива дни.\" Димитров отправи призив за подкрепа към почитателите си в България чрез видео послание. \"С нетърпение чакам да се прибера и да играя турнира вкъщи – Diema Xtra Sofia Open. Надявам се да сте там. Миналата година заедно спечелихме турнира. Надявам се отново да го спечелим – заедно.\"", "date": "2018.01.23", "title": "Григор Димитров: Разочарован съм, боли ме и така трябва да бъде"}
{"url": "https://www.dnevnik.bg/evropa/2018/01/23/3116562_kakva_bulgariia_vidiaha_trima_chujdi_jurnalisti/", "text": "Малко позната, красива, изправена пред трудни задачи като председател на Съвета на Европейския съюз. Това е България, която видяха трима чуждестранни журналисти, с които \"Дневник\" разговаря по повод българското европредседателство. И тримата, Бенце Фолди от Унгария, Кристоф Шмид от Холандия и Пекка Микканен от Финландия, са били част от групата от 56 международни журналисти, поканени да отразят старта на ротационното председателство. По традиция всяко председателство на съвета кани в съответната държава членка представителите на европейските медии, акредитирани в Брюксел, за официалното откриване. По време на престоя си в България групата е посетила някои от най-известните места в столицата (храм-паметника \"Св. Александър Невски\", Музея за история на София, триъгълника на религиозната толерантност, Археологическия музей), както и Пловдив и Рилския манастир. Позитивно  За Пекка Микканен от Финландия това е трето посещение в България. Бил е тук през 1992 г. за два дена като турист и преди пет години във Варна със семейството си. От първото си посещение той си спомня София като много мрачен и беден град, излизащ от тъмни трудни времена. Всичко е било апатично, сякаш гледаш тъжен филм на забавен кадър. \"Този път видях жизнен град, добре образовани и добре облечени хора, много живот, усмивки, приятелско отношение, отлично говорещи английски език хора. Позитивна атмосфера\", разказва той. Повечето финландци не познават България, някои са я посещавали, най-вече Варна, казва журналистът. \"Мисля, че в представите на много хора България е бедна и слабо развита държава. Негативният имидж идва отчасти от медиите и отчасти защото хората са виждали роми, просещи по улиците във Финландия или в европейски столици\". \"Нямах много ясна представа как ще изглежда българското председателство. Мисля, че имах подобни очаквания, когато Словакия беше председател за пръв път през 2016 г. - беше ми интересно как ще се справят. И двете са доста нови държави членки и имат много различна история в сравнение с голяма част от традиционните държави членки.\" Според него Западните Балкани ще бъдат най-видимата и може би най-трудната задача на българското председателство. \"Как да не се създадат напразни надежди в страните, които все още трябва да извървят дълъг път, както стана ясно, когато  сръбски политик беше убит в Косово ? И как да им дадем усещането, че наистина има, ако има перспектива, да се присъединят към ЕС? Как да бъдеш честен и конструктивен едновременно\", казва той. \"Бях изненадан колко добре България успя да вкара тази тема в дневния ред. Говорих с един дипломат в Брюксел и тя ми каза, че \"наистина има импулс, това може да бъде годината на Западните Балкани\". Може би, но какво означава това\", допълва Микканен. За дигиталния дневен ред, миграцията и другите теми от програмата той не е сигурен доколко България може да промени тези неща, тъй като има трудни процеси, които продължават да се прехвърлят от председателство на председателство. \"Ако си спомням правилно, холандското правителство обеща да реши въпроса миграцията през януари 2016 г. И къде сме сега? Далеч от това.\" \"Когато чух Юнкер, Туск и Таяни  по време на церемонията по откриването , почувствах, че България е третирана така: да им дадем подкрепа и да се надяваме, че ще успеят. Както всяко друго председателство. Но отново, когато си помислим за въпроса с Шенген например, винаги остава усещането, че има държави членки от първа, втора, трета и т.н. категории\", казва журналистът. По думите му това не се отнася само до бедността, но и до размера на държавите членки. Населението на Финландия е едва 5.5 милиона, така че никога не можем да сме наравно с Франция или Германия по въпросите на съюза, допълва той. \"Разбира се, България е виждана като бедна и корумпирана, защото все още е, но аз лично вярвам, че тя ще бъде много повече от това. Можем да го видим във впечатляващите статистики, които представителите на правителството ни показаха (нивото на безработица, растежа, държавния дълг, растежа в технологичните сектори и други). Но ние знаем и че пътуването е дълго и предизвикателствата са големи заради ниските заплати, изтичането на мозъци, неравенството на доходите, намаляването и застаряването на населението\", смята журналистът. Според него за много хора ротационното председателство е голяма възможност за страните да станат по-равни държави членки. \"Така беше със сигурност във Финландия.\" \"Но нека ви напомня едно от \"постиженията\" по време на първото председателство на Финландия през 1999 г.: Турция официално бе призната за държава - кандидатка за пълно членство в ЕС. Както знаем сега, тази малка стъпка по време на финландското председателство  не се увенча с успех , който да можем да честваме. Нашите политици тогава бяха с големи усмивки на лицата. Сега изглежда като едно много празно говорене и лъжливи надежди.\" Лоялен приятел Бенце Фолди от Унгария идва в България за пръв път. И той смята, че София е красив град, който му напомня на някои части на Будапеща. Фолди обаче не харесва многото графити, което е проблем и на столицата на неговата страна. По думите му България е \"черно петно\" за унгарците. Те знаят малко за българското Черноморие и за разликата в кимането, но политически се знае единствено, че в България има корупция. След посещението му в страната и срещите с премиера Бойко Борисов и с външния министър Екатерина Захариева мнението му е, че те са професионални политици с ясна визия за ЕС и Западните Балкани. Според него най-трудната задача на българското европредседателство ще бъде ускоряването на интеграцията на страните от Западните Балкани. \"Виждам, че България е наистина посветена на въпроса, но знаем как стоят нещата на Балканите. След убийството на господин (Иванович) в Косово ще бъде много трудно всички да се върнат на масата за преговори, но се надявам, че България ще постигне успех на срещата на върха за Западните Балкани през май. Има добри сигнали, например  Договорът за добросъседство с Македония  и  разговорите между Гърция и Македония  по въпроса за името\", добавя той. Според него ЕС бавно осъзнава колко важно е да има добри и лоялни приятели като България в Източна Европа. \"В речите по време на церемонията по откриването чухме, че най-високопоставените политици на Европа не говореха за многото проблеми, които България има, а за европейското братство, за бъдещето. България може да използва това председателство, за да промени мненията в Брюксел, да покаже, че в страната не става въпрос само за корупция и недостатъчно развитие, но че е и верен партньор, който може да защитава границите си. България може да е добър пример - има страна, която обича ЕС въпреки многото трудности, които среща.\" Изненадващо непозната Кристоф Шмид от Холандия също идва в България за пръв път. Той разказва, че посрещането на чуждестранните журналисти късно през нощта е било много приятно, те са били транспортирани веднага с полицейски ескорт до луксозен хотел (\"Маринела\"). По думите му всичко е било добре организирано от гледна точка на сигурността. Според него България не е много позната сред холандците, но същото важи и за държави като Румъния и Словакия. \"Когато отидох в една обществена библиотека в Брюксел, за да разгледам някакви пътеводители за България, бях изненадан да видя само две книги за страната. Може би имат още и са били взети в този момент, но това беше изненада предвид огромното количество книги, които имат за страни като Франция и Италия.\" По думите му най-трудната задача за българското председателство ще бъде реформата на Дъблинския регламент и политиката за бежанците. Въпросът за задължителните квоти за търсещи убежище ще бъде много трудна задача за председателството. Това е първото европредседателство за България, така че трябва да се покажете като конструктивен и надежден партньор. \"Това, което съм виждал от предишни председателства, е, че е нещо автоматично: председателството ПРАВИ една страна от ЕС конструктивна и надеждна, защото няма друга опция. А за въпроса за най-корумпираната и бедна страна в ЕС – това също е факт. Председателството може да донесе ползи за България. Председателството дава на властите стимул да направят нещата по-добри в собствената им страна.\" Според него през следващите шест месеца или скоро след това няма вероятност холандците да прекратят опозицията се срещу влизането на България в Шенген. В неговата страна, която председателства ЕС през 2016 г., това не е довело до някакви промени. Холандия като държава основателка е свикнала с това задължение и няма много вълнение около него сред хората, нито пък допълнителна подкрепа или улични протести.", "date": "2018.01.23", "title": "Каква България видяха трима чужди журналисти, поканени за европредседателството"}
{"url": "https://www.dnevnik.bg/biznes/2018/01/23/3116972_i_energiiniiat_regulator_uspokoi_che_tokut_niama_da/", "text": "След министъра на енергетиката Теменужка Петкова и председателят на Комисията за енергийно и водно регулиране (КЕВР) Иван Иванов успокои, че няма причини токът за гражданите да поскъпне драстично. \"Няма обективни обстоятелства за драстично повишение на цените на тока за бита от 1 юли\", заяви Иванов пред медиите след заседанието на регулатора. Вчера работодателските организации изразиха опасение, че спекулативно високите цени на енергийната борса, достигащи до 120 лв. за мгвт/ч, ще принудят КЕВР да увеличи и цената за домакинствата между 15 и 30 на сто, вземайки ги за референтни. Според Иванов подобни изказвания са спекулативни и необосновани, предаде БНР. Вчера подобно мнение изрази и  енергийният министър. По думите на Иванов, цитирани от \"Фокус\", най-рано евентуална промяна в цената би могла да се коментира след като участниците на регулирания пазар подадат заявленията си, а това се чака в края на март. Шефът на КЕВР напомни, че с готвените промени в Закона за енергетиката, които до дни трябва да бъдат публикувани за обществено обсъждане, регулаторът ще получи разследващи функции и ще може да налага наказания, ако установи злоупотреби в електроенергийната борса.", "date": "2018.01.23", "title": "И енергийният регулатор успокои, че токът няма да поскъпне драстично"}
{"url": "https://www.dnevnik.bg/biznes/2018/01/23/3116975_karfur_gubi_bitkata_s_kvartalnite_magazini_vuv_franciia/", "text": "Френската верига супермаркети \"Карфур\" (Carrefour) обяви днес, че ще закрие 2400 работни места във Франция от общо 10 400, по план за доброволни напускания, предадоха \"Франс прес\" и БТА. Веригата бе представена и в България чрез дружеството \"КМБ България\", която е част от гръцката Marinopoulos, през 2016 г. вече всичките магазини бяха затворени. Гигантът в търговията на дребно обяви освен това, че намалява разходите си с 2 млрд. евро от 2020 г. при пълна година основно чрез икономии в логистиката и структурните разходи. Китайският гигант в интернет търговията \"Тенсент\" (Tencet) и веригата от супермаркети \"Юнхуей\" (Yonghui) се канят да влязат в капитала на китайския филиал на \"Карфур\" според предварително споразумение, подписано между трите партньорски дружества. \"Карфур\" обяви, че ще остане най-големият акционер във филиала си в Китай, уточни \"Франс прес\". С 12 300 магазина в света и 374 478 служители \"Карфур\", който през 2001 г. бе втори в света в сектора след недосегаемата американска група \"Уолмарт\" (Walmart), сега е едва на 9-о място, изпреварван от \"Амазон\" (Amazon) - на 6-о място, според годишния барометър на компанията за пазарни изследвания \"Делойт\" (Deloitte). Франция осигурява близо половината от оборота на групата (88.24 млрд. евро) с персонал от 115 хил. души, но в родината си \"Карфур\" има и най-сериозните проблеми, защото форматът на хипермаркета, който бе емблематичен през 60-те и 70-те години, вече се изчерпва. В същото време кварталните магазини и био- и алтернативните вериги са във възход. \"Карфур\" обяви днес, че иска да учетвори оборота си в сектора на биопродуктите до 5 млрд. евро към 2022 г., да активизира дейността си в онлайн търговията и да открие 2000 квартални магазина през следващите пет години.", "date": "2018.01.23", "title": "\"Карфур\" губи битката с кварталните магазини във Франция"}
{"url": "https://www.dnevnik.bg/biznes/2018/01/23/3116966_murdok_predloji_feisbuk_i_gugul_da_plashtat_taksa_na/", "text": "Медийният магнат Рупърт Мърдок призова късно в понеделник компанията \"Фейсбук\" да плаща на \"авторитетни медии\" такса за правото да разпространява тяхна информация. Това трябва да става по модела, по който кабелните оператори плащат на телевизионните канали. Преди дни Марк Зукърбърг, ръководителят на най-голямата социална мрежа, обяви, че в опит да се ограничи разпространяването на дезинформация и \"фалшиви новини\" ще започне проверка кои медии са смятани от потребителите за достоверни и на тях ще се дава предимство в секцията News Feed. \"Фейсбук\" и \"Гугъл\" популяризират източници на евтини сензации чрез алгоритми, които носят печалби на тези платформи, но в крайна сметка водят до това, че хората губят доверие в тях\", каза Мърдок, който контролира влиятелни новинарски имена като \"Уолстрийт джърнъл\", телевизионната мрежа \"Скай\" и таблоида \"Сън\". \"Има много спорове за моделите за абонамент, но още не съм видял предложение, което наистина да признава инвестирането в професионална журналистика и социалната ѝ цена\", добавя Мърдок. Нямам съмнение, че Марк Зукърбърг е честен човек, каза още магнатът, но според него е притеснителна \"липсата на прозрачност\" около новия процес, който би трябвало \"да засяга издателите и онези в споменатите влиятелни платформи, които са загрижени от проблема с политическите пристрастия\". \"Време е да се помисли за различен подход\", продължава изявлението му. \"Издателите очевидно увеличават стойността и качеството на \"Фейсбук\" чрез новините и съдържанието си, но не са адекватно възнаграждавани за тези услуги. Таксите за ползване биха имали минимален ефект върху печалбите на \"Фейсбук\", но огромен ефект за перспективите пред издатели и журналисти.\" Таксата от кабелните оператори е смятана в света на телевизиите за по-сигурен канал за приходи в сравнение с рекламата. В САЩ вече има опит на сдружението на печатни и онлайн медии News Media Alliance да извоюва от Конгреса антимонополно изключение, което да позволи колективни преговори с платформи като \"Фейсбук\" и \"Гугъл\" за по-изгодни условия да се използва тяхно съдържание. Но анализатори на медийния пазар казват, че от години се е установил модел технологичните компании безплатно да използват новини и той едва ли ще бъде променен, докато всички медии не се обединят.", "date": "2018.01.23", "title": "Мърдок предложи \"Фейсбук\" и \"Гугъл\" да плащат такса на \"авторитетни медии\""}
{"url": "https://www.dnevnik.bg/sport/2018/01/23/3116505_neveroiatnata_prikazka_na_tenisista_tenis_ot_tenesi/", "text": "Тенис Сандгрен е седемгодишен, когато изиграва първия си организиран мач. Неговият опонент е толкова впечатлен от името, че се обръща въпросително към своята майка: \"Мамо, той вероятно е много добър, щом се казва Тенис.\" Близо две десетилетия по-късно се оказа, че той е много по-добър, отколкото някой някога е можел да си представи. Доскоро напълно неизвестен, 26-годишният тенисист от Тенеси сътвори  абсолютна сензация на Australian Open. Заемащият 97-ото място в световната ранглиста Сандгрен шокира всички още във втория кръг, когато разби шампиона от 2014 г. Стан Вавринка. Американецът обаче надмина дори най-смелите си очаквания, след като спечели драматична петсетова битка със световния №5 Доминик Тийм и се класира за четвъртфиналите. Сандгрен е едва вторият тенисист за последните 20 години, който достига до финалната осмица в Мелбърн още при дебюта си. Другият е украинецът Александър Долгополов, който беше част от четвъртфиналите преди шест години. Въпреки че дебютира като професионалист още през 2011 г., допреди девет месеца Сандгрен дори не беше играл мач в основна схема на турнир от календара на АТП. Преди Australian Open той имаше общо осем такива срещи и беше спечелил само две от тях. И нито една в турнирите от Големия шлем.  \"Може би другите момчета не знаят какво да очакват. Не знаят, че сервирам добре. Не знаят кои места на корта търся с ударите си или как предпочитам да играя точките. Използвам това като мое предимство и просто се опитвам да продължа да се нося по вълната\", каза Сандгрен след паметната победа над Тийм в понеделник. Първи стъпки Тенис Сандгрен започва да играе тенис на четири години. Неговият първи треньор е майка му Лиа, която дълги години ще остане негов наставник (До миналата година той нямаше постоянен треньор и пътуваме сам по турнирите).", "date": "2018.01.23", "title": "Невероятната приказка на тенисиста Тенис от Тенеси"}
{"url": "https://www.dnevnik.bg/sviat/2018/01/23/3116931_opasno_ubejishte_jivotut_i_smurtta_na_gei_bejancite/", "text": "Санди веднага разбира, че клиентът е опасен. Повечето мъже, които обикалят истанбулския площад \"Таксим\" в търсене на секс, обикновено пристъпват нервно или се преструват на разсеяни. Но в очите на този човек прозира опасност. \"От стила му си личеше, че няма пари\", спомня си тя. \"Предупредихме я да не отива с него. Изглеждаше подозрително. Но тя не ни послуша. Имаше нужда от пари.\" Санди стои на същото място на площад \"Таксим\", откъдето наблюдава как приятелката ѝ Уарда последва турчина в тълпата шест месеца по-ранo – в събота вечер на 17 декември 2016 г. Това е последният път, когато я вижда жива. Подобно на Санди Уарда е транс бежанка от Сирия. И двете са избягали от войната и преследвания в родината си, за да намерят сигурно убежище в Европа. Стигат до Истанбул, където, отритнати от местните жители и останалите бежанци, те са принудени да продават телата си, за да оцелеят. \"Три часа по-късно ѝ се обадихме по телефона, но той бе изключен\", каза Санди през сълзи, докато спиралата ѝ се разтече по лицето. \"Прибрах се у дома и я намерих цялата в кръв. Не можех да я разпозная.\" Санди вади мобилния си телефон и показва снимка на убийството. Уарда е паднала на пода, а отстрани на тялото ѝ и в долната част на корема зее огромна рана. Убиецът я е изкормил, прерязал е гърлото ѝ и е отрязал гениталиите ѝ. \"Накрая полицията дойде и отнесе тялото, каза Санди. Искахме да я погребем, но не ни позволиха. Погребаха я като куче.\" Уарда бе на 30 години, на същата възраст като Санди. Нейният последен дом е гробище в покрайнините в източната част на Истанбул, където диви цветя растат на необозначения ѝ гроб. След смъртта ѝ, когато Санди се обажда на семейството на Уарда в Сирия, те отговарят, че тя го е опозорила. Не позволяват на гробището да постави надгробна плоча. Полицията никога не разкрива убиеца, а престъплението до голяма степен остава незабелязано в Турция, където защитници на правата на човека казват, че престъпленията от омраза срещу лесбийките, гейовете, бисексуалните и транссексуалните (ЛГБТ) стават все по-чести. За някои бежанци от ЛГБТ общността в Истанбул това убийство е поредната причина, която потвърждава решението им да се опитат да стигнат до Западна Европа на всяка цена.През лятото и есента на 2017 г. Балканската мрежа за разследващи репортажи (БМРР) проследи усилията на няколко такива бежанците да отидат в Гърция и след това на север. След затварянето на отъпканите бежански маршрути в резултат на споразумението между Европейския съюз (ЕС) и Турция за спиране на потока от бежанци към Европа те трябва да платят на каналджии, за да прекосят границата. Пътуването им обаче се превръща в драма на страхове и попарени надежди, a мечтата за по-добър живот - в кошмар от насилие и дискриминация. Техните истории подчертават психологическите и физическите травми, през които преминават много бежанци от ЛГБТ общността, защото търсенето на убежище за тях е свързано със стигма и преследване. Тези примери подчертават и провала на приемащите страни и на хуманитарната система да защитят някои от най-уязвимите хора в най-голямата миграция на бежанци в Европа след Втората световна война. Всички бежанци от ЛГБТ общността, интервюирани за тази статия, пожелаха да бъдат идентифицирани единствено чрез своите псевдоними заради притеснения за тяхната безопасност. Престъпления от омраза Конвенцията на ООН за бежанците  от 1951 г., която задължава страните да защитават хората, бягащи от опасност, определя бежанец като човек с \"основателни опасения от преследване по причина на раса, религия, националност, принадлежност към определена социална група или политически убеждения\". Докато конвенцията не се отнася конкретно до ЛГБТ хората,  директива на ЕС от 2011 г.  уточнява, че преследването на база сексуална ориентация или полова идентичност е солидно основание за убежище. Никой не знае  колко са гей хората сред милионите, търсещи убежище, които през последните години бягат от конфликти, бедност и преследване в Близкия изток, Северна Африка и Южна Азия, а мнозина от тях се надяват да стигнат до Северна Европа. От 2015 г. насам около 2.9 млн. души са кандидатствали за убежище в страните от ЕС, по данни на статистическата служба на Европейската комисия. Само Белгия поддържа статистика за молбите за убежище, подадени от ЛБГТ хора, въпреки че последните им данни са за периода 2008-2012 г. През този период 4.4% от заявленията за бежански статут са на база сексуална ориентация или полова идентичност. Междувременно около 3.4 млн. души чукат на вратата на Европа в Турция, страната с най-голямото бежанско население в света, според Върховния комисариат на ООН за бежанците (ВКБООН). Рамтин, 27-годишен гей от Иран, е един от тях. По обед на 25 юни 2017 г. той стои от едната страна на площад \"Таксим\", докато от другата активисти се събират, за да се противопоставят на забраната на ежегодния гей парад. За трета поредна година губернаторът на града забранява шествието, като посочва като причина гарантирането на обществената сигурност след заплахи на екстремистки групировки. Малко повече от една година след неуспешния опит за военен преврат, който подтикна правителството да обяви извънредно положение – което според критици се използва за претекст за засилване на авторитарното управление и смазване на опозицията - полицията не е в настроение за игрички. Рамтин наблюдава с ужас, докато повече от 30 полицейски автобуса, камиони, превозващи водни оръдия, и танкове, блокират всички улици, водещи до  Истиклял  известна пешеходна улица, която тръгва от площад \"Таксим\" и която обикновено гъмжи от местни жители и туристи. Желанието му е да се присъедини към протестиращите, но рискът е огромен. Ако го арестуват, могат да го депортират в Иран, където през 2015 г. местен съд го осъжда на смърт заради \"противоестествено поведение\". По думите му единствено благодарение на роднина, който дава подкуп на надзирателите в затвора в родното му село, той успява да избяга и да стигне в Турция. Правозащитната организация Amnesty International изчислява, че 5000 гейове и лесбийки са били екзекутирани в Иран от революцията през 1979 г. досега. Когато жандармерията започва да обстрелва демонстрантите със сълзотворен газ и гумени куршуми, а част от протестиращите побягват през площада, Рамтин решава да се скрие в едно кафене наблизо. \"Ужасно много престъпления от омраза\" По думите на Рамтин след пристигането си в Турция е бил ограбен, изнасилен и заплашен със смърт от местните жители и други ирански бежанци. Когато съобщава за престъпленията в полицията, е посрещнат с подигравки. \"Те се изсмяха и ми казаха, че съм получил, каквото заслужавам, задето съм педал\", каза той. На хартия Турция от десетилетия толерира хомосексуалните отношения, които биват декриминализирани, откакто страната официално става република през 1923 г. Но според правозащитници растящата хомофобия в един все по-реакционен и антисветски климат превръща страната във всичко друго, но не и безопасно място за ЛГБТ хора, търсещи закрила. През ноември турският президент Реджеп Тайип Ердоган казва, че овластяването на ЛГБТ общността е \"против ценностите на нашата нация\". Седмица по-късно кабинетът на губернатора на Анкара забрани всички културни събития на ЛГБТ общността в града.  Йълдъз Тар, говорител на асоциацията \"Каос ГЛ\", базирана в Анкара, казва, че такива действия са допринесли за засилване на тлеещите хомофобия и трансфобия. \"Има ужасно много престъпления от омраза, въпреки че нямаме точни данни, защото правителството не поддържа статистика за тях\", каза той, докато стои на стъпалата в уединена алея в центъра на Истанбул. Тар дава за пример случая на Мохамед Висам Санкари, сирийски гей бежанец, живеещ в Истанбул, който през 2016 г. е обезглавен и обезобразен толкова брутално, че приятелите му успяват да го идентифицират само по панталоните, които носи. Санкари се е оплакал полицията, че се страхува за живота си, след като е бил отвлечен пет месеца по-рано и е заведен в гора, където е бил изнасилен и измъчван от неизвестни нападатели. Извършителите на тези престъпления остават ненаказани, каза Тар. Не беше възможно да зададем въпроси на полицията в Истанбул. Турското посолство в Атина отказа да коментира случая със Санкари, както и други въпроси, включително въпроси за правата на ЛГБТ общността в страната. Тар каза, че ЛГБТ хората от някои страни, особено тези от Иран, могат да разчитат на помощта на добре развити групи за подкрепа, които да дадат напътствия за дългата процедура за получаване на бежански статут. \"Те заявяват своята полова идентичност и искат международна закрила, каза той. \"Тази процедура може да отнеме години и тъй като има проблеми с достъпа до услуги, почти всички от тях са претърпели физическо или словесно насилие.\" По думите му обаче гей бежанците от Сирия често трябва да се справят с трудностите напълно сами. Сирийците съставляват 90% от бежанското население в Турция, което наброява 3.1 млн. души според последните данни на ВКБООН. Сирийският закон наказва \"противоестествените полови контакти\" с до три години затвор и много хора от ЛГБТ общността са били измъчвани и убивани в зони, контролирани от бойци на ИДИЛ, по информация на правозащитни организации. От 2011 г. досега Международната асоциация на лесбийките, гейовете, бисексуалните, транссексуалните и интерсекс хората, обединение от правозащитни организации, обяви Сирия за най-опасната страна в света да си гей. \"Проблемът при бежанците от Сирия е да се разкрият и да кажат кои са, смята Тар. Следователно те не са записани като ЛГБТ бежанци и техните специфични нужди биват пренебрегвани.. Според  доклад на ВКБООН , публикуван през 2015 г., ЛГБТ бежанците, които не са регистрирани, рискуват \"тежка социална изолация и насилие в държавите, където търсят убежище, както от страна на приемащата общност, така и от други търсещи убежище и бежанци\". За Махер, 23-годишна транссексуална жена от Ирак, убийството на Уарда е последната капка. В родината си Махер води двойствен живот. В полицейското управление, където работи като администратор, дълго време колегите ѝ я мислят за едно от момчетата. Но един ден всичко това се променя, защото забравя телефона в офиса. Там има нейни снимки, носеща дълга черна перука и женски дрехи. Колегите, които намират снимките, я арестуват. Тя е обвинена в \"противоестествено поведение\", изтезавана и вкарана в затвора, каза тя. След три месеца и половина Махер е освободена, при условие че брат ѝ стане гарант, докато започне съдебното дело. Когато тя напуска страната няколко месеца по-късно, брат ѝ е арестуван и осъден на доживотен затвор, факт, който по думите ѝ тежи на съвестта ѝ всеки ден. Месец преди убийството на Уарда в Истанбул, Махер става свидетел на убийството на друга трансджендър проститутка на площад \"Таксим\". Махер стои на площада с приятеля си Хасан, гей бежанец от Сирия, когато група мъже започва да тормози проститутката. \"Хасан искаше да отиде и я защити, каза тя. Не бяхме приятели, но сме я виждали на площада. Наистина се страхувах, че тези хора щяха да ни нападнат, затова дръпнах Хасан настрана. След известно време мъжете прерязаха гърлото ѝ с нож.\" Между 2008 и 2016 г. в Турция са убити 43-ма транссексуални души, според  доклад от 2016 г.  на правозащитната група Transgender Europe, въпреки че те определят този брой като \"върха на айсберга\". Разтърсени от насилието около тях, Махер и трима близки приятели, също бежанци, включително Хасан, решават да опитат да стигнат до Холандия, която в техните очи изглежда като обетованата земя. Хасан, чиято коса в момента е изрусена, е работил като фризьор в Алепо, Сирия, и мечтае да отвори салон в Амстердам. Санди, 30-годишната транссексуална бежанка от Сирия, която намира тялото на Уарда, решава да не ходи с тях. Тя познава Амстердам добре, защото е живяла там седем месеца през 2013 г., след като е платила на каналджия, за да ѝ осигури полет дотам с фалшиви документи. Тя била депортирана обратно в Турция, след като била хваната като нелегален имигрант. \"Тук имам приятел и живот, който изградих през последните четири и половина години\", каза Санди, която наскоро е претърпяла операция за смяна на пола при лекар в Истанбул. \"За хора като нас Амстердам не е никакъв рай.\" На около 2000 километра в Амстердам някои ЛГБТ хора, търсещи убежище, споделят разочарованието на Санди в страната, която някога бе известна със своята толерантност. През 2017 г. благотворителна организация, базирана в Амстердам, наречена LGBT Support for Asylum, помага на около 100 ЛГБТ бежанци да кандидатстват за закрила. Организацията твърди, че десетки молби са били отхвърлени. \"Хората смятат, че са дошли на сигурно място, но вместо това живеят в кошмар\", заяви Сандро Кортекас, председателят на благотворителната организация, в интервю по Skype. \"Властите дори се съмняват, че те са гей. Как може бежанците да се върнат във военна зона или на място, където може да бъдат убити?\" Йоханес Лукас Гартнер, програмен директор на правозащитната организация \"Човечество в действие\" в Берлин, обобщава проблемите, пред които са изправени много гей бежанци, в  есе  по темата. \"За да получат убежище, гей бежанците трябва да докажат на имиграционните власти и съда, че са гей, че се страхуват от преследване на база на тяхната сексуалност и че този страх е основателен, се казва в коментара му. Дори повече, отколкото при случаите на политическо, религиозно или етническо преследване обаче, резултатът на техните искания за закрила до голяма степен зависи от съществуването на обикновено несъществуващи доказателства.\" Твърдо решени да стигнат до Холандия, Махер и Хасан тръгват за Гърция през януари 2017 г. заедно с иракския партньор на Хасан, Махди, и Лара, транссексуална жена от Сирия. Всеки от тях плаща на каналджии по 800 евро, за да ги закарат с лодка от пристанището в Бодрум до гръцкия остров Лерос, на 80 километра от Турция.  Пътуването им нарушава споразумението от 2016 г. между ЕС и Анкара, според което Турция се задължава да спре незаконното преминаване на бежанци в Гърция в замяна на финансова помощ и ускоряване на преговорите за присъединяване към блока. Споразумението почти затвори морския маршрут през Егейско море. През 2015 г. средно 6828 души на ден преминават от Турция в Гърция по море. До декември 2016 г. броят им е намалял на 54 души на ден според  данни на ВКБООН . След като страните от Западните Балкани също затворят границите си, много бежанци и мигранти се озовават блокирани в лагери и градове из цяла Гърция. Към края на ноември близо 15 500 души са блокирани на островите в източното Егейско море, надявайки се да бъдат прехвърлени в континенталната част на Гърция. Тези, чиито молби за убежище са отхвърлени, ще бъдат депортирани - в Турция, ако са се регистрират там по пътя си към Гърция, а в противен случай – до родните си страни. Щом пристигат на Лерос, Махер, Хасан, Махди и Лара се регистрират в лагер на залива Лаки. Лагерът представлява редици от десетки товарни контейнери, превърнати в места за живеене, разположение на територията на психиатрична болница. По думите на четиримата бежанци заплахата от насилие е постоянна както от обитателите на лагера, така и от местните жители на острова с население от 8000 души. През май група мъже намушкват Лара, докато върви по главната улица на острова. \"Чух, че някой зад мен крещи на гръцки език, казва 28-годишната транссексуална жена от Хoмс, Сирия. Преди да успея да се обърна, почувствах остра болка в гърба и паднах по корем. Мисля, че това ми спаси живота.\" Запитани за предполагаеми атаки срещу ЛГБТ бежанци, някои местни жители казват, че бежанците си го просят. \"Ще превърнат нашите синове в женчовци и педали\", каза Янис Кумулис, собственик на магазин за коли под наем. На ръба на отчаянието И в Гърция гей бежанците са принудени да се справят с редица трудности. \"Бежанците от ЛГБТ общността се нуждаят от допълнителна защита, тъй като са подложени на различни форми на насилие и нямат достъп до основни услуги\", заяви Маргарита Контомичали, координатор на  програма за подкрепа  на ЛГБТ хора, търсещи убежище, ръководена от благотворителна организация \"Солидарност сега\", базирана в Атина.  На малкия остров Кос, на два часа път с ферибот от Лерос, гей хората, търсещи закрила, които се приютяват в изоставен хотел, казват, че страхът от депортиране не им дава покой. \"Опитах да се самоубия два пъти в лагера\", каза Басим, 31-годишен мъж, който бяга от Ирак, след като екстремисткият му брат се опитва да го убие. \"Не ми стискаше сам да сложа край на живота си.\" Той говори през сълзи, докато показва белезите на лявото си бедро от нощта през 2016 г., когато брат му нахлува в стаята му, полива го с бензин и го запалва. \"Брат ми все още ме търси. Но и тук, в Гърция, не се чувствам в безопасност.\" Фалшиви документи През юни Махер, Хасан, Махди и Лара решават, че повече не могат да чакат края на процедурата за предоставяне на убежище. Вместо това намират каналджия, който да ги закара в Амстердам. В непосредствена близост до църквата \"Свети Никола\" те се срещат с нисък мъж, който говори на арабски и ги запознава с различните опции за пътуване.  Обикновен фалшив паспорт от страна в ЕС и самолетен билет ще им струва 800 евро. За 3000 евро те биха могли да получат висококачествен откраднат паспорт и място на круизен кораб, който да закара от другата страна на Средиземно море. Делукс пакетът дори включва подкупи за служителите на бреговата охрана, каза той.  Човекът им показа снимки на фалшиви документи. В крайна сметка те избират да платят по 1500 евро за доста добър фалшив паспорт - най-вероятно български или румънски - и полет. Те му дават парите в банкноти от 50 евро, пари, спечелени чрез проституция и дадени им от приятели, живеещи в Кувейт. Към края на септември, малко преди да стане време за тръгване, обаче приятелите са сполетени от нова беда. Една вечер Махер не е на себе си. Объркана е, забравя неща и диша трудно. Не след дълго започва да повръща кръв.  Хасан се обажда на бърза помощ. Линейката се бави, затова те викат такси, които ги кара в болницата. Първоначално лекарите не казват на Хасан и Махди какво е състоянието на Махер, защото не са ѝ роднини. Но след две седмици обясняват, че тя има мозъчен тумор и е прекарала два инсулта. Според лекарите операция в нейното състояние е немислима и не се дават големи шансове за живот. Според лекарите туморът може да е, а може и да не е причинен от насилието, което Махер претърпява в затвора в Ирак. Към момента на публикуването на материала Махер едва успява да говори и не разпознава посетителите си. Съкрушени, Хасан, Махди и Лара нямат представа какво да правят оттук нататък. Една вечер в края на ноември Хасан и Махди отиват на свиждане при Махер, чието състояние, изглежда, се влошава. Махди не спира да пита шепнешком: \"Какво следва? Какво следва?\" Хасан сяда на ръба на леглото и прегръща Махер. \"Спри да повтаряш това, Махди, каза той с тих, равен глас. Важното е, че сме заедно, тримата.\" Той вдига телефона и прави селфи. На тримата заедно.  ", "date": "2018.01.23", "title": "Опасно убежище: животът и смъртта на гей бежанците"}
{"url": "https://www.dnevnik.bg/politika/2018/01/23/3116971_otsustvieto_na_borisov_ot_debatite_po_vota_na/", "text": "Дебатите по първия вот на недоверие срещу правителството, който е заради провал в борбата с корупцията, започнаха в отсъствието на премиера Бойко Борисов. В залата са тримата вицепремиери Томислав Дончев, Красимир Каракачанов и Валери Симеонов, както и някои от министрите. Други са в Брюксел заради ангажименти покрай европредседателството, но в залата бяха допуснати техни заместници. Депутатите от \"БСП за България\", които са вносители на вота, поискаха в парламента да бъде повикан Борисов, тъй като той е премиер. Председателят на парламента Цвета Караянчева (ГЕРБ) обяви, че ще му се обадят. Отсъствието на Борисов бе основна тема на голяма част от дебатите. \"Не може да обсъждаме вот на недоверие към правителството без министър-председателя. Ако не можете да го осигурите като председател на парламента, дайте почивка\", обърна се социалистът Антон Кутев към Караянчева. Сред мотивите за внесения вот, които бяха представени от зам.-председателя на парламентарната група на \"БСП за България\" Крум Зарков, са примери като пробитата система на приходните агенции, подкупи за печелене на обществени поръчки, ремонта на НДК, влизането на бежанци през оградата на границата в Турция, скандали като \"Кумгейт\", \"Суджукгейт\" и др. Преди да започнат дебатите пред сградата на Народното събрание, представители на БСП организираха протест срещу модела на управление на ГЕРБ. В него участие взеха около 30 души, като повечето от тях носеха плакати. \"Оглушителното отсъствие на министър-председателя е самопризнание за корупция. Ако не беше така, той щеше да е тук\", заяви от парламентарната трибуна лидерът на БСП Корнелия Нинова. Тя посвети вота на всички хора, които не са дали подкупи. \"Няма човек, който да не знае, че корупцията е завладяла всичко. Това правителство на Бойко Борисов я превърна в държавна политика, а говоренето срещу нея - в заплаха за националната сигурност\", каза още Нинова. Тя каза, че се пука балонът за преборената контрабанда, като се очаква доклад на агенция \"Митници\", че приходите от акциз през 2017 г. са с 50 млн. лв. по-малко от планираното, т.е. не са събрани. \"След малко ще чуете от трибуната, че БСП няма право да говори за корупция. Не, има. Зад нас стоят 1 милион българи - вие не можете да кажете на 1 милион българи, че нямат право да говорят. Ще се опитат да отнемат на БСП моралното право да бъде водач на борбата с корупцията. Няма да ви го позволим\", каза още Нинова. Тя обясни, че БСП не иска да бъде на трапезата, а да промени модела у нас. \"Който краде от вас, свой или чужд, ще лежи в затвора\", обърна се Нинова към българите и им обеща рано или късно България да стане нормална държава. Час след началото на дебатите по вота на недоверие, каквато е процедурата по правилник, БСП поиска почивка до идването на Борисов в парламента. \"Страх ли го е? Притеснява ли се? Може ли такова отношение от премиера към парламентарна република? Аз го разбирам човешки - сигурно няма да намери изразните форми, за да обясни какво е направил в борбата с корупцията\", каза депутатът от \"БСП за България\" Таско Ерменков. Цвета Караянчева обяви 15-минутна почивка. След почивката депутатът от \"БСП за България\" Стоян Мирчев обяви, че като стоящ най-високо в парламентарната държава, Караячева трябва да осигури присъствието на премиера в пленарната зала. \"Аз имам вяра във вас. Вие сте смела жена за разлика от страхливеца, който се е скрил в Министерския съвет\", каза Мирчев. Присъствието на Борисов в пленарна зала поискаха още няколко социалисти, а Караянчева отговори, че премиерът не може да дойде, тъй като има международни срещи. За срещите на Борисов четете  тук . Социалистът Славчо Велков поиска да изчакат Борисов след срещите му. Според колегата му Георги Гьоков България вече била премиерска, а не - парламентарна република, а Караянчева не си вършела работата. Депутати от \"БСП за България\" затропаха по банките със скандирания \"Оставка\". Очаква се дебатите да продължат около 4 часа, а гласуването на вота на недоверие да бъде в четвъртък сутринта. Засега само БСП и ДПС са обявили, че го подкрепят, което значи, че той ще е неуспешен, тъй като двете партии имат общо 105 депутати, а за да падне правителството, са нужни 121 гласа.", "date": "2018.01.23", "title": "Отсъствието на Борисов от дебатите по вота на недоверие разгневи БСП (обновена)"}
{"url": "https://www.dnevnik.bg/detski_dnevnik/2018/01/23/3116995_ana_papadopulu_trugva_kum_severniia_poljus_s_decata_v/", "text": "На 28 януари, в Деня на бащата, актрисата Ана Пападопулу влиза в необичайна роля - \"Музейковец за 1 ден\". В новата инициатива на детския научен център \"Музейко\" през 2018 г. ще участват известни личности с научни истории, съобщиха от центъра. Научната разходка започва с Ана Пападопулу, която е запалена по пещерните и ледовити приключения. Декор за ролята й на музейковец ще бъде подземният етаж на детския научен център, където тя и децата ще говорят за българските пещери и техните древни тайни. Разказът ще замръзне под нулата с въображаемо пътешествие към Северния полюс по стъпките на първия изследовател, стъпил както там, така и на Южния полюс - норвежкият полярен пътешественик Раул Амундсен. Новата забавно-образователна програма на \"Музейко\" всеки месец тук ще бъде посветен на една голяма тема: \"Зимна приказка\" през януари, \"Въображението\" през февруари, \"Традиции\" през март. Зимната приказка в Музейко продължава и през последния уикенд на януари не само с мразовитите истории на Ана Пападопупу за едни наистина студени места - пещерите, и едни наистина ледовити пътешествия - тези до Арктика и Антарктика, но и с научните работилници: - \"Зрънце любов\" - как да направим хранилка за птици, подарявайки на хвъркатите зимна приказка и научавайки повече за тях; - \"Звездни детективи\" - каква е подредбата на небесните тела в зимното небе и как това влияе на нашата зимна приказка на планетата Земя; - както и с втория за месец януари Ден за най-малките, който ще се проведе на 31 януари.", "date": "2018.01.23", "title": "Ана Пападопулу тръгва към Северния полюс с децата в \"Музейко\""}
{"url": "https://www.dnevnik.bg/zelen/2018/01/23/3116847_stolichnata_obshtina_niama_da_deli_kolite_na_chetni_i/", "text": "Столичната общината няма да спира от движение коли според номерата им в дни с мръсен въздух. Първоначалната идея беше за един ден това да се прилага за колите с четни, а в друг - с нечетни номера. Предложението обаче не беше включено в окончателния авариен план за действие, който днес бе приет от комисията по екология към Столичния общински съвет.  Предложението за  спиране на колите според номерата им  беше направено от ресорния зам.-кмет Йоана Христова на заседанието на комисията миналия вторник, но ден по-късно не бе прието от комисията по транспорт с аргумента, че Пътна полиция няма да може да следи за спазването на забраната. Същевременно комисията прие да въвежда пълна забрана за паркиране в платените зони в града, като напълно отпада първоначалната идея за двойно увеличаване на цената за \"синя зона\". Запазва се т.нар. \"зелен билет\" от 1 лев за цялата мрежа на градския транспорт. Той е \"крайна мярка\" и ще бъде въвеждан, ако има прогноза от 2 градски станции, че в следващите два дни стойностите на фини прахови частици ще са 4 пъти над нормата - над 200 mg/m3. Има и вариант \"зеленият билет\" да се използва и когато има прогноза или отчетено превишение от четирите градски станции за един ден. Реално пускането на \"зеления билет\" ще бъде възможно поне 3 дни след първите отчетени завишени стойности. Причината е, че осреднените измервания на фини прахови частици за денонощието се публикуват преди обед на следващия ден. Като допълнение общинският съветник Зафир Зарков (ГЕРБ) каза, че Центърът за градска мобилност ще има нужда от още ден, за да въведе нова организация на градския транспорт, като пусне повече автобуси по линиите. Когато има има прогноза за превишения до 150 mg/m3, което е три пъти над нормата, общината ще отправя призиви към гражданите да не използват автомобилите си и да не се отопляват с твърдо гориво. Запазва се и идеята кметът на София Йорданка Фандъкова да инициира законодателна промяна,  за да се въведат стикери за колите , които да указват степента, с която замърсяват въздуха.", "date": "2018.01.23", "title": "Столичната община няма да дели колите на четни и нечетни номера при мръсен въздух"}
{"url": "https://www.dnevnik.bg/detski_dnevnik/2018/01/23/3117007_v_153_uchilishta_v_bulgariia_ne_se_uchi_dnes/", "text": "Поради висока заболеваемост в 153 училища в страната днес няма да има учебни занятия, съобщиха от пресцентъра на министерството на образованието. В 116 училища в   е преустановен учебният процес и на 23 януари 2018 г. поради обявена грипна епидемия. До 24 януари продължава и грипната ваканция за СУ \"Васил Левски\" –  . В 17 училища в   поради висока заболеваемост на учениците също няма да се учи днес. В   няма учебни занятия в Обединено училище \"Св. св. Кирил и Методий\",  . Поради висока заболеваемост няма да се учи на 23 и 24 януари и в ПГСС \"Св. Георги Победоносец\",  . На 23 и 24 януари няма да учат и 4 училища в   – ОУ \"Св. св. Кирил и Методий -  , НУ \"Св. св. Кирил и Методий\"-  , СУ \"Христо Смирненски\"-  , и ПГ \"Зл. Бояджиев\" -  . В  , в СУ \"Д-р П. Берон\"- , няма да има занятия на 23 и 24 поради непредвиден ремонт на отоплителната инсталация. В   е обявена грипна ваканция за 6 училища – СУ \"М. Райкович\"- гр. Дряново, ПГИ \"Рачо Стоянов\" – гр. Дряново, ОУ \"Проф. П.Н.Райков\"- гр. Трявна, ОУ \"В.Левски\" – с. Плачковци, СУ \"П.Р. Славейков\" – гр. Трявна, и НГПИ \"Тревненска школа\" – гр. Трявна. В   4 училища няма да учат от 23 до 26 януари - ОУ \"Н.Й. Вапцаров\" - с. Факия, ОУ \"Св. св. Кирил и Методий\" - с. Загорци, ПГМССЕ \"Н. Й. Вапцаров\" - гр. Средец, и ОУ \"Антон Страшимиров\" - с. Дебелт.  В   няма да има учебни занятия в СОУ \"Хр. Ботев\" – с. Горна Малина, поради ремонт на отоплителната инсталация от 23 до 25 януари. В ОУ \"Хр. Ботев\" –  , също няма де се учи на 23 до 24 януари.", "date": "2018.01.23", "title": "В 153 училища в България не се учи днес"}
{"url": "https://www.dnevnik.bg/bulgaria/2018/01/23/3116993_strahovete_okolo_istanbulskata_konvenciia_i/", "text": "Съветът на Европа има 222 конвенции (протоколите към конвенциите се броят в общия ред, защото се приемат като самите конвенции). България членува в Съвета на Европа от 1992 г. До този момент сме се присъединили (подписали) към 102 от конвенциите на Съвета на Европа. От тях 20 не сме ратифицирали и - съответно - не са влезли в сила за нашата страна. Ето ви ги с дати и по реда на създаването им  https://www.coe.int/en/web/conventions/full-list . Единствената от 102 подписани от България конвенции на СЕ, за която българските граждани извън хората от юридическите професии, застъпниците за права на човека, една шепа депутати и две шепи държавни служители, знаят какво и как урежда, е \"Европейската конвенция за правата на човека и основните свободи\". Допреди 2 седмици. От две седмици насам всички станахме \"специалисти\" по Европейската конвенция за превенция и противодействие на насилието над жени и домашното насилие. А казаното дотук не променя факта, че в България действат в момента, в който четете това, още 81 конвенции на Съвета на Европа. Каня всеки, който може, да ми посочи едно влошаване на каквото и да е българско обществено дело в резултат на действието на която и да е от действащите за страната ни 82 конвенции на Съвета на Европа. Аз лично съм работила 10 години за Секретариата на СЕ (1993 - 2003). И тогава, и сега при подписването и ратифицирането на конвенциите организацията, която е междуправителствена (а не наднационална като ЕС), няма никакви механизми за ПРИНУДА над националните правителства да се присъединят към конвенциите. Които прочее се изработват по инициатива на държави членки, а не по решение на неизбрана от никого международна бюрокрация. Затова каня всички обикновени граждани, разтревожени от перспективата нашата страна да стане жертва на \"международен заговор за ревизия на човешката биология и признаване на трети пол\", да се успокоят, защото страхът от световен заговор увеличава адреналина точно като страха при среща с реална опасност за живота. А продължителните високи нива на адреналин буквално ви съсипват здравето. Един от най-лесните за наблюдение показатели за това колко добре си върши работата едно правителство е широтата и честотата на разпространение сред гражданите на страховете от \"световен заговор да ни прецакат с помощта на собственото ни правителство\". Та по този показател от 1992 г. до днес това ни е най-слабото правителство.", "date": "2018.01.23", "title": "Страховете около Истанбулската конвенция и най-слабото ни правителство от 25 години"}
{"url": "https://www.dnevnik.bg/biznes/2018/01/23/3116986_parij_i_frankfurt_naddavat_za_finansite_na_london/", "text": "Франция и Германия се надпреварват в това да привлекат финансовия сектор, базиран сега в Лондон, след като Великобритания напусне ЕС. Париж и Франкфурт, който е финансовият център на Германия, представят пред инвеститорите условията, които биха им предложили, ако се преместят при тях. Премиерът на Франция Едуар Филип поднови натиска си в опит да изкуши френските банкери да бъдат по-активни в това Париж да стане финансовият център на Европа, след като Великобритания напусне Европейския съюз, съобщава \"Ройтерс\". Филип призова за временно изключване на чуждестранните служители от осигуряването им в държавните пенсионни схеми. Това би облекчило работодателите на такива служители. Франция вече обяви мерки за намаляване на разходите за труд, като се стреми по този начин да направи Париж по-привлекателен за банковия сектор в периода след Брекзит. След като Макрон бе избран за президент на страната, той направи трудовите правила по-гъвкави и оряза данъка върху богатите. Сега чуждестранните работници във Франция ще имат възможност да избират дали да правят вноски и в държавната пенсионна система, на която се дължат около 2.3% върху брутната заплата. Едуар Филип освен това обяви пред инвеститори, че в района на Париж ще се осигурят над 1000 места в училищата, в които се преподава на чужди езици. В допълнение Франция се ангажира да уреди в законодателството си разрешаването на въпроси, свързани с финансови договори, които вече са били сключени по британските закони. \"Париж като финансов център има силния си момент сега да посрещне компаниите и международните инвеститори и да засили водещата си позиция в Европа след Брекзит\", коментира пред агенцията Жерар Местрайе, ръководител на базираната в Париж лоби група Europlace. Офертата на Париж е била представена от финансовия министър по време на обяд във Версай в понеделник, в който са участвали и директорите на глобалните компании, сред които Goldman Sachs и JP Morgan. Напускането на Великобритания предлага историческа възможност за \"Дойче бьорзе\" (Deutsche Boerse) да разшири бизнеса си и да завземе по-голяма територия от бизнеса с борсовия клиринг в Европа, обяви междувременно новия изпълнителен директор на борсата във Франкфурт Теодор Ваймер, цитиран от \"Ройтерс\". Това е опит на борсата да отвори нова страница в развитието си, след като имиджът й понесе известни щети след скандал за търговия с вътрешна информация, пропадналото сливане с борсата в Лондон и неособено положителни данни за печалбата й. Борсата се надява да спечели от Брекзит, насрочен засега за март 2019 г., като разчита основно на клиринг бизнеса, който сега е основно съсредоточен в Лондон. \"Нека да направим така, че клирингът да отиде в най-силната европейска икономика\", призова Ваймер пред поканени на среща във Франкфурт 1000 представители на бизнес елита.  Пред тях директорът обяви, че има големи планове за растеж, който той вижда във всички сегменти на борсовата търговия. Агенцията припомня, че Европейската комисия е предложила през юни миналата година да даде на европейските регулатори властта да принудят основната клирингова къща да се премести, ако иска това да е основният й бизнес след Брекзит. Европарламентът обаче има последната дума по този случай, а според \"Ройтерс\" той се стреми да смекчи тази мярка. Клиринговата къща на практика стои между продавача и купувача, подкрепена от специално създаден за целта фонд, за да подсигури завършването на транзакциите, независимо дали една от страните фалира.", "date": "2018.01.23", "title": "Париж и Франкфурт наддават за финансите на Лондон"}
{"url": "https://www.dnevnik.bg/sport/2018/01/23/3117017_nadal_napusna_australian_open_s_kontuziia/", "text": "Световният номер 1 Рафаел Надал напусна Australian Open заради контузия. Испанецът се оттегли в началото на петия сет на четвъртфиналния двубой с Марин Чилич. Двамата правеха изключително зрелищен мач, но в четвъртия сет носителят на 16 титли от Големия шлем получи травма в бедрото. Той използва медицински таймаут и продължи, но няколко гейма по-късно реши да сложи край на участието си при резултат 6:3, 3:6, 7:6 (5), 2:6, 0:2. Това е едва вторият случай, когато Надал се оттегля по време на двубой в турнирите от Големия шлем. Първият отново беше в четвъртфиналите на Australian Open - през 2010 г. срещу Анди Мъри. След като стисна ръката на съдията на стола и поздрави Чилич, миналогодишният финалист в Мелбърн захвърли гневно лентата си и напусна с голямо разочарование централния корт \"Род Лейвър\". \"Жалко за Рафа. Той е голям боец и винаги дава всичко от себе си на корта. Двамата правехме страхотен мач. Тъжно е, че трябваше да приключи по този начин\", каза Чилич след двубоя. Хърватинът се класира за полуфиналите на Аustralian Open за втори път в своята кариера след 2010 г. Тогава той беше спрян от Анди Мъри, след като спечели първия сет, но допусна обрат. В опит да стигне до първия си си финал в Мелбърн и трети в турнирите от Големия шлем Чилич ще се изправи срещу Кайл Едмънд. В първия четвъртфинал днес британският тенисист  отстрани световния номер 3 Григор Димитров. Ако се класира за финала, Чилич ще измести българина от третото място в световната ранглиста. Най-доброто класиране в кариерата на шампиона от US Open 2014 е четвъртaта позиция. Полуфиналът в долната половина на схемата ще бъде определен в сряда. Първият мач противопоставя големите изненади на турнира - Тенис Сандгрен и Хьон Чун. Във втория двубой шесткратният шампион Роджър Федерер среща Томаш Бердих в опита да продължи успешния поход към защитата на титлата.", "date": "2018.01.23", "title": "Надал напусна Australian Open с контузия"}
{"url": "https://www.dnevnik.bg/sport/2018/01/23/3116896_manchestur_junaited_ostava_nai-bogatiiat_futbolen_klub/", "text": "За втора поредна година \"Манчестър юнайтед\" е клубът с най-големи приходи в света. Това показва 21-ото издание на годишния доклад Football Money League на \"Делойт\" за финансовата 2016-2017 г. \"Червените дяволи\" отчитат приходи от 676.3 милиона евро, което е  с 12.7 милиона по-малко спрямо предишния сезон . \"Реал\" (Мадрид) показва ръст от 54.5 милиона евро и се доближава плътно до финансовите резултати на \"Юнайтед\". Европейският клубен шампион е втори в класацията, като изостава с 1.7 милиона зад англичаните, но изпреварва третия \"Барселона\" с 26.3 милиона. За пръв път общите приходи на първите три клуба в класацията надхвърлиха 2 милиарда евро, отчита \"Делойт\". За втора поредна година приходите на първите 20 минават границата от 7 милиарда евро. Отборите в класацията отчитат ръст от 6%, или общо 7.896 милиарда евро за 2016-2017, което е с 481 милиона повече от предишната финансова година. Парите от телевизионните права изместват търговските сделки като основен дял в приходите на първите 20 клуба. От това перо идват 45% от приходите, а търговските сделки и приходите в деня на мача са съответно 38% и 17% от всички приходи. Ръстът се дължи на новия договор за телевизионните права във Висшата лига на стойност 5.1 милиарда паунда. Това е и причината рекордните десет английски клуба да намерят място сред първите 20. \"Делойт\" отчита участието в европейските клубни турнири за основен фактор при подреждането на клубовете в челото на класацията. От компанията допълват, че първото място на \"Манчестър юнайтед\" до голяма степен се дължи на спечелването на Лига Европа. Англичаните прибраха 44.5 милиона евро от триумфа си във втория по сила европейски клубен турнир. \"Запазването на първата позиция на \"Юнайтед\" ще е още по-впечатляваща на фона на отслабването на паунда спрямо еврото и прогнозите за ръст на \"Реал\" и \"Барселона\" през 2017-2018\", коментира партньорът в \"Делойт\" Дан Джоунс. Според финансовия анализатор следващият първенец в класацията вероятно ще зависи от това, кой измежду \"Юнайтед\", \"Реал\" и \"Барселона\" ще стигне по-далеч в Шампионската лига този сезон. И трите отбора се класираха за осминафиналите. Клубът с най-голяма финансова мощ според анализа на Soccerex - \"Манчестър сити\" , заема пето място в класацията на \"Делойт\". \"Гражданите\" отчитат приходи от 527.7 милиона евро, като остават на 60.1 милиона зад четвъртия \"Байерн\" (Мюнхен). Освен десетте английски отбора в топ 20 място намират още три германски, три испански, три италиански и един френски клуб. Разликата между \"Юнайтед\" и последния \"Евертън\" е 477.1 милиона евро. Темата за увеличаващата се разлика между богатите и малките клубове отново беше  засегната от президента на УЕФА Александър Чеферин . Той обясни, че футболът ще продължи да бъде най-вече бизнес, но трябва да се предотврати \"изкопаването на яма, която да погуби много клубове\". Чеферин отдавна обмисля идеята за въвеждане на \"такса лукс\" за големите отбори, които харчат огромни суми. Подобно на спортовете в САЩ УЕФА иска да въведе подобен данък, с което да се обезпечават по-малките клубове. Допълнителните мерки включват данъци, както и забрана за пращане на играчи под наем. Чеферин отдавна иска да се въведе максимален брой на играчи, с които даден клуб да има договор. \"В Италия има отбор, който има 56 футболисти, дадени под наем, а португалски клуб има 25. От тях мисля, че 20 или 21 са над 25-годишна възраст, което не значи, че ги дават, за да се развиват\", каза Чеферин при визитата си в България през декември.", "date": "2018.01.23", "title": "\"Манчестър юнайтед\" остава най-богатият футболен клуб в света"}
{"url": "https://www.dnevnik.bg/sviat/2018/01/23/3117019_koi_sa_buntovnicite_bieshti_se_sreshtu_kjurdite_na/", "text": "Турската армия и съюзени с тях групи сред сирийските бунтовници предприеха в събота офанзива, наречена \" Маслинова клонка \", срещу окръг Африн в северната част на Сирия, контролирана от влиятелна кюрдска милиция. Кои са протурските сирийски бунтовници и какви са целите им? Фронтовете Окръг Африн  се намира в северозападната част на провинция Алепо. Той граничи с Турция на запад и север и с контролираните от протурските сирийски бунтовници райони на юг и изток. Източно от Африн бунтовници са разположени на позиция по протежение на автомагистрала между градовете Азаз и Мареа - двата им бастиона в района. Други сили - бунтовници от съседната провинция Идлиб - са разположени южно от анклава. Стотици междувременно напреднаха заедно с войските на Анкара откъм турска територия, където бяха изпратени в подготовка на настъплението. Силите Подкрепяните от Турция и участващи в настъплението бунтовници наброяват около 25 000, казва Ясер Абделрахим, член на центъра за съвместни операции в офанзивата. Сред тях има групи, участвали през 2016 г. в предишната турска военна операция на сирийска територия, наречена \" Ефратски щит \" - срещу джихадистката групировка \"Ислямска държава\" и кюрдската милиция \"Сили за защита на народа\" (СЗН), която Анкара смята за терористична организация. Тогавашната офанзива събра шепа неджихадистки групировки, поддържани едновременно от Анкара и Вашингтон, като бригадите \"Султан Мурад\" или \"Мутасем\". Тези сили отново се бият рамо до рамо в новото турско настъпление. В него участват и бойци от \"Джабха Шамия\" и \"Файлак аш Шам\" - бунтовнически коалиции, действащи в Северна Сирия от 2014 г. Няколко от тези групировки вече са имали напрегнати отношения със \" Силите за защита на народа \", вариращи от заплахи до сблъсъци. Целта на настъплението  Участващите в турската операция бунтовнически сили казват, че са против \"Силите за защита на народа\" и тяхното политическо крило Партия на демократичния съюз (ПДС), определяйки ги като \"терористични\" и \"сепаратистки\" групировки. \"Операцията има за цел да освободи района от всякакъв вид тероризъм и да защити цивилните, араби и кюрди\", казва Ясер Абделрахим, който е и водач на \"Файлак аш Шам\". \"Не атакуваме, за да стигнем до град Африн. Целта ни не са жилищните райони, а единствено военните бази и позиции на ПДС и СЗН\", уверява той. Бунтовниците обвиняват СЗН също, че не воюват срещу силите на сирийския режим и работят в полза на етническото разделение, изселвайки арабското население. \"Целта на офанзивата е на първо време да прогони сепаратистките групировки от арабските села в нашите райони\", твърди Абу Меслем, командир от бунтовническата коалиция \"Джабха Шамия\". Операция \"Маслинова клонка\" няма за цел да прокуди цялата кюрдска общност, подчертава той. \"Наш дълг е да прогоним сепаратистките партии и да върнем изселените семейства, прекарали цялата зима в палатки\", отбеляза пред АФП Меслем . Операцията Докато настъплението навлизаше в третия си ден вчера, протурските бунтовници твърдяха, че са завзели няколко села и стратегически позиции по възвишенията в района на Африн. Според държавната Анадолска агенция сирийските бунтовници и турските войски са навлезли на 5 км навътре в територията на Сирия. Турската операция включва въздушни и артилерийски удари срещу кюрдски позиции. /БТА", "date": "2018.01.23", "title": "Кои са бунтовниците, биещи се срещу кюрдите на страната на Турция"}
{"url": "https://www.dnevnik.bg/kultura/2018/01/23/3116984_jivopis_plakati_i_nepokazvani_fotografii_ot_sredata_na/", "text": "Живопис, плакат и фотография на Иван Пенков (1897-1957) надзъртат в света на известния български художник в столичната галерия \"Сан Стефано\" (в сградата срещу БНТ). На нея са посветени цели две изложбени пространства, едното с непоказвани досега снимки, правени от Пенков през 40-те години на миналия век.     Пенков е вероятно най-слабо познатият български класик, макар творбите му да са навсякъде - негови са витражите и мозайките в Съдебната палата, Софийския университет, Българска народна банка, обществени сгради в Русе и Бургас. Връстник на Иван Милев, родом от Казанлък, Пенков е сред най-ярките членове на движението \"Родно изкуство\", изявявайки се във всички жанрове на изкуството - от живописта и монументално-декоративните изкуства до плакати и оформяне на щандове - като българския павилион за Парижкото изложение през 1937 г., където получава два медала. Сценограф с над 40 представления в Народния театър, той е основател на специалността \"Сценография\" в Художествената академия.     Миналата година галерия \"Васка Емануилова\" отбеляза 120 години от рождението му с камерна изложба на негови рисунки. \"Иван Пенковъ. Живопис\" дава по-широка представа за творчеството му с акварели, живопис, колажи, както и два добре запазени негови плаката за Пловдивския панаир и изложение на българските приложни изкуства в Германия. В изложбата могат да се видят и портрети на синовете му - актьора и режисьор Джони Пенков и известния математик Боян Петков. Както е известно, дървото не пада по-далеч от крушата, отбеляза на откриването близкият съратник на Джони Пенков, режисьорът Джеки Стоев. Всестранният талант на Иван Пенков и дарбата му на портретист се потвърждава и в изложбата с фотографии, проявени за пръв път съвсем наскоро и показват жителите на Панчарево - тогава село до София - през 30-те и 40-те години на миналия век. Фотоапаратът със стъклена плака, с който са правени, също е част от изложбата, както и личният стол на Пенков, правен по негов дизайн. Филм, книги и картички за продан дават финален щрих на изложбата. Тя е отворена до 18 февруари.", "date": "2018.01.23", "title": "Живопис, плакати и непоказвани фотографии от средата на миналия век надзъртат в света на Иван Пенков"}
{"url": "https://www.dnevnik.bg/evropa/2018/01/23/3117066_niama_da_ima_promiana_v_broia_na_bulgarskite/", "text": "Двадесет и осем от общо 73 места, заети в момента от британски депутати в Европейския парламент, ще бъдат преразпределени сред оставащите 27 държави - членки на ЕС. Това реши Kомисията по конституционни въпроси към европарламента, цитирана от EUobserver. За България няма да има промяна в броя на депутатите, които в момента са 17. Франция, Испания, Италия и Холандия ще спечелят най-много места, решиха членовете на комисията с 21 гласа \"за\" и четири \"против\". Преразпределението ще се прилага след парламентарните избори през май 2019 г., два месеца след края на двегодишния преговорен период за Брекзит между Великобритания и ЕС. Броят на френските депутати ще се увеличи от 74 на 79, а испанските евродепутати ще бъдат 59 вместо досегашните 54. Италия и Холандия печелят по три места и така ще имат съответно 76 (досега 73) и 29 (досега 26) свои представители в европарламента. Броят на ирландските депутати ще се увеличи от 11 на 13. По едно допълнително място ще получат Дания, Естония, Хърватия, Австрия, Полша, Румъния, Словакия, Финландия и Швеция. Без промяна остават Белгия, България, Чехия, Германия, Гърция, Кипър, Латвия, Литва, Люксембург, Унгария, Малта, Португалия и Словения. Германия не може да увеличи броя на своите депутати, защото вече има максималния позволен – 96. Размерът има значение Местата бяха преразпределение, вместо да бъдат оставени празни или премахнати, защото сегашното разпределение не се смяташе за справедливо за всички държави предвид размера на населението им. През изминалите месеци се появиха различни предложения, като няколко държави членки искаха да имат повече места. Освобождаването на места след Брекзит се смяташе за възможност да се задоволят тези желания, без да се налага нито една страна да губи места. Общият брой на депутатите ще намалее от 751 на 706. Предстои решението на комисията да бъде одобрено на пленарно заседание на европарламента. Останалите 46 места ще бъдат празни, но могат да се използват в бъдеще за евродепутатите от новите държави членки. Глас за всеки европеец Депутатите от Комисията по конституционни въпроси днес поставиха и основата за паневропейски листи, които ще позволят на гражданите на ЕС да гласуват за политици от други държави членки. Идеята за транснационални листи се обсъжда от години, но наскоро получи нов тласък след подкрепата на френския президент Еманюел Макрон, който спечели одобрението на лидери от южните държави членки. Решението за това ще зависи от националните правителства. Според приетия днес текст местата, които ще освободят британските евродепутати, ще могат да се използват за такива транснационални листи. Но ако Великобритания продължава да е членка на ЕС, когато започне новият парламентарен мандат, избраните по този начин ще трябва да изчакат, докато британските депутати напуснат, преди да могат да заемат местата си в Брюксел и Страсбург. Без бюджетната вноска на Великобритания другите държави членки ще трябва да платят сметката за 28-те нови депутати, които ще печелят около 8500 евро на месец и ще получават мeceчнaтa cyмa oт около 4300 eвpo зa oбщи paзxoди. Това означава допълнителни разноски в размер от 358 400 евро на година, отбелязва EUobserver.", "date": "2018.01.23", "title": "Няма да има промяна в броя на българските евродепутати след Брекзит"}
{"url": "https://www.dnevnik.bg/bulgaria/2018/01/23/3116963_fondaciia_amerika_za_bulgariia_e_investirala_nad_17/", "text": "Над 17 милиона долара е инвестирала Фондация \"Америка за България\" в 62 проекта и инициативи в цялата страна през 2017 г. Така общият размер на средствата, дарени от фондацията от основаването й през 2009 г. досега, вече надхвърлят 200 милиона долара, затвърждавайки позицията й като най-голямата благотворителна организация в България. От началото са подкрепени общо 756 каузи за развитие на българското образование, изкуство и култура, социална сфера, гражданско общество и демократични институции, културно наследство и туризъм, земеделие и частен сектор. Това обяви ръководството на Фондация \"Америка за България\" по време на годишната си конференция днес пред над 500 партньори и гости. И през изминалата година най-много средства - над 9 млн. долара - фондацията е дарила за инициативи в сферата на образованието и работата с деца. В речта си пред гостите президентът и главен изпълнителен директор на \"Америка за България\" Нанси Шилър посочи като водещ успех за 2017 г. разширяването на програмата \"Училища на бъдещето\", по която са изградени високотехнологични кабинети по езици и природни науки в нови 23 училища в страната. Общият брой на подпомогнатите училища от началото на програмата е вече 68, а от 2010 г. досега фондацията е инвестирала 8.1 млн. лв. за подобряване на учебната среда, образователните технологии и преподаването за 75 000 български ученици.      В допълнение за последните 9 години фондацията e инвестирала 3.9 млн. лв. в целогодишната подготовка и международните участия на българските национални отбори по природни науки, включително и със специалното оборудване на две олимпийски лаборатории по биология и химия във факултетите на Софийския университет. През 2017 г. българските олимпийски отбори по природни науки участваха в 20 от най-престижните международни състезания по цял свят и спечелиха 7 златни, 31 сребърни, 47 бронзови медала и 2 почетни грамоти, припомниха от благотворителната организация. Шилър се похвали и с  ремонта на детските клиники в \"Пирогов\" , вниманието, на което се радва  детският музей \"Музейко\"  и  успешното  представяне на Епископската базилика  и римските мозайки на Филипопол пред ЮНЕСКО - всичките подпомогнати от фондацията.  Какво предстои  И през 2018 г. са планирани многобройни проекти, свързани с образованието и науката. През пролетта ще бъде прерязана лентата на нова сграда в кампуса на Американския университет в България (АУБ) в София, финансирана от \"Америка за България\". В Софийския университет пък ще бъде изградена нова високотехнологична лаборатория за научни цели в областта на биотехнологиите, за да се задържат младите учени в България, обяви Нанси Шилър. В сътрудничество с Академията по програмиране на \"Телерик\" тази година \"Америка за България\" ще осигури обучение по дигитални умения на ученици от 4 до 12 клас из страната. Плановете за следващите три години са по проекта да бъдат достигнати общо 56 хиляди деца от 13 града. Други нови инициативи са насочени към бизнеса. Включват например партньорство с Тексаския селскостопански университет (Texas A&M University) за обучение на български земевладелци и също съвместно с български партньори - за създаването на онлайн платформа и навигатор за стартъп проекти и организирането на обучения за млади предприемачи в няколко града със слаба икономика - за начало Разград, Габрово и Враца. Силата на общността \"Основният фокус на фондацията през 2017 г. беше върху създаването на стратегически партньорства на местно, национално и международно ниво – убедени сме, че успехът на България като модерна европейска нация е възможен само чрез общите усилия на институциите, бизнеса, неправителствените организации и гражданите\", каза по време на форума Нанси Шилър. \"Силата на общността\" е мотото на тазгодишната конференция. След като на миналогодишната си конференция фондацията  обяви, че занапред ще бъде шумна и горда  с успехите си, тази година Шилър обобщи, че организацията е щастлива от прозрачния начин на финансиране на инициативи, който се налага. \"Когато общността се обедини от доверие, добронамереност и общи цели, невероятни неща могат да се случат\", каза тя и постави акцент върху необходимостта от гражданска активност, особено срещу несправедливостите. \"Непрозрачната собственост на медии, заплахите към независимите медии и продължаващите проблеми с корупцията подчертават необходимостта от активност на всички граждани да изискват от лидерите на България демократичност\", заяви Нанси Шилър и коментира, че и през тази година фондацията ще подкрепя свободните медии. \"Събрали сте се всички днес, защото разбирате колко важна роля има гражданското общество в демокрацията. Както жизненият частен сектор е от основно значение за икономическия просперитет на всяка страна, така силното гражданско общество е от съществено значение за функциониращата демокрация. Фондация \"Америка за България\" продължава да играе ключова роля тук в България, в подкрепа на българските неправителствени организации, образователни институции, свободните и независими медии и множество други представители на гражданското общество, и им помага да се развиват и процъфтяват\", заяви посланикът на САЩ Ерик Рубин в обръщението си към участниците във форума по време на откриването.", "date": "2018.01.23", "title": "Фондация \"Америка за България\" е инвестирала над 17 млн. долара в каузи през 2017 г."}
{"url": "https://www.dnevnik.bg/bulgaria/2018/01/23/3117096_sudut_otloji_deloto_sreshtu_rumiana_chenalova_za/", "text": "Специализираният съд не даде ход на разпоредителното заседание на делото срещу Румяна Ченалова. Причината е, че единият от адвокатите не е получил в срок материалите по делото и не е могъл да се запознае с тях. Съдът реши да отложи делото на това основание, въпреки че нито прокуратурата, нито двамата защитници на Ченалова имаха възражения срещу даване ход на делото. Следващото заседание е насрочено за 12 февруари.", "date": "2018.01.23", "title": "Съдът отложи делото срещу Румяна Ченалова за февруари"}
{"url": "https://www.dnevnik.bg/sport/2018/01/23/3117099_stefka_kostadinova_neka_da_ne_potegliame_s_pulna/", "text": "Председателят на Българския олимпийски комитет (БОК) Стефка Костадинова заяви, че всички български спортисти имат възможност да се борят за медал в Пьонгчанг. Думите ѝ дойдоха след утвърждаването на делегацията, която ще пътува за зимните олимпийски игри. България  ще бъде представена от 19 спортисти , като сноубордистката Теодора Пенчева има надежда за 20-а квота. Друг сноубордист -  Радослав Янков, ще бъде знаменосец . \"Това е възможност да постигнат мечтата на живота си и да реализират своите възможности. Аз като спортист знам, че не е лесно, че ще е много силна конкуренцията. Но пък малка България е доказала през годините, че има своите велики шампиони. Точно на такива форуми се показва хъс и характер\", каза Костадинова. \"Мисля, че те повече от нас искат медали. Шансовете за всички са еднакви, стартът е равен. Всеки от нашите спортисти има своя шанс и за медал, и за хубаво класиране. Нека да не потегляме с пълна кошница, защото вътрешно съм доста суеверна. Трябва само да ги подкрепяме, да им даваме своя позитивизъм и да им стискаме палци\", продължи председателят на БОК. Тя пожела на спортистите да се опазят от контузии и \"когато се върнем в България, колегите журналисти с респект, с щастие и с гордост да посрещнат нашите шампиони\". На въпрос за недопускането на Русия в зимните игри, Костадинова отговори: \"Като спортист, спортен деятел и администратор смятам, че всеки, който се е провинил, трябва да бъде наказан.\" Но добави, че не трябва всички състезатели да бъдат слагани под общ знаменател. \"В Рио преди две години без руските атлети не беше същото. Подкрепям си колегите, които са чисти. Но за мен това е политика. Както е в съда - невинен си, докато не се докаже противното\", заяви тя. В Женева започна  процесът по изслушването на 39 руски спортисти , които обжалват пред Спортния арбитражен съд доживотните си наказания.", "date": "2018.01.23", "title": "Стефка Костадинова: Нека да не потегляме с пълна кошница за Пьонгчанг"}
{"url": "https://www.dnevnik.bg/biznes/2018/01/23/3117097_frenskata_energiina_kompaniia_areva_promeni_imeto_si/", "text": "Френската енергийна компания \"Арева\" (Areva) обяви във вторник, че променя името си на \"Орано\" ( Orano ). Фокусът вече ще е върху разработване на ядрени материали и управление на отпадъци в индустрията, включително добив, обогатяване, рециклиране на отработено гориво, логистика на ядрени материали и демонтаж на съоръжения. След като сериозни загуби предизвикаха проблеми за групата \"Арева\", тя бе разделена на две. За \"Орано\" работят близо 16 000 души, след като през декември \"Електрисите дьо Франс\" (EDF) се договори да придобие контрола на 75.5% от New NP - компанията на \"Арева\" за производство на ядрени реактори. Тя бе прекръстена през януари на \"Фраматом\" (Framatome), както се казваше тази компания преди десетина години. Поделението за ядрено гориво, логистика и демонтаж носеше в миналото името \"Кожема\", но според бизнес изданието Les Echos в \"Арева\" не са искали да се връщат към него. Друго от обсъжданите нови имена е било \"Осом\" (Osome), твърди още всекидневникът. \"Арева\" ще остане да се използва единствено за името на холдинга Areva SA, коxто още е ангажиран с някои рискови проекти като този за финландската АЕЦ \"Олкилуото\".", "date": "2018.01.23", "title": "Френската енергийна компания \"Арева\" промени името си на \"Орано\""}
{"url": "https://www.dnevnik.bg/politika/2018/01/23/3117078_borisov_prie_dvama_poslanici_posred_debata_za_vota_na/", "text": "Докато в Народното събрание тече дебат по внесения от БСП вот на недоверие към правителството, а партията изрази недоволство, че премиерът не е в пленарната зала, Бойко Борисов се срещна с посланиците на Русия и Турция. Това се вижда от съобщения на правителствената информационна служба. По време на разговора с посланика на Турция Хасан Улусой двамата с Борисов са били на едно мнение, че диалогът между държавите - членки на ЕС и Турция, трябва да бъде нормализиран в контекста на разбирателство и разумни решения. Премиерът Борисов и посланик Улусой обсъдили и подготовката и организацията на предстоящата среща между ръководителите на водещите европейски институции и Турция. З а нея се разбра при посещението на канцлера Ангела Меркел през уикенда  в София. Очаква се в срещата във Варна да участват премиерът Бойко Борисов, председателят на Европейската комисия Жан-Клод Юнкер и председателят на Европейския парламент Антонио Таяни във Варна. Меркел посочи, че това е добър шанс да се говори с турския президент Реджеп Тайип Ергодан \"по всички въпроси, които ни вълнуват\". Борисов и Улусой са обсъдили и възстановяването на духовни сгради на територията на двете страни - въпрос, който Борисов обсъди и с турския президент Ердоган  при откриването на обновената църква \"Свети Стефан\" в Истанбул в средата на месеца . С посланика на Русия Анатолий Макаров Борисов обсъдил развитието на двустранните отношения. Като области от взаимен интерес бяха посочени енергетиката и туризма.", "date": "2018.01.23", "title": "Борисов прие двама посланици посред дебата за вота на недоверие към кабинета му"}
{"url": "https://www.dnevnik.bg/skorost/avtomobilna_industriia/2018/01/23/3117125_karlos_gon_prognozira_che_do_shest_godini_avtomobilite/", "text": "В следващите шест години предстоят големи промени при автомобилите. По пътищата ще се появят свързани автомобили, коли без шофьори и роботизирани таксита, прогнозира в интервю за агенция \"Блумбърг\" от Давос главният изпълнителен директор на алианса \"Рено Нисан Мицубиши\" Карлос Гон. Той поясни, че що се отнася до ръководения от него концерн, ще се работи съвместно с компании като \"Юбер\", \"Али Баба\" и \"Амазон\". Гон не скри, че поне два пъти годишно се вижда с представители на технологичните компании. Отделно целогодишно вървели разговори и на ниво експерти. В отговор на въпрос Гон посочи, че делът на дизеловите автомобили в Европа намалява сериозно. \"Доскоро съотношението беше 60 към 40 в полза на дизелите. Миналата година е под 50%. Не е далеч времето, когато под 40 на сто от продажбите ще се падат на дизеловите автомобили. Попитан дали децата, които се раждат сега, ще имат нужда от шофьорска книжка, Гон коментира, че със сигурност това ще е така, но шофирането ще е много по-различно. Според него обучението ще е в посока как да се контактува с автономния автомобил, как да бъде накаран да те закара където искаш и т.н.", "date": "2018.01.23", "title": "Карлос Гон прогнозира, че до шест години автомобилите ще се променят сериозно"}
{"url": "https://www.dnevnik.bg/zdrave/2018/01/23/3117123_gripna_epidemiia_e_obiavena_i_v_stara_zagora_i_vidin/", "text": "Регионалните здравни инспекции в Стара Загора и Видин обявиха грипна епидемия в двете области от сряда (24 януари). Най-много болни има сред възрастовите групи от 0 до 4 и от 5 до 14 години. Учебните занятия в Стара Загора се спират до края на седмицата. В заповедта на здравната инспекция на Видин се посочва, че детските заведения и ясли ще продължат да приемат деца, при засилени противоепидемични мерки. От днес е обявена грипна епидемия на територията на общините Трявна и Дряново (област Габрово) и в община Димитровград (област Хасково). Също от днес се отменя епидемията в Перник - областта, където беше обявена първата грипна епидемия. Учениците там не учиха миналата седмица. В Пазарджик също има обявена епидемия, която е в сила до днес включително. В Благоевград грипна епидемия и ваканция е обявена от началото на тази седмица до сряда, но може да бъде удължена.", "date": "2018.01.23", "title": "Грипна епидемия е обявена и в Стара Загора и Видин (обновена, карта)"}
{"url": "https://www.dnevnik.bg/sviat/2018/01/23/3117020_turciia_shte_prekrati_operaciite_v_siriia_edva_kogato/", "text": "Действията на Турция в Сирия ще продължат, докато 3.5 милиона сирийски бежанци не се приберат по домовете си. Това каза говорителят на президента Реджеп Тайип Ердоган Ибрахим Калън, цитиран от \"Ройтерс\". Калън коментира операция \"Маслинова клонка\", провеждана от Анкара на сирийска територия с помощта на подкрепяни от Турция  бунтовнически групи , която днес продължава за четвърти ден. Той настоя, че Турция вече извършва и \"хуманитарна работа\" за жителите на Африн - града, до който армията обяви, че е стигнала  в сраженията с кюрдските бойци  от Отрядите за защита на народа (YPG). Самият Ердоган каза вчера, че целта на турските действия е всички бежанци от Сирия, много от които живеят в страната от години, да могат да се върнат в родината си. По същото време в. \"Биргюн\", цитиран от англоезичното издание на \"Хюриет\", писа, че сирийците в Турция в момента са 4.5 милиона души и ще надхвърлят пет милиона в следващите десет години. Според информацията всеки ден в Турция се раждат 306 бебета на сирийци. Междувременно Анадолската агенция съобщи, че най-малко 42-ма души са били задържани вчера заради разпространяване на \"пропаганда\" срещу военната операция в социалните мрежи. Агенцията цитира и Ибрахим Калън, според когото \"кампания по дезинформация\" за случващото се тече в интернет. Турската армия от няколко дни провежда въздушни удари и артилерийски обстрел по цели на YPG в района на Африн, но според \"Ройтерс\" значителната облачност в района е забавила бойните действия и кюрдите са успели да си върнат част от загубените позиции през последните 24 часа. Анкара потвърди, че двама турски войници са загинали в хода на операцията. Според групи, наблюдаващи конфликта в Сирия, обаче има загинали и сред цивилни в Сирия. По данни на базираната в Лондон Сирийска обсерватория за правата на човека те са най-малко двайсет и двама души към 15 ч. българско време, а хиляди бягат от сраженията. Организацията също така твърди, че сирийски правителствени сили спират потока от хора, които се опитват да стигнат до контролирани от кюрди райони на Алепо (в областта на този град се намира Африн). Обсерваторията, чиито данни трудно могат да се потвърдят от независим източник, казва още, ще 25 души са загинали сред сражаващите се на страната на Турция, а 26 - от страната на YPG. Много по-голяма заплаха Междувременно турският външен министър Мевлют Чавушоглу каза, че Анкара се опитва да избегне всякакви сблъсъци с американски, руски или сирийски сили, но би предприела \"всякакви стъпки\", за да защити сигурността си. \"Целта ни е да се борим с терористична организация\", каза още първият дипломат, имайки предвид, че Турция възприема YPG като сирийско разклонение на забранената в страната Кюрдска работническа партия (ПКК). Ако операциите срещу нея се провалят, \"бъдещето на страната ни е в опасност\", каза още Чавушоглу. В района на Африн няма американски части (Пентагонът вече даде сигнал, че няма да окаже подкрепа на YPG в Африн, само часове след като формално се отказа от плановете си за обучаване на гранични сили в Североизточна Сирия), а руските  обявиха изтегляне  от района още в началото на операциите в петък. Американският министър на отбраната Джеймс Матис обаче каза във вторник, че офанзивата на Турция отклонява вниманието от разгрома на \"Ислямска държава\", който трябва да е голямата цел. Властите в Анкара не са съгласни и твърдят, че екстремистката групировка, до миналата година владяла обширна територия в Сирия и Ирак, е почти напълно разгромена, а кюрдските бойци са в момента много по-голяма заплаха. Ердоган неколкократно е изразявал намерение да разшири операцията и до съседния на Африн район на Манбидж, чийто главен град със същото име е населен предимно с араби. В Манбидж обаче има около 2000 души, изпратени от американската армия.", "date": "2018.01.23", "title": "Турция ще прекрати операциите в Сирия едва когато 3.5 милиона бежанци се приберат"}
{"url": "https://www.dnevnik.bg/bulgaria/2018/01/23/3117126_svetiiat_sinod_prizova_bulgarite_da_se_moliat/", "text": "Православният български народ трябва да изпроси с молитви Божията помощ, за да не бъде приета Истанбулската конвенция. Такова решение е взел на извънредно заседание днес Светият синод към Българската православна църква (БПЦ). За целта всеки ден във всички храмове и манастири към БПЦ ще се отслужва молебния канон към Св. Богородица, се казва в съобщение на сайта на Св. синод. В него се казва още, че Истанбулската конвенция \"би довела до \"духовна смърт\" на народа\". В текста се припомня и вчерашния  призив на Светия синод към  Народното събрание  да не ратифицира Истанбулската конвенция с мотив, че тя съдържа ново разбиране за човека, \"което отваря широко вратите към морален разпад, който неизбежно води до психофизическото унищожение на човека\". По-рано днес в интервю за \"Нова телевизия\"  отец Дионисий заплаши с отлъчване от църквата  премиера Бойко Борисов и целия Министерски съвет, ако не изтеглят предложението си за ратификация на документа. ", "date": "2018.01.23", "title": "Светият синод призова българите да се молят Истанбулската конвенция да не бъде приета"}
{"url": "https://www.dnevnik.bg/sviat/2018/01/23/3117113_nad_80_ot_bogatstvoto_sa_popadnali_v_rucete_na_1_ot/", "text": "Четири пети от богатството, създадено през миналата година, са попаднали в джобовете на най-богатият 1% от населението на света, докато бедната половина от човечеството не е получила нищо. Това е заключението на британската неправителствена организация \"Оксфам\" (Oxfam), разпространено в началото на годишната среща на Световния икономически форум в Давос. Благотворителната организация смята, че в света е установена система, от която продължават да печелят изключително най-богатите, а на бедните практически не се обръща внимание. В доклада ѝ се казва още, че 3.7 млрд. души, които са в групата с най-малко или никаква собственост, с нищо не са променили положението си през 2017 г. За сметка на това 82% от генерираното богатство (измерено в щатски долари) е попаднало при най-богатите, съставляващи 1%. \"Това илюстрира, че икономиките ни са изградени така, че полза да имат заможните, а не работещите милиони хора. Шепа богати стават още по-богати, докато милиони на дъното са блокирани в капана на заплати, които ги държат бедни\", коментира пред телевизия \"Ройтерс\" Уини Бианима, изпълнителен директор на \"Оксфам\". Според нея част от вината за това глобално неравенство е укриването на доходи и избягването да се плащат данъци чрез т.нар. данъчни убежища. Бианима критикува президента Доналд Тръмп, който трябва да говори в Давос в петък, че е създал \"правителство от милиардери\" и е прокарал данъчна реформа, облагодетелстваща най-богатите в САЩ, но не и обикновените американци. Годишният доклад на \"Оксфам\" показва още, че броят на милиардерите се е увеличавал с по един на всеки два дни в периода между март 2016 г. и март 2017 г. В САЩ тримата най-богати притежават богатство, колкото най-бедната половина от населението на страната. Според сп.\"Форбс\" за миналата година сред най-богатите американци са Бил Гейтс, Уорън Бъфет, Джеф Безос и Марк Зукърбърг. Авторите на текста отново изтъкват, че за да се намали неравенството, трябва жените да започнат да получават сигурна работа и заплащане като това на мъжете. Световният икономически форум бе изчислил преди време, че ще отнеме 217 години жените да печелят колкото мъжете и да са еднакво представени на трудовия пазар.", "date": "2018.01.23", "title": "Над 80% от богатството са попаднали в ръцете на 1% от човечеството през 2017 г."}
{"url": "https://www.dnevnik.bg/evropa/2018/01/23/3117131_loshoto_vreme_predizvika_navodneniia_i_risk_ot_lavini/", "text": "Наводнения, придошли реки, обилни снеговалежи, риск от лавини и откъснати от света населени места имаше днес в няколко страни от Западна Европа, предадоха \"Франс прес\" и \"Асошиейтед прес\", цитирани от БТА. На места във Франция има наводнени полета и къщи. Тридесет департамента в страната са под оранжева тревога заради лошото време и наводненията. Оранжев код означава хората да внимават заради опасни природни феномени. В Париж река Сена преля по бреговете и се очаква максималното й ниво да бъде отчетено в петък. Очаква се то да достигне пика от 6.10 метра, регистриран през юни 2016 г. Тогава експертите казаха, че това е било най-високото ниво на реката в Париж от 30 години насам. Заради очакваното сега покачване на водите на Сена бяха закрити няколко спирки на влака, свързващ центъра с предградията и преминаващ покрай бреговете на реката. В град Сошо заради покачване на водното ниво бе затворен автомобилният завод на \"Пе Ес А\" (PSA) и 1800 работници се озоваха в принудителен отпуск. Южно от Страсбург бяха взети мерки за овладяване на покачването на водите на река Рейн. На германска територия точно срещу Страсбург нивото на реката днес достигна 4.73 метра. Във френските Алпи има обилни валежи, съчетани с топенето на падналия вече сняг на някои места. Поради риск от наводнения в много общини училищата там останаха затворени. В Шамони в подножието на Монблан вчера имаше максимален риск от лавини и хората бяха призовани да не напускат домовете си. Днес обстановката се нормализира. Около 75 туристи и работници бяха евакуирани от четиризвезден планински хотел в Северна Италия близо до границата с Австрия след лавина, паднала през нощта, предаде \"Асошиейтед прес\". Заедно с гостите и персонала на хотел \"Лантаухерер хоф\", намиращ се на височина 1870 метра и на около 100 километра северозападно от италианския град Болцано, бяха евакуирани и местни жители. Италианските власти обявиха риск от пета степен за лавини в долината Веноста, което означава много висока опасност. Около 10 000 туристи са напълно изолирани заради снежната блокада в съседния град Тироло. В Швейцария обилни снеговалежи затрудниха пристигането на участниците в  Световния икономически форум в Давос , започнал днес. Курортите Цермат, Андермат и Зас-Фе са откъснати от външния свят зарази риск от лавини. В австрийската провинция Тирол училищата останаха днес затворени в някои села, откъснати от света заради обилния снеговалеж.", "date": "2018.01.23", "title": "Лошото време предизвика наводнения и риск от лавини в Западна Европа"}
{"url": "https://www.dnevnik.bg/zelen/2018/01/23/3117071_doklad_na_griinpiis_pokaza_finansovite_mini_na/", "text": "Разследване на \"Грийнпийс - България\" показа сенчести практики, които поддържат изкуствено живота на въглищния отрасъл в България, който продължава да замърсява околната среда с подкрепата на държавата. Природозащитната организация проследява източване на публични фондове, безотговорност към живота и здравето на работещите в мините, използването им за финансова и политическа облага. Анализът се фокусира върху енергийния бизнес на компаниите, свързани с името на Христо Ковачки и е наречен  \"Финансовите мини на \"Ковачки\" . Той се базира както върху документи на български и европейски институции, дипломатически документи, финансови отчети, а също и на медийни публикации. Според авторите му в този кръг са 150 - 160 фирми с различен предмет на дейност, като те се използват за определен период от време, за да събират дивиденти или получават или предоставят заеми. Те често менят ролите си в този своеобразен холдинг, така че проследяването на техните взаимовръзки е трудно. Анализът се ограничава върху основните финансови показатели за периода 2007 – 2016 г. на 19 дружества, определени като \"въглищната мрежа\" на \"Ковачки\". В това число влизат три електрически централи, осем топлофикации и осем мини. Те представляват производственото звено, генераторът – както на приходи и печалби, така и на замърсяване, поясняват авторите на доклада. В него се констатира, че тези предприятия като цяло работят на счетоводна загуба - обща задлъжнялост е 1.1 млрд. лв. към края на 2016 г.. Така те не плащат данъци, освен това притискат служителите си с по-ниски заплати, а контрагентите и държавните агенции – със забавени плащания. Не се инвестира или се инвестира минимално в дълготрайни материални активи. Повечето от заетите в конгломерата са категорийни работници и са осигурени за втора пенсия в свързаното дружество \"Топлина\". Последица от това е, че разходите на работодателя за вноски остават в рамките на групата и играят роля в управлението, изтъкват авторите на доклада.  В същото време стачки на миньори и енергетици се използват за оказване на натиск. В доклада се припомня, че това се е случвало при запор на сметки в ПИБ, при неразплатени задължения от НЕК, при опасност от спиране на енергийни мощности заради неизпълнение на екологични изисквания. Така се стига и до корпоративния вот, осигуряван на избори за политически сили, подкрепяни от собственика. Първите свидетелства, че служителите в предприятията на Ковачки гласуват групово за кандидата, посочен от ръководството, идват на местните избори през 2007 г. Тогава за партия ЛИДЕР в миньорски градчета са гласували приблизително толкова души, колкото е персоналът на мините. В следващите години се появяват журналистически разследвания, че на различни избори върху служителите е оказван натиск да подкрепят БСП или ДПС, когато няма излъчени кандидати от ЛИДЕР. Разследване със скрита камера през май 2014 г. показа как служители на мини \"Бобов дол\" са инструктирани за кого да гласуват от своя началник, напомня \"Грийнпийс\". Според документа \"сложната бизнес структура от мини за въглища и електроцентрали не би могла да се осъществи без протекцията на ключови фигури в институциите, обвързани с интересите на банковите капитали и показва срастването на частните бизнес интереси с действията на публичните институции.  Конкретно са посочени Агенцията по приватизация, Комисията за защита на конкуренцията, Комисията по енергийно и водно регулиране. Общото заключение от разследването е, че в момента предприятията на групата \"Ковачки\" се държат на доизживяване. В него се прогнозира, че ще има постепенно изтегляне от най-проблемните в екологично и трудово отношение производствени активи. Преди това  ще се източват публични пари за рекултивация на стари мини, или ще се търсят компенсации за закриване на електроцентрали, прогнозират природозащитниците. \"Въглищната индустрия върви към своя естествен залез. Нека не позволяваме на общностите, които са изиграли ключова роля в производството на енергията ни, да изчезнат заедно с въглищата. Хората, които работят в сектора и тези, които живеят във въглищните региони имат нужда от подкрепа, за да постигнат справедлив и възможно най-безболезнен преход. Колкото повече изчакваме, толкова по-труден ще става този преход,\" коментира Теодора Стоянова от организацията.", "date": "2018.01.23", "title": "Доклад на \"Грийнпийс\" показа \"финансовите мини\" на българския въгледобив"}
{"url": "https://www.dnevnik.bg/sviat/2018/01/23/3117133_blokajut_na_pravitelstvoto_v_sasht_pokaza_razkola_sred/", "text": "Решението на демократите в Сената да възстановят временно дейността на правителството подчерта разделенията в самата партия преди частичните избори през ноември, пише агенция \"Ройтерс\". Работата на  федералната администрация  бе отчасти спряна, тъй като САЩ все още нямат одобрен бюджет, макар републиканците да контролират и Конгреса, и Белия дом. Демократите в Сената  можеха да блокират дейността на кабинета, тъй като за одобрението на бюджета са нужни 60 на 40 гласа, а републиканците имат крехко мнозинство от 51 на 49 души. Лявото крило на партията искаше да използва възможността да преговаря за съдбата на т.нар.  мечтатели  - нелегални имигранти, доведени в САЩ като деца. Миналата година президентът Доналд Тръмп отмени програма на предшественика си Барак Обама (DACA), която им даваше възможност да легализират статута си. Умерените демократи обаче се боят, че проточването на блокажа ще навреди на имиджа им преди ноемврийския вот и в крайна сметка лидерът им в Сената  Чък Шумър  се съгласи с тази позиция. Вчера те гласуваха резолюция за временно финансиране на правителството. Тя има срок до 8 февруари. Въпросът за \"мечтателите\" разделя цялото общество, показва последното проучване на \"Ройтерс\"/\"Ипсос\" - 55% от американците смятат, че правителството не бива да спира дейност, дори ако това доведе до депортирането им. В същото време 87% от демократите и 60% от републиканците подкрепят  Програмата на Обама за отложено действие за пристигналите като деца , чието действие трябва да приключи през март. А макар левите демократи да приемат като компромис решението за временно финансиране, 55% от запитаните в проучването на \"Ройтерс\" хвърлят вината за парализата на властта върху републиканците или върху Тръмп, а едва 33% смятат, че отговорни са демократите. Няколко демократични сенатори ще поискат втори мандат на изборите през ноември в щати, където Тръмп победи през 2016 г. Принципната позиция на партията по отношение на \"мечтателите\" може би ще помогне на имиджа им и ще тласне към действие избирателите на партията. Активността по време на междинни избори по правило е по-слаба, отколкото при президентски.", "date": "2018.01.23", "title": "Блокажът на правителството в САЩ показа разкола сред демократите"}
{"url": "https://www.dnevnik.bg/biznes/2018/01/23/3117148_ministerstvoto_na_finansite_se_otkaza_ot_puskaneto_na/", "text": "На 22 януари Министерството на финансите проведе аукцион за продажба на 25-годишни държавни ценни книжа (ДЦК), деноминирани в левове, с падеж 24 януари 2043 година и с обем от 100 млн. лв., съобщиха от ведомството. Участниците на пазара проявили засилен интерес към емисията, като подали поръчки със съвкупна номинална стойност от 139.9 млн. лв. Министерството на финансите не одобри заявените поръчки, отчитайки състоянието на фиска, както и целта за финансиране при оптимално възможна цена, допълват от ведомството на Владислав Горанов. Министерството на финансите ще продължи балансираната си и гъвкава политика по управление на държавния дълг, който е един от най-ниските в Европейския съюз, имайки предвид както пазарното състояние, така и необходимостта от дългово финансиране, допълва министерството в съобщение до медиите.", "date": "2018.01.23", "title": "Министерството на финансите се отказа от пускането на емисия ценни книжа"}
{"url": "https://www.dnevnik.bg/sviat/2018/01/23/3117152_egipetskata_armiia_razsledva_bivshiia_si_nachalnik/", "text": "Въоръжените сили на Египет обявиха днес, че ще разследват дали бившият началник-щаб Сами Анан, който в събота обяви, че ще се кандидатира за президент, е нарушил военните правила и е подправял документи, предадоха \"Асошиейтед прес\" и \"Ройтерс\", цитирани от БТА. Анан също така беше задържан в Кайро, след като беше призован да обясни действията си като част от разследването. Информацията още не е потвърдена от вътрешното министерство в Кайро, след като дойде от представители на предизборния му щаб и бе цитирана от \"Ройтерс\" и онлайн изданието \"Иджипт индипендънт\". В изявление, поместено в социална мрежа и прочетено по телевизията, командването на въоръжените сили обвинява Анан, че \"открито подстрекава\" срещу военните и се стреми да вбие клин между тях и обществото. Освен това Анан не бил поискал разрешение от военните власти, преди да обяви, че възнамерява да се кандидатира за президент на изборите в края на март. Говорител на командването заяви, че Анан е фалшифицирал документ, който да удостоверява, че вече не е на действителна военна служба - изискване, за да се кандидатира в политически избори.  Според агенциите това изявление на въоръжените сили слага край на шансовете на Анан да бъде съперник на действащия президент Абдел Фатах ас Сиси, който вече заяви, че ще се бори за втори мандат. Приближен на Анан каза за АП, че той е вече арестуван.  Високопоставеният член на \"Мюсюлмански братя\" Юсеф Нада помести вчера във \"Фейсбук\" обръщение към Сами Анан, в което излага условията, при които забраненото в Египет движение би подкрепило неговата президентска кандидатура. Това даде на медиите, лоялни на президента Сиси, възможност да обвържат Сами Анан с \"Мюсюлманските братя\".  Анан бе началник на Генералния щаб до 2012 г., когато предишният президент ислямист Мохамед Морси го уволни. Самият Морси бе свален през 2013 г. с военен преврат, оглавяван от фелдмаршал Сиси, припомнят агенциите. За участие в избори всеки, който е бил на активна служба в армията, трябва да я е приключил и да е получил разрешение от въоръжените сили. Бившият началник на армията обяви намерението си миналата седмица. Тогава го направи и сегашният държавен глава Абдел Фатах ас Сиси, за когото се очакваше, че ще опита да спечели втори мандат. Бившият премиер Ахмет Шафик, който се очертаваше като сериозен опонент на Сиси,   в началото на месеца.", "date": "2018.01.23", "title": "Египетската армия разследва бившия си началник заради кандидатурата му за президент"}
{"url": "https://www.dnevnik.bg/bulgaria/2018/01/23/3117153_mediiniiat_regulator_shte_napravi_monitoring_na_bnt/", "text": "Съветът за електронни медии ще направи мониторинг на БНТ за месец назад и за следващия месец. Това съобщиха пред \"Дневник\" от медийния регулатор. Такова решение е взето в съвета. Целта е чрез този мониторинг да се установи спазени ли са условията за равнопоставеност и плурализъм. Причина за това решение пък стана  оплакването на екипа на \"Денят започва с култура\" от натиск , упражняван от програмния директор на БНТ1 Емил Кошлуков. По-късно регулаторът ще излезе с официална позиция по случая, след като журналистите от предаването подадоха сигнал за намеса в работата им от програмния директор Емил Кошлуков. Генералният директор на БНТ Константин Каменаров повторил пред СЕМ обявеното от него вече вчера, че проблемът между програмния директор на БНТ1 Емил Кошлуков и екипа на предаването \"Денят започва с култура\" е комуникационен.", "date": "2018.01.23", "title": "Медийният регулатор ще направи мониторинг на БНТ"}
{"url": "https://www.dnevnik.bg/photos/2018/01/23/3117061_fotogaleriia_proletta_pristigna_po-rano_v_parij/", "text": "Шанел\" донесе пролетно настроение с екстравагантната си розова градина на ревюто за висша мода пролет-лято 2018, което продължава до 25 март. Моделите - сред тях бе и 16-годишната Кая Гербер, дъщеря на Синди Крофърд - с творенията на 84-годишния Карл Лагерфелд дефилираха около изкуствен фонтан в \"Гран пале\". Доминираха бледо розово и бяло, демонстрирани често с ботуши, отрупани с дантели и бижута.", "date": "2018.01.23", "title": "Фотогалерия: Пролетта пристигна по-рано в Париж благодарение на \"Шанел\""}
{"url": "https://www.dnevnik.bg/razvlechenie/2018/01/23/3117149_formata_na_vodata_i_djunkerk_vodiat_v_nominaciite_za/", "text": "Формата на водата\" на Гийермо дел Торо и \"Дюнкерк\" на Кристофър Нолан водят в номинациите за \"Оскар\" и ще се състезават за \"най-добър филм\" с още цели седем заглавия. Това са \"Най-мрачният час\", \"Три билборда извън града\", \"Лейди Бърд\", \"Призови ме с твоето име\", хорърът Get Out и последният филм на Даниел Дей Луис Phantom Thread. Списъкът с претендентите за 90-ото издание на най-престижните американски кинонагради бе обявен тази сутрин в Калифорния, или около 3 ч. следобед българско време. От статистическа гледна точка \"Формата на водата\" почти стигна рекорда на миналогодишния \"Страната Ла ла ленд\" с 13 номинации, следван от \"Дюнкерк\" с 8 и \"Най-мрачният час\" с 6 и Phantom Thread с по 6. Мерил Стрийп записа поредна своя номинация за филма за \"Вашингтон поуст\", а в категорията за операторско майсторство за пръв път бе номинирана жена - Рейчъл Морисън за Mudbound. Грета Геруиг, автор на \"Лейди Бърд\", стана петата жена, номинирана за режисура, в 90-годишната история на наградите. Тя може да получи награда и за оригинален сценарий. \"Три билборда извън града\" на Мартин Макдона пък е номиниран за главната роля на Франсис Макдорманд и освен за филм и оригинален сценарий има цели двама кандидати в категорията за поддържаща мъжка роля - Сам Рокуел и Уди Харелсън. \"Призови ме с твоето име\", \"Най-мрачният час\", \"Дюнкерк\", Get Out, \"Лейди Бърд\", Phantom Thread, The Post, \"Формата на водата\" и \"Три билборда извън града\"  Сали Хокинс, \"Формата на водата\", Франсис Макдорманд, \"Три билборда извън града\", Марго Роби за \"Аз, Тоня\", Сирша Ронан в \"Лейди Бърд\" и Мерил Стрийп в The Post.  Тимъти Чаламет, \"Призови ме с твоето име\", Даниел Калуя, Get Out , Гари Олдман, \"Най-мрачният час\", Дензъл Уошингтън в Roman J. Israel, Esquire, Даниел Дей Луис във Phantom Thread. Мери Джей Блайдж в Mudbound, Алисън Джани в \"Аз, Тоня\", Лесли Манвил в Phantom Thread, Лори Меткалф в \"Лейди Бърд\" и Октавия Спенсър във \"Формата на водата\".  Уилям Дефо, \"Проектът Флорида\", Уди Харелсън, \"Три билборда извън града\", Сам Рокуел в \"Три билборда извън града\", Кристофър Плъмър в All the Money in the World и Ричард Дженкинс във \"Формата на водата\" Кристофър Нолан за \"Дюнкерк\", Джордан Пийл за Get Out, Грета Геруиг за \"Лейди Бърд\", Пол Томас Андерсън за Phantom Thread, Гийермо дел Торо за \"Формата на водата\". \"Фантастична жена\", Чили, \"Обидата\", Франция/Ливан, \"Нелюбов\", Русия, \"За тялото и душата\", Унгария, \"Квадратът\", Рубен Йостлунд Get Out, \"Лейди Бърд\", \"Формата на водата\", \"Три билборда извън града\", The Big Sick \"Призови ме с твоето име\", The Disaster Artist, \"Играта на Моли\", Mudbound, Logan \"Тайната на Коко\", \"Да обичаш Винсент\", \"Фердинанд\", The Boss Baby и The Breadwinner", "date": "2018.01.23", "title": "\"Формата на водата\" и \"Дюнкерк\" водят в номинациите за \"Оскар\""}
{"url": "https://www.dnevnik.bg/sport/2018/01/23/3117138_kakvo_predstoi_za_grigor_dimitrov_sled_propusnatiia/", "text": "Григор Димитров започна Australian Open с амбиции да стигне до първия си финал в Големия шлем. Българският тенисист имаше имаше страхотна възможност, но я пропусна след  болезнена загуба в четвъртфиналите от 49-ия в света Кайл Едмънд. Димитров спря едно стъпало по-ниско, отколкото стигна преди година в Мелбърн. Това няма да се отрази сериозно на позицията му в ранглистата. В най-лошия случай той ще отстъпи едно място и ще бъде №4 в понеделник. След изваждането на актива от миналогодишния полуфинал Димитров ще има 4630 точки и ще остане на 20 пред Александър Зверев. Българинът може да бъде изпреварен само от Марин Чилич, който ще играе с Едмънд в полуфиналите. Ако се класира за финала, хърватинът ще има 4960 точки, а при титла ще събере 5760. Димитров има комфортен аванс от 570 точки пред шестия Доминик Тийм и 1170 пред седмия Давид Гофен. Останалите тенисисти в челната десетка изостават с близо 2000 точки от шампиона във финалите на АТП в Лондон. От тук до турнира в Синсинати, където вдигна първата си титла от сериите \"Мастърс\", Димитров има да защитава общо 1090 точки. Най-голямата част от тях - 250, бяха спечелени от турнира в София. От 4 до 11 февруари българският тенисист ще се завърне в зала \"Арена Армеец\", за да защитава титлата от миналата година. Той ще бъде единственият играч от топ 20 в надпреварата. Димитров има пред себе си огромен брой турнири, в които може да надгради спрямо 2017 г. Това важи в най-голяма степен за \"Ролан Гарос\", \"Уимбълдън\" и US Open. Освен това миналия сезон българинът премина третия кръг само в два от деветте турнира от сериите \"Мастърс\".  Поне до финалните месеци от сезона световната ранглиста е последното нещо, което би трябвало да притеснява Димитров. Големият въпрос в момента е как той ще се отърси от горчивия вкус, който несъмнено ще остави пропуснатият шанс в Мелбърн. Четвъртфинал в Големия шлем не може да бъде определен като трагичен резултат. Той обаче няма как да не остави чувство на неудовлетвореност с оглед състоянието на Рафаел Надал, Новак Джокович, Стан Вавринка и Милош Раонич, отсъствието на Анди Мъри и Кей Нишикори и колебливата игра на Александър Зверев, Давид Гофен, Доминик Тийм, Кевин Андерсън и Джак Сок. \"Трудно е да скрия разочарованието. Разочарован съм, това чувствам. Боли ме и така трябва да бъде\", заяви третият в света. Българинът посочи, че има какво да подобрява и се надява да си върне ритъма в следващите седмици. Поведението му на кортовете в Австралия не дава поводи за връщане към спомените от големия спад, който последва след големия пробив през 2014 г. Димитров е коренно различен тенисист и представянето в Мелбърн беше поредното доказателство.  В момента българинът е истински боец, който е готов да остане на корта повече от пет часа, ако се наложи, но да спечели последната точка - без значение колко качествен тенис е показал и колко двойни и непредизвикани грешки е направил. Той винаги е бил критичен към себе си, но вече изглежда като спортист, който е готов да преглътне разочарованието и да се насочи към следващото предизвикателство. \"Много съм критичен към себе си. Винаги искам да се надсмивам над себе си. Когато не постигна каквото съм планирал, това наистина ме поваля, натъжава ме. Миналата година тук беше много тежко след загубата в полуфинала (от Рафаел Надал), но трябваше да се вдигна и да продължа. Хубавото в тениса е, че винаги има следваща седмица\", каза още Димитров на пресконференцията след загубата от Едмънд.", "date": "2018.01.23", "title": "Какво предстои за Григор Димитров след пропуснатия шанс в Мелбърн"}
{"url": "https://www.dnevnik.bg/sport/2018/01/23/3117132_durjavata_da_investira_poveche_v_infrastruktura_za/", "text": "Държавата трябва да инвестира повече в инфраструктура за зимните спортове. Този призив дойде от заместник-председателя на Българския олимпийски комитет (БОК) Любомир Ганев след общото събрание, на което  беше утвърдена делегацията за зимните игри в Пьонгчанг . \"Ние преди всичко трябва да се постараем да създадем максимално добри условия за нашите спортисти, особено в зимните (спортове). Защото виждате, че ако говорим за спортовете от лятната олимпиада - строят се нови зали, модернизират се стадиони, изграждат се нови площадки, където хората могат да спортуват, съответно да трупат този опит и да имат шанс да станат добри състезатели\", каза Ганев. \"Докато при зимните спортове изоставаме. Много години не се правят нови инфраструктури - било то поради това, че някой протестира, или защото така са приети законите. Не само сега, но и в следващите години трябва да направим по-добра инфраструктура и да дадем възможност на всички тези хора, които искат да практикуват зимни спортове - повярвайте ми, те не са никак малко - да им създадем такива условия, че да може от тях да се раждат бъдещи шампиони като Сани Жекова и всички наши спортисти заслужили. Да имаме повече участници на олимпиадата, тогава и шансът за медал става много по-голям.\" Наскоро Ганев приветства решението на кабинета да одобри поправките в плана за Пирин, позволяващи строителство в парка. Тогава той написа под публикация на министъра на спорта Красен Кралев:  \"Всички спортуващи подкрепяме изграждането на втори лифт на Банско.\" Според Ганев нещата са взаимно свързани. \"Няма как да искаш медали, ако не успеем да създадем условия за нашите спортисти. Правим всичко възможно да се издейства повече внимание и на зимните спортове. Това също е олимпиада - с еднакъв статут с лятната олимпиада и няма как да се разделят. При нас зимата е само два-три месеца и затова е нужно да има повече инфраструктура. Това е моето мнение\", заяви той. След изказването му председателят на БОК Стефка Костадинова заяви: \"Правилно.\"", "date": "2018.01.23", "title": "Държавата да инвестира повече в инфраструктура за зимни спортове, призова олимпийският комитет"}
{"url": "https://www.dnevnik.bg/video/novinite_na_bnt/2018/01/23/3117288_video_drugite_novini/", "text": "Цената на синята зона в столицата няма да се увеличава Сериозна подкрепа за благотворителната инициатива \"36 часа\" Ключови разкрития около криптираните пергаменти от Мъртво море Обявиха номинациите за \"Оскар\" \"Мери Бойс Бенд\" празнуват с концерт \"Последните джедаи\" в оскаровия списък", "date": "2018.01.23", "title": "Видео: Другите новини"}
{"url": "https://www.dnevnik.bg/sport/2018/01/23/3117274_vozniachki_sreshtu_mertens_e_purviiat_polufinal_pri/", "text": "Бившата №1 Каролин Вознячки и голямата изненада на турнира Елиз Мертенс са първите полуфиналистки в дамския Australian Open. В четвъртък 27-годишната датчанка и 22-годишната белгийка ще се изправят в битка за място на финала в Мелбърн. Вторият полуфинал ще бъде определен в сряда. Шампионката от 2016 г. Анжелик Кербер ще играе с финалистката от US Open Мадисън Кийс в първия мач, а световната №1 Симона Халеп среща Каролина Плишкова в последния четвъртфинал. Вознячки, която преследва първата си титла от Големия шлем, премина през тежък мач с Карла Суарес Наваро. Датчанката доминираше на корта и спечели първия сет на нула. Испанката обаче за пореден път демонстрира борбения си характер и вкара мача до трети сет. Вознячки все пак оправда ролята на фаворит и спечели с 6:0, 6:7 (3), 6:2. Тя можеше да приключи мача в два сета, но пропусна мачбол при 5:4 във втората част. 40 минути по-късно датчанката изпусна още една възможност да спечели двубоя, но успя при третия си мачбол. В дневната сесия Мертенс поднесе една от големите изненади на турнира. Белгийката, която заема 37-ото място в световната ранглиста, отстрани поставената под №4 Елина Свитолина след безапелационна победа с 6:4, 6:0 за 73 минути. Мертенс постигна втората си победа срещу тенисистка от топ 10. Досега най-доброто й представяне в Големия шлем беше достигането до третия кръг на миналогодишния \"Уимбълдън\". В Мелбърн тя играе едва петия си турнир от Шлема, като в три от предишните четири отпадна още на старта.", "date": "2018.01.23", "title": "Вознячки срещу Мертенс е първият полуфинал при жените"}
{"url": "https://www.dnevnik.bg/sviat/2018/01/23/3117267_nie_sme_vuv_vashiia_dom_-_sled_zagubite_v_blizkiia/", "text": "Човекът с шал на \"Ислямска държава\" (ИД), изглежда, играе на нещо като джихадистки вариант на детската игра \"ку-ку\". На снимката той крие чертите си зад печално известното лого на терористичната група, но показва достатъчно заден фон, така че гледащите да могат да познаят къде се намира: Сентръл парк в Ню Йорк, през зимата. \"Ние сме във вашия дом\", гласи простият текст под снимката, публикувана няколко дни след Коледа и разпространена в известен джихадистки интернет канал. Не е известно точно кога е направена, но посланието е смразяващо ясно. То беше повтаряно в подобни постове през последните седмици. Всички те претендират, че показват бойци на \"Ислямска държава\", оглеждащи ключови обекти в западни градове и призоваващи последователи да извършат нападения, независимо къде се намират. \"Време е да пожънем главите\", казва гласът зад кадър в един подобен запис. Това е типичната програма на пропагандната машина на \"Ислямска държава\", която продължава работа три месеца след падането на столицата на терористичната организация в сирийския град Ракка. Самопровъзгласеният халифат беше свит до шепа селища в сирийската пустиня, но  \"виртуалният халифат\"  продължава да се бори, представлявайки отслабено, но все още значително присъствие, фокусиращо се върху обединяването на поддръжниците на групата въпреки смазващите военни поражения, смятат американски представители и независими анализатори. Публикуваните материали се промениха значително след падането на Ракка, където по-рано се намираше официалната медийна дирекция и снимачни студия на групировката. Вече няма лъскави списания на ИД и видеозаписи, възхваляващи достойнствата на живота под ислямистко управление. На тяхно място има постоянен поток от подкани, почти всички насочени към окуражаването на терористични нападения и подробните инструкции за извършването им. Някои от тях са аматьорски и, изглежда, не произлизат от студиа или официални говорители, а от блогъри и други доброволци, които често не са тясно свързани с ИД - онлайн еквивалента на терористите, които действат без \"официални\" напътствия или инструкции. Анализаторите на тероризма казват, че от подобни платформи, които могат да разпространяват послания на десетки езици, насочени към определени групи хора и не могат да бъдат спрени лесно с военни удари. В същото време официалният говорител на групата дава нови признаци на активност. Миналата седмица  агенцията на ИД \"Амак\"  публикува първото си комюнике на английски от средата на септември, точно преди падането на Ракка. През първите седмици на 2018 г. беше отчетено и рязко повишаване на трафика на подкрепящи ИД акаунти в социални медии в сравнение с трафика през предишни месеци, показва публикуван в петък анализ на частната фирма за следене на екстремистката дейност в интернет SITE. \"Ислямска държава\" показва първи  признаци на прегрупиране  на медийните си операции\", казва Рита Кац, изпълнителен директор на SITE. \"Групата понесе тежки удари от нападенията на коалицията и режима, но вече очевидно предприема големи стъпки за възстановяване на предишните си пропагандни операции, които са сред най-опасните й оръжия.\" Последната засега пропагандна кампания показва трудностите, с които се сблъскват служителите, борещи се с тероризма, когато се опитват да попречат на екстремистите да се свързват с потенциални терористи в САЩ и в западните страни. Дори след  унищожаването на бастиона на ИД  и последващото блокиране - с помощта на частни компании - на стотици акаунти на групата в социални медии терористите и техни поддръжници продължават да намират начини да разпространяват посланията си, съобщават анализатори. \"Изтощаването на ИД на бойното поле все още не е довело до поражението ѝ онлайн\", заяви Тара Малер, бивш военен анализатор на ЦРУ и старши политически съветник за \"Каунтър екстремизм проджект\", непартийна група, която пропагандира политики за блокиране на екстремистки онлайн материали. \"Това, което виждаме, са продължаващи усилия за действия онлайн и засилени усилия да се вдъхновяват хора да извършват нападения като вълци единаци.\" Информационна война Американски служители и анализатори наблюдават внимателно, за да видят как разпадането на халифата ще се отрази на пропагандната машина на групировката - водещата сила зад възхода на \"Ислямска държава\" до глобално влияние. Започвайки от Сирия през 2013 г., лидерите на групата похарчиха милиони долари за създаването на подвижна, технически усъвършенствана медийна структура със силно присъствие в социалните медии.  През мандатите на президентите на САЩ Барак Обама и Доналд Тръмп Пентагонът и ЦРУ изпробваха различни мерки, за да прогонят терористите от онлайн пространството. Бойни самолети и безпилотни машини на САЩ бомбардираха центрове за производство на медийни продукти на ИД и преследваха говорителя на организацията. Държавният департамент  оказа натиск върху \"Ютюб\"  и други компании за социални медии да блокират уеб канали и чатове на екстремистите. В отговор терористите промениха тактиките си, придвижвайки се към други платформи за социални медии и създавайки глобална мрежа от съюзници, които да подсилват официални послания на групата и да публикуват собствени материали, подкрепящи \"Ислямска държава\". Въпреки това падането на Ракка през октомври доведе до рязък спад в официалната медийна продукция на ИД. Водещата онлайн публикация на групата, \"Румия\", изглежда, е била спряна изцяло. Броят на рутинните постове и клипове, изглежда, е спаднал рязко. Анализът на SITE показва, че свързани с ИД сайтове са публикували общо 907 комюникета, съобщения и видеоклипа за периода от ноември 2016 г. до декември същата година. За същия период през миналата година те са успели да създадат едва 211 материала. Анализ, публикуван на 7 януари в блога за национална сигурност \"Лоуфеър\", съобщава за общ спад от около 90 на сто в публикуваните материали в сравнение с рекордните равнища от 2015 г. \"Това не е просто медиен упадък - това е пълен крах\", пишат в блога авторите на доклада, изследователите в областта на контратероризма Чарли Уинтър и Джейд Паркър. Но доброволци се заеха да запълват липсата, казват аналитици. По-широката мрежа от екстремистки коментатори и автори на клипове - мрежа, която беше насърчена и подкрепена от \"Ислямска държава\" по време на нейния апогей - имаше за цел да продължи да функционира дори ако клонът майка бъде отсечен изцяло. Макар че много от индивидуалните \"кибервоини\" действат от години, ИД разчита все повече на тях, за да изпраща призиви за това, което Паркър и Уинтър наричат \"тероризъм на възмездието\" - прояви на насилие, целящи да отмъстят за загубите на групата и да убедят последователите и враговете ѝ, че тя все още е от значение. \"Преди загубите на територии успешна терористична операция беше бонус. Сега е стратегическа необходимост\", констатират авторите. \"Онлайн сферата беше променена, за да улеснява тези нападения повече от всякога.\" Терористи, действащи самостоятелно Публикуването на селфито на \"играещия на ку-ку\" джихадист в Ню Йорк беше част от забележителна кампания за подбудителство, започнала в седмиците преди Коледа и продължила до началото на януари. Няколко видеозаписа и снимки, появили се онлайн през този период, се опитваха да създадат впечатление, че бойците на ИД се крият навсякъде. На снимките се виждат известни обекти като Айфеловата кула в Париж, мостът в Сидни и хоризонтът над Лос Анджелис. Снимката в Ню Йорк, изглежда, е направена пред Музея на изкуството до \"Сентръл парк\", в \"Ъпър ийст сайд\". Не е ясно дали тя е истинска или монтаж, но на нея се виждат метеорологични условия, подобни на изпитаните преди месец от нюйоркчани. Пешеходци в дебели палта и шапки ходят по тротоари, леко покрити със сняг. Коментар към един от записите предупреждава за предстоящи терористични нападения и предлага напътствия на поддръжниците как да създадат хаос по време на коледните празници, когато улиците ще бъдат претъпкани с пазаруващи и празнуващи. \"Пригответе (взривни) устройства и ги поставете там, където празнуват\", се казва в текста. \"Или подпалете домовете и горите им, или премажете възможно най-голям брой неверници с автомобила си, или ги намушкайте многократно с нож.\" Други постове през последните седмици предлагат подробни технически съвети. Поддръжници на ИД публикуваха в приложението за размяна на съобщения \"Телеграм\" серия от наръчници по всички теми, от изработка на взривни устройства до отравяне на храни или води. Серията е наречена \"Рицари на самотния джихад\". Експерти, които следят отблизо джихадистки канали, казват, че общото впечатление е за действаща пропагандна машина, която не се е забавила особено, нито е започнала да предлага по-умерено съдържание. За да се гарантира достъпът до възможно най-широка аудитория, на множество езици, включително английски, руски, урду и дори китайски. \"Когато погледнете неофициалните материали на ИД, там няма спад\", каза Стивън Сталински, изпълнителен директор на Близкоизточния институт за медийни изследвания, неправителствена организация, базирана във Вашингтон. \"Има толкова много материали - толкова много акаунти, толкова нови чатове - и всеки ден се появяват нови.\" По някаква причина празничният сезон не даде плодове, макар че най-малко едно нападение се размина на косъм. В средата на декември федерални служители арестуваха 26-годишен калифорниец, обвинен, че планира през коледната седмица да извърши нападение срещу известната търговска зона \"Кей 39\" в Сан Франциско. Представители на САЩ заявиха, че заподозреният бивш морски пехотинец е изразявал подкрепа за \"Ислямска държава\" в социалните медии. И двамата заподозрени за извършените нападения в Ню Йорк през миналата година - узбекският имигрант Сайфуло Саипов, прегазил пешеходци с пикап в Манхатън, и бангладешкият имигрант Акайед Уллах, който на 11 декември взриви самоделна бомба в тунел на метрото на Таймс скуеър - също казаха пред властите, че са се вдъхновили от записи на \"Ислямска държава\". Всеки опит за терористично нападение, успешен или не, стимулира, предизвиквайки вълни от силни усещания сред онлайн джихадистите и насърчавайки използването на същата тактика, заяви Сталински, който е автор на книгата \"Американски предател\" - биография на пропагандиста на \"Ал Кайда\" Адам Гадан. \"Дори и да е малко нападение, то влива кръв в кибертялото на ИД, заяви той. Достатъчно е едно нападение, за да създаде много енергия за онлайн движения.\" /БТА", "date": "2018.01.23", "title": "\"Ние сме във вашия дом\" - след загубите в Близкия изток \"Ислямска държава\" расте в интернет"}
{"url": "https://www.dnevnik.bg/sviat/2018/01/23/3117396_vuv_venecuela_shte_ima_prezidentski_izbori_do_kraia_na/", "text": "Националното учредително събрание на Венецуела, натоварено да промени конституцията на страната и съставено от поддръжници на властта, реши в страната да има президентски избори до края на април. Това съобщиха след заседание на съда венецуелският \"Ел насионал\" и испанският \"Ел паис\". Датата предстои да бъде определена, но избирателната комисия на страната трябва да се ограничи до дни преди 30 април. \"Ел насионал\" отбелязва, че вотът първоначално беше предвиден за края на тази година. Според депутата от управляващата партия Диосдадо Кабейо, който е и вторият най-важен човек в управляващата Единна социалистическа партия на Венецуела, декретът на събранието е \"за задължително изпълнение от всички власти.\" Очаква се президентът Николас Мадуро отново да е кандидат на управляващите.  Опозицията , от която властите иззеха правомощия  чрез новото събрание , е разделена в избора си.", "date": "2018.01.23", "title": "Във Венецуела ще има президентски избори до края на април"}
{"url": "https://www.dnevnik.bg/sviat/2018/01/23/3117367_ruskite_vlasti_zabraniha_premierata_na_film_za_stalin/", "text": "Официалната премиера в Русия на филма  \"Смъртта на Сталин\"  - черна сатира от британския режисьор Армандо Янучи, бе отменена днес по решение на руското министерство на културата, предадоха \"Ройтерс\" и \"Асошиейтед прес\", цитирани от БТА, както и руските медии. Първата прожекция трябваше да е в четвъртък.  Агенция ТАСС съобщи, че вчера се е състояла предварителна прожекция на филма, на която са присъствали държавни дейци, депутати, историци и общественици. След това министерството е отменило лиценза за разпространение на филма, вече предоставен на компанията \"Волга\", която заяви за \"Медуза\", че е научила за решението от медиите. Засега не е ясно дали филмът изобщо ще бъде прожектиран в руските киносалони. ТАСС и РБК уточняват, цитирайки представители на министерството, че лицензът е отнет заради  регламент , който позволява такава мярка да са прилага при \"публично показване на материали, съдържащи информация, чието разпространение нарушава руското законодателство.\" Министър Владимир Медински по-късно обясни, че става дума за \"морален\" въпрос: \"При нас няма цензура. Има нравствена граница между критичния прочит на историята и подигравката с нея.\" \"Смъртта на Сталин\" се занимава с борбата за власт сред най-близкото обкръжение на диктатора, започнала веднага след смъртта му. Режисьорът Армандо Янучи вече го е определял като \"комедия\" и изрично е подчертавал, че сценарият е по мотиви от реалността. \"Това е слаб филм, скучен филм, той е подъл, противен и обиден\", каза Надежда Усманова от Руското историческо дружество, съорганизатор на предварителната прожекция. А Елена Драпеко, заместник-председател на комисията по култура в Държавната дума, заяви, че във филма има \"екстремизъм\" и той би внесъл \"лоша кръв в социалната хармония, която вече е постигната в руското общество\". Положителна личност Според  социологически проучвания  Йосиф Сталин, управлявал СССР от 1924 до смъртта си през 1953 г., все още се ползва с голямо  уважение сред руснаците  (а и сред  някои българи ). Мнозина смятат, че той е извел страната до победата през Втората световна война и я е направил ядрена свръхсила независимо от извършените от него репресии, отнели живота на милиони. По-рано режисьорът Никита Михалков и други културни дейци изпратиха писмо до министъра на културата Владимир Медински, за да определят филма като \"очернящ\" историческата памет на Русия, което е особено неподходящо в навечерието на 75-годишнината от Битката при Сталинград през Втората световна война. ТАСС цитира писателя Юрий Поляков от обществения съвет на министерството на културата, според когото всички присъствали на предварителната прожекция са били единодушни, че въпросният филм е \"много слаб\" и \"съвършено лъжлив\", а също \"образец на идеологическата борба\" срещу Русия.  Световната премиера на заснетия по комикси \"Смъртта на Сталин\", беше през септември миналата година. В главните роли са Стив Бушеми (Никита Хрушчов), Саймън Ръсел Бийл (Лаврентий Берия), Джейсън Айзъкс (маршал Жуков) и Олга Куриленко (пианистката Мария Юдина).", "date": "2018.01.23", "title": "Руските власти забраниха премиерата на филм за Сталин, нарушавал законите"}
{"url": "https://www.dnevnik.bg/sport/2018/01/23/3117415_luis_suares_e_futbolistut_na_barselona_dostignal/", "text": "Луис Суарес записа името си в историята на \"Барселона\", след като вече има 100 гола в Ла Лига за каталунците. С двете си попадения във вратата на  \"Бетис\" при победата с 5:0 , уругваецът оформи сметката си на триферен брой. Нещо повече, Суарес е играчът най-бързо достигнал до 100 гола в историята на каталунците, когато се отнася за двубои в първенството. Уругвайският нападател го направи само за 114 мача. Суарес подписа с \"Барселона\" през 2014 г. и въпреки че пропусна два месеца от сезона заради контузия завърши първата си кампания на \"Камп ноу\" с 16 гола. Последваха два много силни сезона 2015-16 и 2016-17, в които Суарес вкара съответно 40 и 29 гола, а през тази кампания за 17 срещи вече е реализирал 15 гола. Настоящият №9 на каталунците подобри досегашния рекорд на Самуел Ето’о, който се нуждаеше от 130 мача в Ла Лига, за да достигне 100 гола. Зад Суарес са още Ласло Кубала (137), Лионел Меси (154) и Сесар (159). В историята на Ла Лига само един играч е вкарал 100 гола по-бързо от Суарес и това е  Кристиано Роналдо . Звездата на \"Реал\" (Мадрид) го направи за едва 92 срещи. Във всички турнири Суарес достигна 100 гола преди година. Той обаче не е №1 в \"Барселона\" по този показател, след като по-бързи от него са били Мариано Мартин (99 мача) и Кубала (103). Суарес го направи за 120 мача. Той обаче е значително по-бърз от  Христо Стоичков , вкарал 100 гола за каталунците във всички турнири за 186 мача и Меси, който се нуждаеше от 188 срещи. \"За мен е огромна чест да стигна 100 гола за \"Барселона\". Не си спомням всеки един от тях, но определено имам някои много красиви и много важни. Тази година играем добре и се надявам да продължим така, за да спечелим всички трофеи\", каза Суарес след мача с \"Бетис\". Каталунците водят убедително в Ла Лига, където имат 11 точки преднина пред \"Атлетико\" (Мадрид). В четвъртфиналите за Купата на краля тимът играе срещу \"Еспаньол\", като загуби в първия мач, но в четвъртък приема градския си съперник на \"Камп ноу\". \"Барселона\" е и на осминафинал в Шампионската лига, където съперник е \"Челси\".", "date": "2018.01.23", "title": "Луис Суарес е футболистът на \"Барселона\", достигнал най-бързо до 100 гола в Ла Лига"}
{"url": "https://www.dnevnik.bg/bulgaria/2018/01/23/3117335_razpitvaite_gi_taka_che_da_ne_umirat_sled_4_dni_-_iz/", "text": "Побоят, изтезанията и психологическото насилие са методи, които бившата Държавна сигурност (ДС) често е използвала при разпити. Основната причина е, че така е било \"по-леко\" за разследващите. Това се разбира от сборника \"Държавна сигурност и \"врага с партиен билет\" 1944 - 1991 г\", който е 40-тия в поредицата \"Из архивите на ДС\" на комисията по досиетата, който беше представен днес. Той е съставен от документи от архива на комисията и обхваща процесите на борбата с вътрешнопартийната опозиция в България до края на 60-те години на 20-и век. Основният акцент в сборника са методите, по които ДС е провеждала следствията срещу високопоставените фигури в Българската комунистическа партия, които в даден момент са били обявени за нейни врагове. Един от най-известните примери за това в българската история е процесът срещу Трайчо Костов, който започва през 1949 г. и завършва през 1956 г., когато е разстрелян. В сборника са поместени и доноси от сътрудници на ДС, като един от тях описва как писателят Ангел Каралийчев е бил у свой приятел на \"угощение\". В някои от доносите се виждат корекции, направени впоследствие, като са зачерквани цели абзаци. Внимавайте да не умре Един от документите разкрива методи, по които Държавна сигурност е провеждала следствията и разпитите. Те включват \"побоища и инквизиции\", които са били прилагани спрямо т.нар \"врагове с партиен билет\". Агентите обаче смятали психическото насилие за най-сигурния начин за получаване на самопризнания. Така например на Трайчо Костов се разрешавало да спи по най-много 2 часа на денонощие, а през останалото време бил разпитван. Макар насилствените методи да се описват от партийната линия като \"отхвърлени и забранени\" и \"извращения\" се отбелязва, че са използвани от \"авантюристичните елементи\" в Държавна сигурност. Това привлякло вниманието на вътрешния министър Руси Христозов, който в документ от март 1950 г. пише, че \"другарите все още прибягват до побоищата и другите инквизиции\", защото \"преди всичко така е по-леко\". Христозов отбелязва, че един \"интензивен разпит\" трябва да бъде воден така, че на разпитвания да се дава \"минимално време за почивка\", в което да може \"да разсъждава и да се храни\", но същевременно след \"четири пет денонощия да не умре\". Това обаче \"не се спазва от нашия следствен апарат\", пише още тогавашният вътрешен министър. Друг от документите показва, че този метод на провеждане на разпити не бил особено ефективен, защото с годините ДС разполагала с \"хиляди страници самопризнания\", на които не можело да се вярва. Шайка бе! Един от доносите от 1960 г. с гриф \"строго секретно от особена важност\", който е озаглавен \"Проведен разговор\", е във вид на стенограма от разговор между \"Христо и Радивоев\". Вижда се, че разговорът е записан, но номерът на лентата е изтрит, а двамата участващи не подозират, че са подслушвани. \"Христо\" описва членовете на БКП като \"шайка\", \"мръсници\", \"една шепа продажници на българския народ\", \"корумпирани хора и безпринципни хора\", които \"тръбят за принципност\", на \"бялото викат черно\" и че \"днес ближат, каквото плюят\". \"Радиовоев\" пък псува, нарича Америка силна държава, а комунистите определя като хора, които \"веднага те пипнат и те бутнат у лагера за 6 месеца\". Документът завършва с това, че двамата \"доста се понапиват и водят разговори за морално паднали жени\".", "date": "2018.01.23", "title": "Разпитвайте ги така, че да не умират след 4 дни - из нов сборник за Държавна сигурност"}
{"url": "https://www.dnevnik.bg/bulgaria/2018/01/23/3117429_mediiniiat_regulator_izleze_s_poziciia_v_zashtita_na/", "text": "Съветът за електронни медии (СЕМ) заяви позиция в подкрепа на свободата на словото и за \"забрана на всякаква цензура в съдържанието на доставените медийни услуги\". Медийният регулатор публикува позицията на сайта си, след среща с генералния директор на БНТ Константин Каменаров. От съобщението на СЕМ се разбира, че от екипа на Каменаров са представили тригодишна програмна стратегия за държавната телевизия и е била обсъдена декларацията на журналистите от предаването \"Денят започва с култура\", които преди ден заявиха, че са били подложени на  натиск и опит за цензура от новия програмен директор на БНТ1 Емил Кошлуков . И пред членовете на СЕМ Константин Каменаров е заявил, че става дума за  \"комуникационен проблем\"  и е уверил, че на журналистите не са били поставяни ограничения и след разговор с екипа на предаването \"са изяснени спорните моменти\". \"Той (Константин Каменаров - бел.ред.) подчерта, че \"Денят започва с култура\" е уникално предаване, което има своето място в програма БНТ1 и занапред ще бъде част от нея. Генералният директор декларира, че на журналистите в националната медия досега не са поставяни ограничения, свързани с темите и гостите, и в бъдеще това няма да се промени\", казват от медийния регулатор. \"Съветът за електронни медии заявява категорична позиция в защита на свободата на словото и забрана на всякаква цензура в съдържанието на доставените медийни услуги\", се посочва в позицията на СЕМ. Регулаторът посочва, че ще продължи да следи за плурализма в предаванията на БНТ и БНР. По-рано днес се разбра, че  СЕМ ще направи мониторинг на държавната телевизия  за период от месец назад и за следващия месец, за да се установи спазени ли са условията за равнопоставеност и плурализъм.", "date": "2018.01.23", "title": "Медийният регулатор излезе с позиция в защита на свободата на словото"}
{"url": "https://www.dnevnik.bg/sport/2018/01/23/3117432_mladite_hora_v_bulgariia_ne_se_interesuvat_ot_sport/", "text": "Христо Стоичков е на посещение в Турция и предизвиква сериозен интерес сред местните медии. Бившият футболист говори за състоянието на българския спорт и обясни защо в момента той не върви. \"Сега е страшно време за  българския футбол . В цялата страна младите хора не се интересуват от футбол, от спорт. Това ни спира, отделно вече нямаме футболисти в силни отбори в Западна Европа. Никой не играе в \"Барселона\", \"Валенсия\", \"Порто\", \"Манчестър юнайтед\", каза Стоичков. Според него фактът, че най-добрите играчи на България се състезават в Русия, Полша и някои в Италия, не е достатъчен за големи постижения. \"Това не е достатъчно да имаме силен национален отбор, а моите най-добри спомени са именно с него на световното първенство в САЩ. Там сбъднах мечтата си, благодарение на това спечелих и \"Златната топка\", добави Стоичков. Носителят на \"Златната топка\" за 1994 г. сподели и вижданията си за двама от най-добрите треньори в света в момента  Хосеп Гуардиола  и Жозе Моуриньо, с които беше в \"Барселона\". \"Гуардиола беше лидер във всеки момент. Той беше такъв от най-ранна възраст и пренесе това с годините. Разбира се има възможността да разполага с най-добрите играчи. Колкото до Моуриньо той винаги е бил ценен като треньор в \"Барселона\", беше много важен за сър Боби Робсън\", каза още Стоичков.", "date": "2018.01.23", "title": "Младите хора в България не се интересуват от спорт, каза Стоичков"}
{"url": "https://www.dnevnik.bg/politika/2018/01/23/3117434_partiiata_na_mareshki_shtiala_da_podkrepi_napolovina/", "text": "Половината от парламентарната група на \"Воля\" ще подкрепи ратификацията на Истанбулската конвенция, докато другата половина ще гласува \"против\", защото имало притеснения, че с нея ще се въведат гей бракове. Това каза лидерът на \"Воля\" Веселин Марешки в предаването \"Лице в лице\" по Би Ти Ви. От думите му се разбра, че имало два възможни начини за гласуване на групата. \"Има два момента – или гласуваме \"за\" с допълнителна декларация, която гаранмтира, че в никакъв случай, никога, по никакви поводи няма да има гей бракове и т.н., тука съм категоричен (...). И вторият начин е половината група гласува \"за\" - срещу насилието над жени, като цялата група застава зад това становище, но другата половина гласува \"против\" заради тези твърдения, че ще се разрешават гей бракове, в което аз не съм сигурен\", каза Марешки. Той обясни, че първоначално уъбеждението му било, че няма как партията да не подкрепи ратифицирането на документа, но други опоненти започнали да вкарват тезите за т.нар. \"трети пол\", срещу което били против. Добави, че той лично ще да гласува \"за\", защото насилието срещу жени е недопустимо и не бива да се толерира. На въпрос за коментар на призива на Светия синод конвенцията да не бъде ратифицирана Марешки каза, че е религиозен, но не той е всял преди време разкол в Българската православна църква. Конвенцията на Съвета на Европа за превенция и борба срещу насилието срещу жените и домашното насилие, известна още като Истанбулската конвенция,  чийто финален текст  е одобрен през 2011 г., съдържа серия мерки срещу домашното насилие и въвежда понятия, които целят единствено да разчупят половите стереотипи заради схващането, че те често са в основата на случаи както на насилие, така и дискриминация. Повече за документа четете  тук .", "date": "2018.01.23", "title": "Партията на Марешки щяла да подкрепи наполовина Истанбулската конвенция"}
{"url": "https://www.dnevnik.bg/photos/2018/01/23/3117093_fotogaleriia_svetovnite_snimki_na_denia_-_23_ianuari/", "text": "Хъски, снимано в близък план, преди старта на 35-ото издание на Aviemore Sled Dog Rally. Това е  , което ще се на 27 и 28 януари във Фешибридж, Шотландия.", "date": "2018.01.23", "title": "Фотогалерия: Световните снимки на деня - 23 януари 2018 г."}
{"url": "https://www.dnevnik.bg/sviat/2018/01/23/3117436_uchenik_otkri_strelba_v_gimnaziia_v_sasht_ima_jertvi_i/", "text": "Двама ученици са били убити, а 17 души са ранени при стрелба в гимназия в американския град Бентън, Кентъки. Стрелбата е била открита от 15-годишен младеж, който нахлул в училището преди 8 ч. сутринта местно време. Би Би Си съобщава, че нападателят е ученик в гимназията. По думите на губернатора на щата при настъпилата паника стрелецът бил задържан \"по ненасилствен начин\". Повдигнати са му обвинения в убийство и в опит за убийство, съобщава БТА.  От пострадалите 14 души са с огнестрелни рани. Жертвите на нападението са момче и момиче на 15 години. Засега властите не разкриват повече подробности.", "date": "2018.01.23", "title": "Ученик откри стрелба в гимназия в САЩ, има жертви и ранени"}
{"url": "https://www.dnevnik.bg/sport/2018/01/23/3117430_hirsher_izravni_herman_maier_po_pobedi_v_svetovnata/", "text": "Марсел Хиршер спечели нощния слалом в Шладминг и успя да се реваншира за загубата от големия си съперник Хенрик Кристоферсен преди няколко дни. Австриецът, който отстъпи в Кицбюел, този пъти беше безапелационен в друг старт на родна земяи постигна своята победа №54 в Световната купа. Така шесткратният носител на Големия кристален глобус се изравни с легендарния Херман Майер на второ място по победи при мъжете. Хиршер и Херминатора са най-успешните австрийци, а пред тях в историята на спорта е единствено легендарния швед Ингемар Стенмарк с 86 победи. Във вечната ранглиста на Световната купа пред Хиршер са и три дами - Линдзи Вон, която продължава да се състезава (79). Анмари Прьодъл (62) и Врени Шнайдер (55). На пистата Планай австриецът даде общо време 1:43.56, което беше достатъчно за победата. За девети път от началото на сезона Хиршер стъпи на най-високото стъпало на подиума. След първия манш той водеше с 19 стотни, но в края увеличи аванс си с още 20 стотни. Трети на подиума се качи Даниел Юл. На практика тройката от старта в Кицбюел се повтори, но Хиршер и Кристоферсен размениха месата си. \"Много е хубаво да спечеля пред толкова много хора в Шладминг. Това е едно от любимите ми състезания и много го обичам\", каза Хиршер след финала. Това е втора победа за него в нощния слалом след 2012 година. Състезанието в Шладминг обаче беше помрачено от грозно поведение на фенове, които замеряха Кристоферсен със снежни топки. След спускането си във втория манш Кристоферсен се оплака, че е бил ударен и гневно реагира, когато пресече финалната линия. Наложи се след състезанието Хиршер да успокоява съперника си, а организаторите също поднесоха извинения към норвежеца, заради поведението на публиката. Подобна случка е рядкост в състезанията в алпийските ски, където публиката се слави с добро отношение към всички скиори. В подреждането за Световната купа, Хиршер има 1154 точки и води със 174 пред Кристоферсен. В класирането в дисциплината слалом австриецът е със 734 точки, а вторият Кристоферсен изостава със 119. През уикенда за мъжете предстоят спускане и гигантски слалом в Гармиш-Партенкирхен. Провал за Шифрин в Кронплац Носителката на Големия кристален глобус при дамите Микаела Шифрин се провали в гигантския слалом в Кронплац в последния старт на италианска земя през сезона. Американката, която води уверено в генералното класиране на Световната купа и през този сезон отпадна още в първия манш, след като пропусна врата. Шифрин не завърши второ поредно състезание, след като в неделния супер гигантски слалом в Кортина д’Ампецо тя падна. Състезанието в Кронплац спечели Виктория Ребенсбург, която постигна трети успех за сезона. Германката за трети път триумфира в гигантския слалом след старта на сезона в Зьолден и в Килингтън. 28-годишната германка записа време от двата манша 2:06.19 и изпревари само с три стотни от секундата Рагхилд Мовинкел от Норвегия. След първото спускане Ребенсбург беше трета и изоставаше на девет стотни от норвежката. Втора пък беше представителката на домакините Марта Басино. Във втория манш Ребенсбург даде най-добро време с 12 стотни по-добро от Мовинкел и грабна победата, а трета на подиума се качи Федерика Бриньоне, която изостана на малко повече от половин секунда. Топ 10 допълниха Басино, Сара Хектор, Теса Уорли, Естел Алфан, Ирене Куртони, Мелани Меяр и Венди Холденер. За Ребенсбург това е 16-а победа и 38-и подиум в старт №215 от Световната купа. \"Преди състезанието бях болна, но сега след като победих се чувствам много по-добре. Честно казано по време на спускането ми мислех, че не се представям добре, но пък дадох първо време\", заяви германката след финала. Победата на Ребенсбург в Кронплац завърза интригата в дисциплината. При три оставащи старта в гигантския слалом до края на сезона (Ленцерхайде, Офтершванг и финалите в Оре), германката има 422 точки и води с 37 пред Шифрин. В генералното класиране американката е убедително начело с 1477 точки, а Ребенсбург, която е втора изостава с 843. Следващите стартове при дамите са в Ленцерхайде. Там освен гигантския слалом, ще се проведат още слалом и отменената алпийска комбинация от Сен Мориц.", "date": "2018.01.23", "title": "Хиршер изравни Херман Майер по победи в Световната купа"}
