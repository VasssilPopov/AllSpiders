{"url": "http://www.dnevnik.bg/sport/2017/12/16/3098948_napoli_se_vurna_nachelo_v_seriia_a_hamshik_izravni/", "text": "Наполи\" се възползва от грешната стъпка на \"Интер\" като домакин и си върна първото място в  Серия А . Неаполитанците, които сдадоха върха преди два кръга, отново заемат водещата позиция, след като не срещнаха особени проблеми при визитата си на \"Торино\" на Олимпийския стадион. Още в 4-ата минута гостите от Неапол поведоха след гол на Калиду Кулибали. Централният защитник беше най-добре пласиран и засече центриране на Алан от корнер. Добрите новини от  Милано, където по-рано през деня \"Интер\" беше загубил от \"Удинезе\" , мотивираха футболистите на Маурицио Сари и те продължиха да бъдат много активни. В 25-ата минута Пьотр Зиелински удвои аванса на \"Наполи\" след като остана очи в очи с вратаря на \"биковете\" Салваторе Сиригу. Полякът получи много хубаво подаване от Жоржиньо и не сгреши. Третият гол за \"Наполи\" беше дело на капитана Марек Хамшик. Словакът се разписа в 30-ата минута след подаване на Дрийс Мертенс в наказателното поле. Попадението е под №115 за Хамшик, който се изравни с легендата Диего Армандо Марадона по голове с екипа на тима. Аржентинецът, който игра на \"Сан Паоло\" между 1984 и 1991 г. вкара своите 115 попадения в едва 259 мача. Хамшик, който кара своя 11-и сезон в Неапол постигна бройката за 477 срещи. Словашкият халф обаче изостава много от Марадона по броя на трофеи, аржентинецът стана шампион на два пъти, а освен това спечели Купата на Италия, Купата на УЕФА и Суперкупата на страната. Хамшик има две купи и една Суперкупа. В късния мач от съботната програма на Серия А \"Рома\" победи трудно \"Каляри\" с 1:0 на \"Стадио Олимпико\". Римските \"вълци\" имаха сериозни проблеми, но стигнаха до успеха с гол на Федерико Фасио в 94-ата минута. За \"Рома\" това е пети успех с 1:0 от началото на сезона. Централният защитник засече центриране на Александър Коларов от свободен удар, а с гола му \"Рома\" успя да се изравни по точки с \"Ювентус\". Двата тима имат по 38. Преди това \"вълците\" пропуснаха и дузпа чрез Диего Пероти. \"Рома\" получи правото да изпълни 11-метров удар за нарушение на вратаря на \"Каляри\" Краньо срещу Един Джеко. Пероти застана зад топката, но стреля много несериозно, буквално подавайки на стража на гостите.", "date": "2017.12.16", "title": "\"Наполи\" се върна начело в Серия А, Хамшик изравни Марадона по голове"}
{"url": "http://www.dnevnik.bg/politika/2017/12/16/3098804_karadaiu_bulgariia_e_durjava_bez_cel_s_vnusheniia_za/", "text": "Вотът на недоверие към правителството по време на европредседателството е демократичен инструмент и ДПС ще използва всички демократични инструменти за демонтирането на национализмите на властта. Това обяви в обзорното предаване на \"Дарик радио\" \"Годината\" лидерът на ДПС Мустафа Карадайъ, отговаряйки задочно на критиките на премиера Борисов, че  опозицията саботира европредседателството .  Според него отсъствието на парламентарни лидери в делегацията на председателя на Европейския парламент у нас Антонио Таяни е ясен знак срещу участието на парламентарната група на \"Обединени патриоти\" в управлението. На въпрос защо \"патриотите\" получиха едно място повече от ДПС в парламента, Карадайъ отвърна, че отвъд разликата от 2500 гласа има и политическа причина: в България липсва политическа парадигма. Страната няма цел и визия, включително и в настоящото си управление. Налага се модел на омраза и агресия, заявките на министър-председателя Бойко Борисов да ревизира взети от парламента решения създават усещането, че живеем в \"премиерска\" република, заяви лидерът на ДПС. За пример той посочи актуалния спор за мораториума на лекарствата и неколкократното прегласуване на решения за финансиране на църкви и манастири. Карадайъ обаче не е съгласен, че искането да се промени давността за престъпления по време на приватизационни сделки също е форма на рушене на правните норми. По думите му ДПС подкрепя тази идея, защото към темата има голям обществен интерес и тя трябва да спре да се ползва манипулативно.", "date": "2017.12.16", "title": "Карадайъ: България е държава без цел с внушения за премиерска република"}
{"url": "http://www.dnevnik.bg/sport/2017/12/16/3098846_udineze_nanese_purva_zaguba_na_inter_v_seriia_a/", "text": "Водачът в Серия А  \"Интер\"  допусна сензационна загуба като домакин на \"Удинезе\", негова първа за сезона. \"Нерадзурите\" отстъпиха с 1:3 на своя \"Сан Сиро\" и могат да сдадат първото място, след като по-късно \"Наполи\" гостува на \"Торино\". До момента \"Интер\" беше в серия от 16 поредни двубоя без поражение - 12 победи и четири равенства. \"Удинезе\" затвърди възхода си при новия треньор Масимо Одо, записвайки трета поредна победа при него. Одо, който застана на поста в края на ноември след уволнението на Луиджи Делнери, изведе \"фриуланите\" до успехи над \"Кротоне\" като гост и \"Беневенто\" в предните два двубоя. Още в 14-ата минута \"фриуланите\" излязоха напред в резултата след гол на Кевин Лазаня. Той се възползва от отличен пас на Видмер и оставен непокрит на три метра пред вратата не сгреши. Радостта на гостите продължи по-малко от две минути преди \"Интер\" да изравни чрез дежурния си голмайстор  Мауро Икарди . Капитанът на \"нерадзурите\" засече центриране на Антонио Кандрева и отбеляза точно 71 секунди след гола на Лазаня. За аржентинеца това е 17-и гол в 17 мача през кампанията. Въпреки, че имаха надмощие домакините не успяха да се възползват и резултата се задържа равен до 61-ата минута. Тогава изненадващо \"Удинезе\" стигна до втори гол, дело на Родриго Де Паул. Аржентинският халф вкара от дузпа, отсъдена за игра с ръка на Давиде Сантон. Де Паул \"прати\" Ханданович в грешния ъгъл и с хладнокръвен удар отново изведе \"фриуланите\" напред. До края на двубоя още по-изнеадващо гостите от Удине стигнаха до трети гол, с който подпечатаха сензационната си победа. В 77-ата минута Барак се възползва от хубаво подаване на Жанкто и направи резултата 1:3. В този момент футболистите на \"Интер\" се бяха хвърлили да търсят изравняването и забравиха да се защитават.", "date": "2017.12.16", "title": "\"Удинезе\" нанесе първа загуба на \"Интер\" в Серия А"}
{"url": "http://www.dnevnik.bg/photos/2017/12/16/3098789_fotogaleriia_rumuniia_se_sboguva_s_posledniia_si_kral/", "text": "Кралски особи и десетки хиляди румънци изпращат днес бившия румънски крал Михай в последния му път. В кадър е принцеса Маргарета и съпруга й Раду Дуда.", "date": "2017.12.16", "title": "Фотогалерия: Румъния се сбогува с последния си крал"}
{"url": "http://www.dnevnik.bg/politika/2017/12/16/3098847_cvetanov_i_borisov_da_ne_ni_kazvat_kakvo_da_pravim/", "text": "Лидерът на БСП Корнелия Нинова призова премиера Бойко Борисов и председателя на парламентарната група на ГЕРБ Цветан Цветанов да не казва на опозицията какво да прави. Коментарът й в ефира на \"Дарик\" бе по адрес на ведомоството на двамата, че вотът на недоверие към правителството не е внесен в рамките на тази годината, а ще бъде през януари, когато започва председателството на ЕС. Ние сме излъчени в парламента и сме политици, за да представляваме мнението на хората. Как да обясним на онкоболните, че има течове в системата и чак, когато ги спрем, ще мислим за здравето им. Да им кажем, че ще чакат 6 месеца, защото предстои европредседателството, попита риторично Нинова. Ние сме опозиция и когато решим, тогава ще направим вот на недоверие, а Цветанов и Борисов да гледат тяхната политика\", допълни тя. Лидерът на левицата заяви, че БСП ще внесе конституционна жалба за мораториума върху новите лекарства за болни от рак и редки заболявания. \"Вчера г-н Борисов каза, че ще преосмисли решението си. Това предложение е прието от Министерския съвет и е влязло с неговия подпис\", възмути се тя. Тя изчисли, че представители на управляващите шест пъти са гласували за това решение. Лидерът на социалистите каза още, че левицата е искала решението за повишаване на цената на водата да бъде взето след обществено обсъждане. Коментарът е по повод участието на БСП в протестите срещу поскъпването на водата. \"Ние предложихме водни помощи по подобие на енергийните за най-бедните, но управляващите отхвърлиха нашето предложение да се запише в закон и парите да се раздават по определени правила. Тези пари, най-вероятно, ще се раздадат от премиера, за да се направи той отново на спасител\", предположи Нинова. Председателят на БСП заяви, че антикорупционният закон няма да проработи и от него няма да видим осъден политик. \"В него пише, че корупцията не е престъпление, а административно нарушение, което се проверява и се наказва с глоба. Хората, които ще контролират това- ще бъдат избирани от управляващото мнозинство, за да го проверяват, това е нелогично\", обясни Нинова.", "date": "2017.12.16", "title": "Цветанов и Борисов да не ни казват какво да правим, посъветва Корнелия Нинова"}
{"url": "http://www.dnevnik.bg/sport/2017/12/16/3098851_tomas_mjuler_i_vratariat_spasiha_baiern_ot_greshka/", "text": "Байерн\" (Мюнхен) записа четвърта поредна победа в Бундеслигата, след като надигра с 1:0 \"Щутгарт\" като гост. Баварците се поздравиха с успех в дербито на Юга, както е известен сблъсъка между двата най-големи тима на Бавария и Швабия, но двубоят на \"Мерцедес-Бенц арена\" не беше никак лесен. За трети пореден мач хората на Юп Хайнкес печелят с минималното 1:0, като това се случва за първи път от 1983 г. В герои този път се превърнаха Томас Мюлер и стражът Свен Улрайх. Нападателят влезе от пейката в 65-ата минута и 14 по-късно вкара единственото попадение. В продължението пък Улрайх хвана дузпа. \"Байерн\" имаше по-добрите положения в мача, но този път играта на Роберт Левандовски не спореше. Полският нападател, който е неудържим в мачовете на \"Алианц арена\", навън е доста по-колеблив и отново не се разписа. Голът на успокоението падна в 79-ата минута, благодарение на Мюлер. Той получи хубав пас от Кингсли Коман, овладя с десния и мигновено стреля с левия крак, с което изненада вратаря на \"Щутгарт\". Нападателят спази традицията, когато вкарва \"Байерн\" да не губи мач. След негови попадения, бавараците имат 72 победи и едва четири равенства. До края на мача баварците пропуснаха златен шанс, като Хамес и Левандовски действаха несериозно, а това можеше да струва скъпо. \"Швабите\" се хвърлиха да търсят изравняването и след нескопосана намеса на Никлас Зюле получиха дузпа. Чадрак Аколо обаче стреля много слабо и Улрайх спаси удара му, с което донесе и победата на гостите. \"Байерн\" увеличи аванса си в класирането на 11 точки, след като \"Шалке\" допусна грешна стъпка. Кралскосините направиха 2:2 като гост на \"Айнтрахт\" във Франкфурт. Домакините поведоха с 2:0 след голове на Йович и Халер, но Бреел Емболо и Налдо донесоха точката на тима от Гелзенкирхен. По-късно \"Борусия\" (Дортмунд) е домакин на \"Хофенхайм\".", "date": "2017.12.16", "title": "Томас Мюлер и вратарят спасиха \"Байерн\" от грешка срещу \"Щутгарт\""}
{"url": "http://www.dnevnik.bg/photos/2017/12/16/3098843_snimka_na_denia_da_nadbiagash_diado_koleda/", "text": "Облечени като Дядо Коледа ентусиасти в предградието на Атина \"Глифада\" участваха в набиращото популярност по цял свят бягане на Дядо Коледа.", "date": "2017.12.16", "title": "Снимка на деня: Да надбягаш Дядо Коледа"}
{"url": "http://www.dnevnik.bg/sport/2017/12/16/3098855_chelsi_i_arsenal_postignaha_minimalni_pobedi_vuv/", "text": "Челси\" и \"Арсенал\" записаха победи в мачовете си от 18-ия кръг на Висшата лига, които обаче не дойдоха никак лесно. Сините се наложиха на своя \"Стамфорд бридж\" над \"Саутхемптън\" с 1:0, а със същия резултат на \"Емиратс\" \"Арсенал\" се справи с \"Нюкасъл\". Успехът на \"Челси\" е втори пореден и дойде след попадение на Маркос Алонсо в добавеното време на първата част. Испанският халф-бек се разписа от пряк свободен удар и отбеляза седмото попадение от фаул, откакто Антонио Конте води тима от Западен Лондон. За този период никой не е вкарал повече голове от свободни удари от \"Челси\". Сините от Лондон имаха тотално надмощие, но пропуснаха с лека ръка много положения пред вратата на Фрейзър Форстър. Тимът от южния бряг пък отправи само един точен удар към вратата на домакините. През втората на терена се появиха Сеск Фабрегас и Алваро Мората, които освежиха играта на тима си, но до втори гол не се стигна. Попадение на Еден Азар беше отменено заради засада. \"Светците\" са без победа в продължение на пет мача и се свлякоха до 12-ата позиция в класирането. С успехът \"Челси\" пак се изравни с \"Манчестър юнайтед\", който в неделя гостува на \"Уест Бромич\". В друга част на Лондон мачът на \"Арсенал\" не беше по-лесен. \"Артилеристите\" не оставиха съмнение кой е по-добрият отбор, но не успяха да услеснят срещата и да вкарат повече попадения още преди почивката. Единственият гол вкара Месут Йозил в 23-ата минута след прекрасно изпълнение. Германският национал изстреля топката от воле и не остави шансове на Карл Дарлоу. Много добри възможности пропиляха Джак Уилшър, Ектор Бейерин, както и Александър Лаказет. Успехът спря серията от три мача без победа на \"Арсенал\", в които тимът на Арсен Венгер загуби от \"Манчестър юнайтед\" и направи равенства със \"Саутхемптън\" и \"Уест Хем\". С 33 точки \"артилеристите\" се върнаха в Топ 4 преди \"Тотнъм\" и \"Ливърпул\" да са изиграли своите мачове.", "date": "2017.12.16", "title": "\"Челси\" и \"Арсенал\" постигнаха минимални победи във Висшата лига"}
{"url": "http://www.dnevnik.bg/bulgaria/2017/12/16/3098856_nai-chetenoto_v_dnevnik_-_putnite_globi_i/", "text": "1.  Пътните полицаи вече нямат оправдание да не глобяват през нощта  - 32 829 прочитания 2.  Вътрешният министър най-накрая призна, че в доклада от Турция се споменава \"Булгартабак\"  - 26 142 прочитания 3.  Иво Прокопиев: Корумпираният политически елит ползва \"гражданската конфискация\", за да мачка опонентите  - 24 350 прочитания 4.  Русия финансира сайт с фалшиви новини, обявил смъртните присъди на \"русофоби\" в България  - 24 138 прочитания 5.  Италия обяви енергийна криза, взривът в Баумгартен спря руския газ за още 4 държави в Централна Европа  - 21 994 прочитания 6.  Кой е този цар  - 20 924 прочитания 7.  Комисията за конфискация обяви сделката за \"Каолин\" от 2000 г. за незаконна, за да наложи запори на Иво Прокопиев  - 16 854 прочитания 8.  Полицаите ще получат коледни бонуси за първи път от поне 10 години  - 16 817 прочитания 9.  Иво Прокопиев: На премиера Борисов не му харесва да има независими медии  - 15 618 прочитания 10.  Емил Кошлуков ще е програмен директор на обществения канал БНТ1  - 13 938 прочитания", "date": "2017.12.16", "title": "Най-четеното в \"Дневник\" - пътните глоби и контрабандата с цигари на \"Булгартабак\""}
{"url": "http://www.dnevnik.bg/ot_vas/galeriiotvas/2017/12/16/3098020_chitatelska_fotogaleriia_lesbos/", "text": "От няколко години все се канех да обиколим част от егейското крайбрежие на Турция, както и Лесбос, който е в непосредствена близост до турския бряг. И все нещо пречеше или се случваше… Най-накрая, в началото на септември 2017-та година, натоварихме багажа и тръгнахме. На снимката: Така изглеждаше по-голямата част от пътя през, който се движехме из Турция. С две ленти във всяка посока, с маркировка и знаци… Идеален за изстрадалата душа на българския шофьор.", "date": "2017.12.16", "title": "Читателска фотогалерия: Лесбос"}
{"url": "http://www.dnevnik.bg/sport/2017/12/16/3098863_kralev_obeshta_v_bansko_zdrava_rabota_za_da_ima_novi/", "text": "Спортният министър Красен Кралев обеща здрава работа, за да може Банско да има нови ски съоръжения. Думите му дойдоха по време на церемонията, с която беше открит сезонът в курорта. \"Сигурен съм, че заедно с вас ще работим здраво, за да може в Банско да има нови съоръжения, които да вдигнат още повече престижа на вашия град\", каза Кралев пред присъстващите. Министърът изрази надежда, че от Банско сноубордистът Радослав Янков ще се насочи към олимпийския връх. Курортът  ще приеме състезание от Световната купа от 26 до 28 януари  - десетина дни преди игрите в Пьончан. \"Изключително съм щастлив, че днес отново сме заедно в зимната столица на България за официалното откриване на новия ски сезон. Тази година ни предстоят нови поводи за радост. В Банско ще се проведе втори поред старт от Световната купа по сноуборд и се надявам от него Радо Янков да започне своя път към олимпийското злато\", заяви Кралев. При откриването  от ръководството на ски зоната се оплакаха от  атака от над 500 коментара от фалшиви профили в социалните мрежи .", "date": "2017.12.16", "title": "Кралев обеща в Банско \"здрава работа\", за да има нови съоръжения"}
{"url": "http://www.dnevnik.bg/politika/2017/12/16/3098862_ivan_kostov_da_se_premahne_davnostta_za/", "text": "С идеята да се премахне давността за приватизационните сделки на българското общество се нанесе травма, която не бе нанесена в никоя друга страна в региона. Това коментира в ефир ана \"Дарик\" бившият премиер Иван Костов, при чието правителство бяха извършени ключови приватизационни сделки. Според него с предложението на ГЕРБ за промени в Конституцията в тази посока целият процес по раздържавяване се обявява за престъпен. Оценката на Костов е, че това съсипва авторитета на всички политически сили, тъй като различни правителства са приватизирали. Според него освен това се унищожава авторитета на цялата политическа система и се отнема на бъдещите политици какъвто и да било кураж да поемат рискове. Самата идея българският парламент да преразглежда давностна система, създадена в римското право, ми изглежда нелепа, обясни той и подчерта, че не се притеснява от нищо. Напомни, че процесът е започнал по времето на кабинета \"Виденов\", преминал е през различни други правителства, и е направен, за да може да се установи в страната пазарна икономика и тя да бъде извадена от различни ограничителни списъци в международен план. Обяви, че ще покани на публичен дебат предишния президент Росен Плевнелиев и бившият главен прокурор Никола Филчев, които твърдяли неверни неща за неизгодни за държавата сделки. Щял да предизвика по темата и настоящия премиер, но когато вече не заема поста. Според него твърденията на цитираните личности нямали общо с информацията в официалните документи. Конкретно за най-често споменаваните сделки - за авиокомпания \"Балкан\" и \"Кремиковци\" обясни, че към момента на приватизация дружествата са имали малко активи, но за сметка на това огромни дългове. За колко да се продадат такива дружества, за които са се намерили кандидати, които са поели ангажимент да погасят задълженията, попита риторично той. Който гледа в огледалото за обратно виждане има опасност да катастрофира, обобщи той.", "date": "2017.12.16", "title": "Иван Костов: Да се премахне давността за приватизацията означава всички сделки да се обявят за престъпни"}
{"url": "http://www.dnevnik.bg/biznes/2017/12/16/3098873_do_5_g_se_ochakva_roumingut_na_balkanite_da_poevtinee/", "text": "През май България ще предложи пътна карта за поевтиняване на разговорите в роуминг между шест страни на Балканите, които не са в Европейския съюз - Албания, Македония, Сърбия, Черна гора, Косово, Босна и Херцеговина. Това обяви в ефира на \"Дарик\" българският еврокомисар Мария Габриел. Тя уточни, че с това разговорите няма да станат безплатни подобна на ситуацията в ЕС, но ще поевтинеят. Освен това ще е нужно време за преговори и с мобилните оператори. Даде пример, че този процес е отнел около 10 г. в ЕС и изрази надежда, че след като веднъж този път е изминат, то сега това ще стане наполовина по-бързо. По-скъпи разговори ще водим и с Великобритания, след като страната напусне ЕС, прогнозира още Мария Габриел.", "date": "2017.12.16", "title": "До 5 г. се очаква роумингът на Балканите да поевтинее"}
{"url": "http://www.dnevnik.bg/sport/2017/12/16/3098872_cska_-_sofiia_koi_vsushtnost_e_oshteteniiat_v_macha_s/", "text": "Годината в българския футбол приключи с двубоите от четвъртфиналите за купата. Въпреки това вълненията около  мача между ЦСКА и \"Лудогорец\" (2:1)  продължават. Червените представиха в сайта си видео със серия подбрани моменти от двубоя на \"Българска армия\". Текст към материала няма, а заглавието е: \"Кой всъщност е ощетеният отбор\". Така от ръководството на червените отговаря на  недоволството на \"Лудогорец\" към съдийството на Георги Кабаков . Основните претенции на шампионите са за неотсъден червен картон на Александър Барт при нарушение срещу откъсващия се сам Върджил Мисиджан. Любопитното е, че положението е представено във видеото, като се акцентира на момент от единоборството между двамата. ЦСКА е на полуфинал заедно с \"Левски\", \"Славия\" и \"Ботев\". Жребият ще бъде теглен на 19 декември.", "date": "2017.12.16", "title": "\"ЦСКА - София\": Кой всъщност е ощетеният в мача с \"Лудогорец\" (видео)"}
{"url": "http://www.dnevnik.bg/sport/2017/12/16/3098878_s_gol_na_kristiano_ronaldo_real_specheli_i_svetovnoto/", "text": "Реал\" (Мадрид) завършва 2017 г. със спечелването на пети трофей, след като защити титлата от световното клубно първенство. Носителят на Шампионската лига победи с минималното 1:0 носителя на Копа Либертадорес \"Гремио\". Единственото попадение отбеляза  Кристиано Роналдо  от пряк свободен удар в 53-ата минута. За Роналдо, който преди седмица спечели  петата си \"Златна топка\" , това е четвърти гол във финали през тази година. Той се разписа на два пъти за 4:1 срещу \"Ювентус\" в Шампионската лига и по веднъж в двубоя с \"Гремио\" и Суперкупата на Испания срещу \"Барселона\". Годината е една от най-успешните в историята на Кралския клуб, който спечели титлата и Купата на краля в Испания, Суперкупата на Европа и Испания, както и стана първия отбор, който защитава трофея в Шампионската лига. Сега \"Реал\" е и първият, който печели световното клубно първенство в два последователни сезона. Тимът от Мадрид се изравнява с \"Барселона\" с по три трофея от междуконтиненталната надпревара. През целия двубой тимът на Зинедин Зидан имаше надмощие, докато съперникът му от Бразилия не успя да отправи нито един точен удар към вратата на Кейлор Навас. През първата част добри шансове се откриха пред Иско и Бензема, но те не вкараха. В началото на второто полувреме Роналдо сам си спечели свободен удар на около 22-23 метра от голлинията и го превърна в попадение. Португалецът стреля много силно и точно, но имаше и късмет, след като Лукас Бариос на стената се наведе в последния момент. За Зидан, който застана начело на  \"Реал\"  преди по-малко от две години, това е седма купа в треньорската му кариера. В двубоя за третото място, по-рано през деня, мексиканският \"Пачука\" победи с 4:1 \"Ал Джазира\". Мексиканците поведоха чрез Урета в 37-ата минута, а Ал Шамси изравни в началото на второто полувреме. Последваха три безответни гола за \"Пачука\", които решиха спора. Хара вкара в 61-ата минута, а Де Ла Роса направи 3:1 в 79-ата. Крайното 4:1 оформи Сагал от дузпа шест минути преди края.", "date": "2017.12.16", "title": "С гол на Кристиано Роналдо \"Реал\" спечели и световното клубно първенство"}
{"url": "http://www.dnevnik.bg/sport/2017/12/16/3098883_siti_premina_s_lekota_prez_totnum_za_16-ata_poredna/", "text": "Манчестър сити\" увеличи победната си серия във Висшата лига на 16 успеха. \"Гражданите\" буквално се подиграха с \"Тотнъм\", който беше считан за един от отборите, които могат да отправят по-сериозно предизвикателство към състава на Пеп Гуардиола. Това не се случи и в нито един момент от двубоя на \"Етихад\" \"Сити\" не изпусна контрола, побеждавайки с 4:1. Илкай Гюндоган се разписа преди почивката, а през втората част Кевин Де Бройне и Рахийм Стърлинг на два пъти оформиха разгрома. Почетното попадение за \"шпорите\" вкара Кристиан Ериксен в 92-ата минута. След 18 мача \"Сити\" има 56 отбелязани гола (3.11 средно на мач), а е получил едва 12 в собствената си мрежа. Преди неделния мач на \"Манчестър юнайтед\" с \"Уест Бромич\" на \"Де Хоутърнс\" \"гражданите\" увеличиха аванса си на върха на 14 точки. \"Тотнъм\" остава на седмо място, на две точки зад градския си съперник \"Арсенал\", който е четвърти. Пеп Гуардиола направи четири промени в състава, който  победи с 4:0 \"Суонзи\" преди няколко дни и счупи рекорда за поредни победи във Висшата лига . Испанецът пусна от първата минута Кайл Уокър, Илкай Гюндоган и Лирой Сане, вместо Данило Бернардо Силва и Давид Силва. Испанският плеймейкър не игра \"заради лични причини\", обясниха от клуба. В състава на \"шпорите\" също имаше три промени Киърън Трипиър, Муса Дембеле и Деле Али започнаха вместо Серж Орие, Муса Сисоко и Ерик Ламела. От началото \"Тотнъм\" показа, че подходът на гостите няма да се различава много от този на останалите тимове, които играха напоследък с лидерите, и се затвори в собствената си половина. \"Шпорите\" трудно изнасяха топката, а високата преса, която наложиха \"гражданите\" доведе до сериозни трудности при изнасянето на топката. Централните защитници Вертонген и Дайър често ритаха безцелно напред. В 13-ата минута домакините откриха след като Илкай Гюндоган се възползва от лоша подредба на \"Тотнъм\" при корнер. Еляким Мангала увлече двама играчи в бяло със себе си, с което отвори коридор за германския национал, а Хари Уинкс не блокира неговото нахлуване. Гюндоган стреля с глава и не остави шансове на Юго Лорис – 1:0. Чак след първите 20 минути \"шпорите\" опитаха да излязат от пресата на съперника си и пробваха да направят такава. \"Сити\" обаче много умело излизаше от трудните ситуации и нито за момент не изглеждаше опрян до стената. В 21-ата минута гостите имаха късмет, че съдията  Крейг Поусън  не даде дузпа за \"гражданите\", когато Дани Роуз изблъска Мангала в наказателното поле. Минута по-късно \"Сити\" излезе много умело от пресата на съперника си и организира бърза контраатака, при която буквално с три паса Агуеро се озова на стрелкова позиция. Ударът на аржентинеца беше спасен от Лорис, а при добавката Стърлинг стреля над вратата. До края на първата част лидерът във Висшата лига пропусна още два много добри шанса да удвои аванса си. Първо Де Бройне изведе Сане сам срещу вратаря, но германецът си поведе лошо и Лорис се намеси. Секунди по-късно Агуеро стреля встрани. Едва в 35-ата минута \"Тотнъм\" отправи опасен удар чрез Хари Кейн, но той беше в аут. За капак играта на нападателя на \"шпорите\" не само, че не вървеше, а той дори отнесе тежък шут в главата от Николас Отаменди в борба за топката. След почивката доминацията на \"Сити\" продължи като \"Тотнъм\" продължаваше да няма никаква идея как може да притисне лидерът във Висшата лига. Първият точен изстрел за хората на Маурисио Почетино дойде едва в 55-ата минута. За първи път през сезона \"шпорите\" не успяха да отправят точен удар толкова много време. През втората част притежанието на топката беше в полза на \"Тотнъм\", но това беше единственият показател, по който тимът от Северен Лондон беше пред \"гражданите\". \"Шпорите\" опитаха да играят футбол и да изнесат действията по-далеч от собствената си врата, но не им се получи. Звездата на тима Деле Али се отърва щастливо от червен картон след много грубо влизане в краката на Де Бройне, което можеше да завърши и по-тежко за белгиеца. Това обаче не попречи на плеймейкъра на \"Сити\" да се разпише в 70-ата минута. Бърза контраатака намери Гюндоган в центъра, той пусна наляво за Де Бройне, който влезе в наказателното поле и с мощен удар с левия крак прати топката за втори път зад Лорис. Пет минути по-късно отново  Де Бройне  беше в центъра на събитията, след като сънародникът му Ян Вертонген го събори в наказателното поле, а Поусън даде дузпа за \"Сити\". Резервата Габриел Жезуш застана зад топката, но изстрелът му срещна десния стълб на Лорис. При добавката пък Стърлинг не уцели очертанията на вратата. Английският национал все пак се реваншира в 80-ата минута, правейки резултата 3:0. Лирой Сане получи хубав пас в наказателното поле и без да се бави подаде на непокрития Стърлинг, който на празна врата нямаше проблем да се разпише. В реално време останаха съмнения за засада, но повторенията ги опровергаха. До края на мача Гуардиола направи смени, за да освежи тима си, намирайки шанс да даде дебют и на 17-годишния халф Фил Фоудън. Талантът, който записа минути в Шампионската лига, за първи път игра във Висшата лига. В 89-ата минута падна и четвърти гол за \"гражданите\", който отново беше дело на Стърлинг. Той се възползва от грешка на Дайър, промуши топката под краката на Лорис и на празна врата направи 4:0. За английският национал това е 15-и гол във всички турнири от началото на сезона, като Стърлинг се радва на най-добрата кампания в кариерата си. В триминутното продължение \"Тотнъм\" успя да вкара почетен гол чрез Ериксен с едва втория си точен удар в мача. Статистическите показатели след мача само затвърдиха доминацията на \"гражданите\", които изглеждат неудържими на този етап от сезона. Тимът на Гуардиола имаше 20 удара, от които 11 бяха точни. Гостите от Лондон отправиха само два точни от общо седем шута за 90 минути. \"Сити\" очаквано имаше предимство и в притежанието на топкат, както и броя на пасовете – 453 срещу 413. Вратарят на \"гражданите\" Едерсон завърши с 26 точни подавания, повече от Деле Али (17) и Кристиан Ериксен (24).", "date": "2017.12.16", "title": "\"Сити\" премина с лекота през \"Тотнъм\" за 16-ата поредна победа"}
{"url": "http://www.dnevnik.bg/bulgaria/2017/12/16/3098363_policaite_s_nai-malki_zaplati_i_raboteshtite_na_teren/", "text": "След като в бюджета за 2018 г. бяха предвидени 55 млн. лв. повече за служителите в МВР, ведомството вече е готово с промяна в наредбата за заплатите с актуализирано основно възнаграждение на различните длъжности в системата. От нея се вижда, че полицаите с най-ниски заплати и тези, които работят на терен, ще получават от следващата година по-високи заплати. За полицейските шефове увеличение не е предвидено. Проектът на наредбата е публикуван за обществено обсъждане на портала strategy.bg за срок от 14 дни. Краткият срок за консултации вносителите аргументират с това, че законът за бюджета, както и подзаконовите нормативни актове, трябва да се прилагат от 1 януари 2018 г., През следващата година с непроменени заплати ще бъдат главният секретар на МВР и заместникът му, както и всички полицаи в главните дирекции на МВР и всички директори и началници, независимо от структурата, в която работят. Без увеличение са и разследващите полицаи, с изключение на тези от районните управления в София и разследващите полицаи към отделите в СДВР. При някои длъжности увеличението е минимално или 10 лв. - като за разузнавачите трета степен в столичната полиция например. Най-сериозно ще бъдат повишени заплатите на държавните служители със средно образование, т.е. тези, които работят на терен. При тях увеличението е около 15%. Това са началник на противопожарен участък, младши експерт, разузнавач, полицейски инспектор, инструктор, а също старши полицаи, пожарникари. С около 40 лв. ще е увеличението на професорите, доцентите, преподавателите, асистентите и главните асистенти в Академията на МВР. Проектонаредбата предвижда увеличение на възнагражденията и за назначените на трудов договор в системата. Там заплатата е определена в границите на начална и максимална. С различно увеличение на максимално възможната заплата и без промяна на началната са парламентарният секретар, съветникът на министъра, както и началниците на клиники, лекари, фармацевти, счетоводители, юристконсулти, преводачи, психолози и др. Сред тях са и работещи на трудов договор в системата на силовото ведомство. С увеличение и на началната и на максималната заплата са управителите на спорните дейности, общежития, учебни бази, столови, хижи, технически изпълнители, домакини, деловодители, магазинери, сервитьори, касиери, продавачи на бюфет или на книги, бояджии, бръснари, фризьори, дърводелци, заварчици, готвачи, сладкари, сарачи, шивачи и др. Синдикатите в МВР обаче показаха, че а обещаните увеличения определиха като гавра. Вчера стана известно, че следващият им протест ще е в първия ден от масовите пътувания в чужбина за Коледа - 22 декември. Тогава се очаква полицаите да протестират на граничните пунктове с Гърция, Македония и Румъния. Денят е професионалният празник на граничните полицаи. Работата на пунктовете няма да спира, тъй като служителите на МВР нямат право да протестират, докато са на работа, обясниха от синдикатите. Почиващите в тези дни обаче ще застанат пред самите ГКПП-та и това може да предизвика голямо забавяне на трафика. Още през лятото те обещаха, че протести ще има на всеки празник в МВР, докато ръководството не удовлетвори трите им искания - увеличение на заплатите с най-малко 15%, обвързване на основното възнаграждение със социално измерим показател и изготвянето на нов закон с участие на служителите на вътрешното министерство. Те предупредиха, че протестите ще продължат и по време на европредседателството на страната, което започва от началото на следващата година. Повече четете  тук . Така се стигна и до въпросното увеличение на бюджета на МВР с 55 млн. лв. за заплати, те обаче бяха определени от синдикатите с думата \"гавра\". Тогава министърът на вътрешните работи обясни, че няма пари за увеличение с 15% на всички заплати и Той твърдо заяви и че най-ранният момент за повишението е началото на 2018 г., а не с обратн а дата от началото на 2017 г., каквото е желанието на синдикатите. Повече вижте  тук . Преди дни стана известно, че полицаите ще получат  коледни бонуси, които не са раздавани от 10 години  - според вътрешния министър Валентин Радев, или от времето на управление на премиера Иван Костов - според източници на \"Дневник\" в системата. Някои от полицаите приеха новината за бонусите като опит да бъдат потушени протестите по време на европредседателството. Запитан вчера за настроенията сред полицаите за бонусите, главният секретар на МВР Младен Маринов обяви, че не ги приема като търговска сделка. \"Има средства, които могат да се разпределят и са разпределени, според нас, по най-добрия начин към служителите, които ежедневно изпълняват полицейска дейност\", коментира той.", "date": "2017.12.16", "title": "Полицаите с най-малки заплати и работещите на терен ще получат повишение, за шефовете няма"}
{"url": "http://www.dnevnik.bg/analizi/2017/12/16/3095064_kakvo_ni_chaka_v_sveta_sled_istinata/", "text": "Известно е, че нападението е най-добрата отбрана и че крадецът вика дръжте крадеца, за да се измъкне. У нас медиите на Кой гръмогласно обвиняват тези, които се борят с вездесъщия олигарх, че те били служели на олигархията. Комунистите твърдяха, че западната демокрация била фалшива, за разлика от \"народната демокрация\", т.е. от еднопартийната диктатура. Но пропагандата по онова време, преди падането на Желязната завеса, беше гротескно елементарна, така че за мислещите хора беше много лесно да отличат лъжата от истината. Днес в \"следистинската\" епоха (post-truth epoch), в епохата на виртуалната реалност, нещата не са толкова прозрачни. Фалшивите новини, които понякога са трудно отличими от истинските - те могат да бъдат дори фалшиви видео репортажи, се разпространяват светкавично и неясно откъде, понякога наистина като вирусна епидемия ( има вече и дума \"viral\" за това светкавично разпространиение на послания чрез Tуитър или Фейсбук).  Фалшивите новини са по-голяма заплаха за демократичния свят, за демокрацията изобщо, от класическата военна заплаха на диктатурите. Ефектът от хибридната война е невидим — като радиация след скрит от света ядрен взрив. Но фалшивите новини рушат демокрацията, защото разклащат доверието в свободната преса. А свободната преса, свободата на словото е основен стълб на демокрацията.  Фалшивите новини дезориентират хората както чрез така наречения \"спуфинг\" може да се манипулира GPS навигацията — например телефонът ви твърди, че сте на летище Внуково, ако се доближите до Кремъл. Фалшивите новини ни дезориентират в по-опасен смисъл — дезориентират ни в пространството на нашата собствена умствена дейност. Тръмп нарича фалшиви всички новини, които не му изнасят. Същевременно той наскоро ре-туитна ислямофобски пропагандни видеа на крайнодясна британска група, с което разгневи британското правителство. Путинова Русия разполага с цели армии от \"бойци на тихия фронт\", които целенасочено създават фалшиви новини и така подкопават западната демокрация. Вече са старомодни политиците и идеолозите, които просто тълкуват фактите както на тях им изнася, както дяволът чете Евангелието. Новите радикални политици и идеолози, които се борят срещу \"злините на либералната демокрация\" направо създават фалшиви новини. Не си губят времето с изопачаване на фактите, а произвеждат \"алтернативни факти\".  Лошото е, че има милиони хора по света, които жадно поемат фалшиви новини, алтернативни факти и конспиративни теории.  Този вирус ни прави неспособни да различим лъжа от истина и така де факто убива истината. Знаем отдавна, че жълтата преса, таблоидите, например \"Нешънъл енкуайърър\" — имат далеч по-високи тиражи от сериозните информационни издания като да кажем \"Ню Йорк Таймс\". Но интернет създаде неограничени възможности за разпространяване на всякакви провокации, малоумни теории и нагли лъжи, които ни заливат от сутрин до вечер в електронното пространство. Струва ми се, че все повече хора живеят в някакъв измислен (за съжаление най-често не от тях самите) след-истински свят. Както казваше Т.С.Елиът:  При целия неограничен достъп до информация в електронното пространство, хората днес не са станали по-информирани и умни, отколкото бяха преди четвърт век, в пред-информационната епоха. Разликата между факти и конспиративни теории може да ни се струва очевидна, но не е точно така. Хората не са напълно рационални същества. Напротив, подсъзнателната и емоционалната ни мотивация е по-силна. Хората предпочитат да виждат това, което им се иска да видят, а не това, което е очевидно и логично. А днес разпространяването на конспиративни теории е толкова лесно във виртуалния свят.  Ето тук например страница на Обществото на вярващите, че земята е плоска:  https://www.tfes.org / Тази \"научна вяра\" изглежда има доста последователи - и то през 21-ви век, когато хиляди спътници обикалят планетата. Връщаме ли се в пред-колумбовата и пред-магеланова епоха, когато земята е била плоска и е била населена с триглави лами и зли духове?  В ново време на войни между религиозни фанатици, време на масова вяра в рептили, илюминати и зелени човечета? Лошото е, че паралелно със забележимото масово оглупяване на хората, машините стават все по-умни. Те вече ни вземат работата, упътват ни както по магистралите на света, така и по личните ни житейски пътища, бият ни на шах, вземат решения вместо нас. Машините започват да мислят вместо нас, докато ние сърфираме из нета. Дали в един момент няма да им станем излишни?  Разбира се това звучи като научна фантастика, но промените в днешния свят стават все по-бързи и непредвидими. Не звучеше ли до скоро като научна фантастика електрически коли и летящи таксита не само да ни показват пътя, но сами да ни возят? Но заедно с тези главоломни научни постижения и когато на практика всички грамотни хора имат достъп до цялата световна информация, все повече хора вярват, че земята е плоска и че ни управляват хора-гущери. Разбира се засега не машините, а крадецът, който вика дръжте крадеца, както и политикът-популист, който атакува либералната демокрация, сa тези, които се възползват от оглупяването на хората в следистинската епоха. Понякога се учудваме на наивността на тези възрастни хора, които хвърлят парите си през балкона на телефонни измамници. Но има далеч по-големи измамници. И не рискуваме ли всички да станем техни жертви, ако спрем да отличаваме фактите от лъжите?", "date": "2017.12.16", "title": "Какво ни чака в света след истината"}
{"url": "http://www.dnevnik.bg/politika/2017/12/16/3098429_bsp-sofiia_organizira_konferenciia_za_budeshteto_na/", "text": "БСП-София организира днес конференция на тема \"Лявото: вчера, днес и утре\". Събитието, което е посветено на 126 години от създаването на Софийската градска организация и 150 години от рождението на Георги Кирков, ще бъде открито от лидера на столичните социалисти Калоян Паргов. В конференцията ще участват проф. Васил Проданов, проф. Румен Гечев и проф. Искра Баева. Депутатът от БСП проф. Иво Христов ще говори на тема \"Що е то \"ляво\" в 2017 у нас\".", "date": "2017.12.16", "title": "БСП-София организира конференция за бъдещето на лявото днес"}
{"url": "http://www.dnevnik.bg/photos/2017/12/16/3098401_fotogaleriia_igrachkite_na_prababite_kogato_sa_bili/", "text": "Играчки от първата половина на ХХ век ще могат да разгледат посетителите на Националния политехнически музей. Днес беше открита гостуващата изложба на Исторически музей – Попово, \"И ние бяхме деца\", която може да бъде видяна до края на януари 2018 година.", "date": "2017.12.16", "title": "Фотогалерия: Играчките на прабабите, когато са били деца"}
{"url": "http://www.dnevnik.bg/razvlechenie/2017/12/16/3097962_zashto_zavurzvaneto_na_novi_priiatelstva_stava_vse/", "text": "Хората са социални същества и редовното общуване с близки и приятели  доказано е един от основните фактори за здраве и дълголетие . Ново британско проучване обаче установява, че един от осем души във Великобритания изобщо няма близки приятели, а завързването на нови приятелства става все по-трудно и рядко с напредването на възрастта, съобщава \"Хъфингтън поуст\". Проучването е проведено от фондация Relate. Ръководителят й Мартин Бъроу пояснява, че една от основните причини за социална изолация на хората може да се окаже  , а голяма част от възрастните попадат в нея - работа, домакинстване, сън и евентуално грижа за деца. На този фон приятелствата изпадат на все по-ниски позиции сред приоритетите, установява анкетата, а новите познанства изобщо не се гледат като на възможност за нови близки приятелства. Много по-лесно е да спечелиш приятели като дете и затова оттогава са най-трайните отношения, макар че и те често залиняват, обобщават от организацията. Фондацията, която предлага консултации за семейства и самотни хора, дава пет съвета за това как възрастен човек може да спечели нови приятели: Звучи като клише и не като нещо, което е лесно да се направи, особено щом рутината е основна пречка на приятелствата. Но точно затова е вярно, настояват от организацията. Изисква се усилие да се разчупи поне малко рутинния режим на живот, като се намерят нови интереси, клубове и места за прекарване на свободното време. Така човек може да разшири и кръга на контактите си, защото в противен случай в свободното си време ще прави все едни и същи неща с едни и същи хора и на едни и същи места, докато в крайна сметка и развлечението и приятелствата не се превърнат в част от рутината, предупреждават специалистите. Един от големите проблеми в комуникацията на порасналите хора е, че стават взискателни към компанията си и изграждат определен идеал за типа хора, с които предпочитат да общуват. Това обаче силно ги ограничава в търсенето на нови приятели, а пък разнообразието идва точно от изненадващите и различни от обичайните хора в живота им. Там е и тайната на децата в лесното сприятеляване - нямат предразсъдъци и изисквания към другите, готови са да дадат шанс на всекиго. Съветът на фондацията към порасналите е и те да дават повече шанс на непознатите. За много хора, особено пък за британците, които са възпитани във въздържаност, мисълта да направят първата крачка с непознат, е скандална. Но ако търсят нови приятели, трябва да демонстрират интерес и дори понякога първи да предлагат срещи и занимания, подсказват от Relate. Хората, които винаги чакат инициативата да дойде от другите, може да чакат до безкрай, особено ако заради рутината си, изглежда че са постоянно заети и недостъпни. Това също е заимствано от начина, по който действат децата в отношенията си - ако някой им е интересен и искат да го виждат, просто го канят и не се притесняват дали не досаждат. Онлайн комуникацията е страхотен начин за поддържане на връзката със стари приятели и добра първа крачка с потенциални нови, но не е достатъчна, казва Мартин Бъроу. Срещите на живо все още имат далеч по-голяма стойност за изграждането на взаимоотношения с някого, дори и това да става рядко и бавно. Разбира се, ако личните срещи са по-често, ще е и по-бързо. Винаги си струва човек да полага усилия в поддържането на приятелствата си, а ако социалният ви живот се е стеснил прекалено много и чувствате самота, точно старите приятелства може да са най-лесни и приятни за подновяване, съветват от фондацията за консултация на човшките взаимоотношения. Дори най-добрите приятелства от детството се разпадат при различни обстоятелства, но пък лесно се съживяват, ако поне една от страните иска това.", "date": "2017.12.16", "title": "Защо завързването на нови приятелства става все по-трудно с възрастта"}
{"url": "http://www.dnevnik.bg/zelen/2017/12/16/3097460_fotogaleriia_elenut_skitnik_v_iztochni_rodopi/", "text": "За любителите на природата животните и дивият свят около нас са източник на вдъхновение и любопитство. За учените и експертите, които се занимават с проучване и опазване им, дивите животни често предизвикват наличните научни знания и се превръщат в неизчерпаем извор на нова информация и открития. Модерните технологии помагат все повече да се доближим до тях без да се натрапваме и безпокоим. Позволяват да надникнем в скрития живот на дивите обитатели и да запълним липсващите ни познанията за различните видове, сложните и все още непроучените взаимодействия и отношения между тях и заобикалящата ги среда. На картата се вижда точките (фиксове), изпратени от предавателя. Това саданните за деня, в който са направени и снимките на вълка на фотокапана.", "date": "2017.12.16", "title": "Фотогалерия: Еленът скитник в Източни Родопи"}
{"url": "http://www.dnevnik.bg/sviat/2017/12/16/3098248_zaradi_korupciiata_v_ukraina_vse_poveche_jiteli/", "text": "Този месец Киев се превърна в сцена на нещо като драма с елементи на фарс, в центъра на която беше Михаил Саакашвили - бившият грузински президент, превърнал се в украински дисидент. Саакашвили беше поканен в Украйна през 2015 г. от новоизбрания президент Петро Порошенко, за да асистира в трансформирането на бившата съветска република в демокрация от западен тип, способна някой ден да се присъедини към ЕС. Сега Порошенко прави всичко по силите си да вкара в затвора или да депортира своя бивш съюзник - и няколко пъти не успя, благодарение на демонстрациите на привържениците на Саакашвили, а накрая - на съдебно решение. Саакашвили, който поведе революция в Грузия, сега се стреми да направи същото в Украйна. Опитите му за тази цел бяха безплодни, докато правителството не го лиши от украинското му гражданство, докато беше в чужбина, после се опита да го арестува по съмнителни обвинения в заговор с проруски олигарх. Последвалият в резултат уличен театър -  в един момент Саакашвили  беше извлечен от полицейски микробус от свои привърженици - че правителството на Порошенко, което обеща да сложи край на ендемичната корупция, тормозеща Украйна, откакто стана независима през 1991 г., вместо това се е превърнало в основна пречка за реформите. Докато полицията преследваше Саакашвили, привърженици на Порошенко провеждаха тиха, но с по-осезаеми последици кампания срещу депутати реформатори, както и срещу Националното антикорупционно бюро (НАБУ) - агенция, създадена със западна подкрепа. Секретно разследване срещу висш имиграционен служител беше осуетено, а домовете на няколко антикорупционнни служители и техни роднини бяха обискирани от полицията. Силните протести на ЕС, Държавния департамент на САЩ и Международният валутен фонд забавиха тази офанзива. Но Порошенко изглежда е пресметнал, че нито западните лидери, нито украинците, които свалиха от власт последния, зрелищно корумпиран президент, ще му потърсят сметка - заради продължаващия конфликт на Украйна с подкрепяните от Русия сепаратисти в източните области. Тази война продължава да тлее, макар и на по-ниско равнище: тази седмица ООН съобщи, че 15 цивилни са загинали при почти ежедневни сблъсъци от средата на август до средата на ноември. Доколкото изобщо обръща внимание на Украйна, американски пратеник се опитва да превърне руско предложение за миротворци в жизнеспособен план за умиротворяване на региона. Държавният секретар Рекс Тилърсън вижда в евентуална договореност за сигурността в Украйна предпоставка за нормализиране на отношенията с режима на Владимир Путин. Подобна сделка би помогнала за стабилизиране на Украйна. Но докато тя не успее да прочисти институциите си и най-сетне да приеме върховенството на закона, ще остане дълбоко уязвима за руска диверсия. Засега явната защита на Порошенко на стария корумпиран ред засилва обществената симпатия към Русия и нейните марионетки. Със сигурност никой не се радва повече на драмата със Саакашвили, отколкото президентът Путин, който вчера с крокодилски сълзи каза \"колко е тъжно да се гледа всичко това\". САЩ и ЕС разполагат със значителни лостове за влияние върху Порошенко, който все още иска оръжия за отбрана от Вашингтон и пътна карта зачленство в ЕС. Те трябва да настояват той да спре да атакува антикорупционните разследващи и да създаде специален антикорупционен съд. Междувременно украинският лидер би трябвало да си направи услуга и да спре да преследва Саакашвили. Тази кампания може само да помогне на грузинеца да сбъдне неблагоразумната си мечта да стане революционен лидер - или мъченик. /БТА", "date": "2017.12.16", "title": "Заради корупцията в Украйна все повече жители симпатизират на Русия"}
{"url": "http://www.dnevnik.bg/sport/2017/12/16/3098157_fotogaleriia_zimnata_mechta_na_pekin_i_predstavianeto/", "text": "Танцьори приветстват представянето на логата за зимните олимпийски и параолимпийски игри в Пекин през 2022 г.", "date": "2017.12.16", "title": "Фотогалерия: \"Зимната мечта\" на Пекин и представянето на логото за игрите през 2022 г."}
{"url": "http://www.dnevnik.bg/evropa/novini_ot_es/2017/12/16/3096970_makar_i_s_nov_premier_polsha_trudno_shte_smekchi_tona/", "text": "Новия полски премиер е изправен пред трудната задача да балансира в опит да възстанови влошените отношения с Европейския съюз без обаче да отдалечи ключовите за правителството евроскептични избиратели, пише \"Ройтерс\". Получилият образованието си на Запад  бивш банкер  говори свободно немски и английски език. Матеуш Моравецки положи клетва в понеделник,  заменяйки Беата Шидло , която стана вицепремиер. Всеки компромис, който направи в опит да подобри връзките с Брюксел, според когото управляващата партия Право и справедливост е заплаха за демокрацията, рискува да разочарова традиционните й поддръжници католици. Все още обаче не е ясно колко далече са готови да стигнат 49-годишният Моравецки и неговата партия, доминирана от бившия премиер Ярослав Качински, за да удовлетворят Брюксел. \"Идеята да изградиш международно доверие изглежда рационална\", казва Ярослав Флис, социолог в Ягелонския университет. \"Подобни действия обаче ще бъдат в пълен контраст с това, което Матеуш Моравецки ще трябва да прави в страната си, за да не позволи \"Право и справедливост\" да понесе загуби\", допълва той. Партията отблъсна много хора в Полша и в чужбина с националистическата си реторика и с промените в държавните институции, които според ЕС подкопават законодателството на съюза. Европейската комисия започна разследване на правовия ред в страната през януари 2016 г., а  Европейският парламент стартира процес , който може да лиши Полша от правото й на глас в блока. Всяка надежда, че назначаването на Моравецки е знак за промяна в курса по волята на \"Право и справедливост\", бе смачкана миналата седмица, когато  долната камара на полския парламент одобри  промени в съдебната система въпреки критиките на ЕС. Промените дават на парламента, доминиран от \"Право и справедливост\", де факто контрол върху избора на съдии. Търсене на знак Лидерите на ЕС, които търсят сигнали за плановете на Моравецки, вероятно не са били особено успокоени от коментарите на Моравецки след назначаването му. Той даде ясно да се разбере, че подкрепя твърдата линия към ЕС и вярва в традиционната визия на \"Право и спаведливост\" за полската държава. \"Ние искаме да трансформираме Европа, това е моята мечта, да я рехристиянизираме\", каза Моравецки по католическото радио \"Мария\". \"Ние искаме Полша да бъде силна, но и да се придържа към... християнските ценности. Ние ще ги защитаваме срещу лаиците и задълбочаващото се консуматорство\". Попитан за искането на френския президент Еманюел Макрон на Полша да бъдат наложени санкции заради подкопаването на демократичните правила, Моравецки отговори, че няма да се поддаде на изнудване. В коментари пред парламента във вторник премиерът намекна, че Полша може да бъде по-отстъпчива  в конфликта с Брюксел за изсичането на вековна гора , което според Съда на ЕС противоречи на еврозаконодателството. Но по думите му полските национални интереси са на първо място в дебата за бъдещето на ЕС и той \"с цялото си сърце\" подкрепя реформите на \"Право и справедливост\" в съдебната система. Ярослав Качински, който бе премиер от юли 2006 г. до ноември 2007 г., е смятан за властта зад партията и за основен фактор във взимането на решения в Полша. Колко пространство за маневриране ще остави това на Моравецки предстои да стане ясно. Бившият полски президент Лех Валенса, който е критик на \"Право и справедливост\", смята, че нищо съществено няма да се промени. \"Циркът ще си остане същият, само клоуните са си сменили ролите\", коментира Валенса в \"Туитър\". Назначаването на Моравецки, чийто баща е основал и ръководил радикално разклонение на профсъюза \"Солидарност\" през осемдесетте години, изглежда от части е замислено, за да представи ново лице на Полша пред ЕС. Шидло на моменти отговаряше доста гневно на критиките на ЕС и по време на управлението й отношенията с блока се изостриха. Миналия месец тя заяви, че Полша иска да бъде сигурна, че християнските традиции  не са обект на \"идеологическа цензура\" в ЕС . Заедно с Унгария, Полша отказа да изпълни квотата си за бежанци от Сирия и от други страни, които пристигат в Европа от 2015 г. с оправданието, че мюсюлманските имигранти са заплаха за националната й сигурност и стабилност. Подобни коментари се харесват на ядрото избиратели на \"Право и справедливост\" и правителството на Шидло, което обеща щедри социални плащания и защита на традиционните християнски ценности, бе е едно от най-популярните в Полша след края на комунистическото управление през 1989 г. Икономиката  Макар да е относително нов в политиката, откакто стана финансов министър през 2016 г. Моравецкиима значителни икономически постижения. Председателят на Европейския съвет Доналд Туск, който е поляк, приветства сигналите, че Моравецки е либерален икономист и иска по-добри отношения с ЕС. Планът за икономически стимули на премиера, обявен през 2016 г., обаче стана обект на критики от страна на икономисти, според които той е силно зависим от частните инвестиции, които в Полша, въпреки икономическия растеж, са твърде ниски. \"Това, което според Моравецки е решение, означава повече политическо влияние в икономиката и е опасно\", коментира Лешек Балцерович, бивш финансов министър. Всеки намек за протекционизъм също вероятно ще разтревожи лидерите на ЕС, които се стремят към премахване на търговските бариери. Моравецки определи приватизацията на държавните компании като трагедия и каза, че ще даде повече власт на вътрешния капитал за сметка на чуждестранните инвеститори. В коментари пред парламента във вторник той посочи, че  икономическата политика не трябва да се променя .", "date": "2017.12.16", "title": "Макар и с нов премиер, Полша трудно ще смекчи тона към ЕС"}
{"url": "http://www.dnevnik.bg/zdrave/2017/12/16/3098611_moratoriumut_nad_novi_lekarstva_ne_bil_razbran_dobre/", "text": "Мораториумът над нови лекарства не е бил разбран добре, заяви в студиото на \"Дарик радио\" депутатът от ГЕРБ и председател на Народното събрание Цвета Караянчева. Според нея този дебат не е трябвало да се превръща в \"политически\", а да бъде експертен. Тя увери, че решенията за лекарства на онкоболни няма да се променят съществено и ако лекарска комисия прецени, че \"дадена молекула\" е последният шанс за пациент, тя ще бъде купена. Засега не смятаме да преразгледаме мораториума, каза Караянчева в обзорното предаване на \"Дарик радио\" \"Годината\". Вчера премиерът Борисов, след масовото недоволство, обяви,  че е склонен \"да преразгледа\" забраната . Депутатът от ГЕРБ определи \"разединение\" като думата на 2017 г. В коментар за заплахата на коалиционния партньор в лицето на Валери Симеонов да престане \"да слуша и папка\", ако не бъде разширена концесията на \"Юлен\" в Банско на заседанието на правителството на 28 декември, тя заяви, че трябва да има дебат и да се чуе и гласа на природозащитниците. \"Съжалявам, че те не дойдоха на кръглата маса\", каза Караянчева. Тя обеща, че ГЕРБ ще се опита да намали субсидията на партиите с поправка в Закона за политическите партии.", "date": "2017.12.16", "title": "Мораториумът над нови лекарства не бил разбран добре, смята Цвета Караянчева"}
{"url": "http://www.dnevnik.bg/bulgaria/2017/12/16/3098616_magistratite_shte_vzemat_po_polovin_zaplata_koleden/", "text": "Магистратите ще получат по около половин заплата коледен бонус. Това се разбра от думите на Боян Магдалинчев, представляващ Висшия съдебен съвет пред \"Дарик\". Парите идвали от икономии от напуснали служители и от болнични и така се стигнало до бонус от 43.7% от съответната заплата. Според Магдалинчев докладът на Европейската комисия от ноември е показал, напредък в работата на съдебната система спрямо ситуацията през януари и това показвало, че вероятно е време наблюдението от страна на Брюксел да бъде преустановено. И през следващата година ще трябва да се търси решение на битовите проблеми на няколко съдилища, обясни Магдалинчев. Очаква се след ремонт на сградата до Римската стена в София да приеме Административен съд София-град и Административен съд София-област. Обясни, че най-добрият вариант е да се построи нова съдебна палата, което можело да стане и ако се съберат всички пари, платени за наеми през последните десет години. Във Варна също имало голям проблем с помещенията, с които разполагат съдилищата и се очаква бившата сграда на голяма болница да поеме по-голямата част от съдиите.", "date": "2017.12.16", "title": "Магистратите ще вземат по половин заплата коледен бонус"}
{"url": "http://www.dnevnik.bg/biznes/2017/12/16/3098630_do_20_shteli_da_se_sviiat_zagubite_na_piteina_voda_do/", "text": "Министърът на регионалното развитие Николай Нанков очаква между 15 и 45% редуциране на загубите на вода в дългосрочен период, а между 5 и 20 % в краткосрочен в следващите пет години, имайки предвид одобрените планове за инвестиции на съответните ВиК дружества. Вчера енергийният регулатор одобри поскъпването на водата в 14 области заради нуждата от инвестиции, които да спрат загубите на вода по тръбите. Два са основните компонента, които влияят на поскъпването в момента – първо, имаме нормативна промяна от 2015 г., с която се въведе статута на единната цена на водата на обособената територия, обслужвана от един ВиК оператор, обясни министърът пред \"Нова телевизия\".  По повод протестите от страна БСП срещу поскъпването на водата министърът обясни, че през 2015 г., когато са приети законовите промени, на базата на които в момента поскъпва водата, че приемането на новата уредба е станало с гласовете на тези, които в момента \"бутат протестите\". Нанков обясни и че от 2010 г. досега само ВиК операторите са инвестирали над 500 млн. лева в инфраструктурата, а по бизнес план остава да инвестират още 320 млн. лева. Той поясни, че там, където няма канализация водата е по-евтина, защото хората не плащат за отвеждането на отпадни води и тяхното пречистване. Министърът уточни, че КЕВР ще следи дали се изпълняват одобрените инвестиционни планове на дружествата като на всеки три месеца ще се прави мониторинг.", "date": "2017.12.16", "title": "До 20% щели да се свият загубите на питейна вода до 5 г."}
{"url": "http://www.dnevnik.bg/bulgaria/2017/12/16/3098664_tursiat_se_246_voenni_za_suhoputnite_voiski/", "text": "Командването на Сухопътните войски обяви конкурс за попълване на 246 вакантни войнишки длъжности във военните формирования в гарнизони: Стара Загора, Хасково и Ямбол (75 длъжности), Карлово и Казанлък (61 длъжности), Пловдив (16 длъжности), Белене (20 длъжности), Свобода (23 длъжности), Плевен (19 длъжности), Сливен (18 длъжности) и Мусачево (14 длъжности). Кандидатите за приемане на военна служба трябва да са завършили граждански, средни или висши училища. Те трябва да подадат документи до 2 февруари 2018 г. чрез структурите на Централното военно окръжие и заявление до командирите на военните формирования. В заявлението могат да посочат до три длъжности, за които кандидатстват, съобщават от Министерството на отбраната. Конкурсът ще се проведe във военните формирования по график в периода 8 – 18 май 2018 г. В него са включени изпит по физическа подготовка, изпит-тест за обща култура и събеседване с кандидата. Изпитът по физическа подготовка на кандидатите ще се проведе чрез определяне на качествата им за сила (лицеви опори и коремни преси), бързина (бягане совалка 10х10 м) и издръжливост (крос 1000 м). Тестът за обща култура включва 100 въпроса, като за всеки правилен отговор на въпрос се дава по една точка. Времето за провеждане на теста е с продължителност до 60 минути. Информация за обявения конкурс е публикувана в интернет страницата на Министерството на отбраната, в рубриките \"Документи – Обяви и конкурси\" и \"Най-новото на сайта\".", "date": "2017.12.16", "title": "Търсят се 246 военни за Сухопътните войски"}
{"url": "http://www.dnevnik.bg/sviat/2017/12/16/3098439_mark_hamil_novite_mejduzvedni_voini_sa_vse_edno/", "text": "Хан Соло бе убит в Епизод седми, а  смъртта на Кари Фишър  миналата година ще елиминира и присъствието на принцеса Лея в следващите филми от Сагата. Така че Люк Скайуокър, познат още като  Марк Хамил , остава единственият герой от златното трио на  Джордж Лукас . В интервю за \"Гардиън\" Хамил говори за отношенията си с  покойната Фишър,  за усещането да играе, режисиран от мъже, тридесетина години по-млади, и за това би ли излязъл в изгнание Люк Скайуокър. За Кари Фишър и кръвосмешението Хамил и Фишър  са се харесали още при запознанството си на филмовата площадка и оттогава връзката им е като на брат и сестра... с едно изключение. \"Имаше привличане между нас, но от предишни работни места знаех, че е лоша идея да започнеш отношения с някого на снимачната площадка. Но с Кари си намирахме поводи. Помня как веднъж – сигурен съм, че в цялата работа е имало и алкохол – си говорихме за техниките на целуването. Казах \"Мисля, че се целувам доста добре. Обикновено оставям жените да направят крачката, вместо да бъда агресивен.\" Тя попита \"Какво имаш предвид?\" И започнахме да се  натискаме като тийнейджъри !\" \"Но не пропаднахме в бездната, защото осъзнахме какво правим и просто се разсмяхме. Което беше тъжно за мен, тъй като процесът на изстрелване на ракетата вече бе започнал\", ухилва се той. След това обаче двамата стават приятели за цял живот. За новата трилогия Когато  Джордж Лукас  им съобщил, че \"Дисни\" искат да снимат нови филми, Фишър ударила с ръка по масата, обявила \"Бройте ме!\" и попитала ще има ли роля за дъщеря ѝ  Били Лурд . Когато Хамил я нахокал, че трябва да се държи по-хладнокръвно, Кари отвърнала \"Марк, какви роли мислиш, че се намират в Холивуд за жени над 50 години?\". Хамил признава, че малко ревнува от новите герои. \"Едно време аз бях сиракът, който откриваше тайните си сили, но сега друг човек го прави. Аз бях нахаканият пилот, но и за това намериха човек. Аз се промъквах в територията на враговете, сега го правят други. Не е рационално, обаче имам чувството, че една тълпа непознати си играят с моите играчки.\" Той има и критики към сценариите – особено към самоналоженото изгнание на Люк Скайуокър, който се появи за секунди в края на Епизод седми. \"Дори да съм бил травматизиран от нещо, щях да помедитирам една година и той да се върне още по-силен. Джедаите не се предават!\".", "date": "2017.12.16", "title": "Марк Хамил: Новите \"Междузведни войни\" са все едно непознати си играят с моите играчки"}
{"url": "http://www.dnevnik.bg/bulgaria/2017/12/16/3098699_dete_e_otkarano_za_lechenie_v_germaniia_s_voenniia/", "text": "Късно снощи екипаж на военнотранспортния самолет \"Спартан\" от състава на ВВС е извършил полет до Франкфурт на Майн с онкоболно дете на борда, придружавано от лекар от Центъра за спешна медицинска помощ – София, и майката на детето. Това съобщават от Министерството на отбраната. 16-годишното момче е с диагноза остра миелоидна левкимия, с тежък рецидив на заболяването. За продължаване на лечението в Специализираната детска хематологична клиника в Гисен, Германия е насочено от лекуващия го екип от Клиниката за деца с онкохематологични заболявания в УМБАЛ \"Царица Йоанна- ИСУЛ\", София. В съобщението се посочва, че поради спешното състояние на детето, за часове министър-председателят Бойко Борисов и министрите Кирил Ананиев и Красимир Каракачанов създали организация за транспортирането. В момента детето е в германската детска хематологична клиника под активно лекарско наблюдение и лечение. Разходите по лечението се поемат от Фонда за лечение на деца към Министерството на здравеопазването и от здравната каса.", "date": "2017.12.16", "title": "Дете е откарано за лечение в Германия с военния самолет \"Спартан\""}
{"url": "http://www.dnevnik.bg/photos/2017/12/16/3098703_snimka_na_denia_s_motor_v_okoto_na_snejnata_vielica/", "text": "Екстремното време не обезкуражава мотоциклетист в Китай да се придвижва по този начин.", "date": "2017.12.16", "title": "Снимка на деня: С мотор в окото на снежната виелица"}
{"url": "http://www.dnevnik.bg/sport/2017/12/16/3098720_kris_pol_i_djeims_hardun_uvelichiha_seriiata_na/", "text": "\"Хюстън рокетс\" спечели дербито на Тексас срещу \"Сан Антонио спърс\" със 124:109 в мач от петъчната програма на НБА. \"Ракетите\" увеличиха победната си серия на 12 поредни успеха след много силен мач на Крис Пол. Плеймейкърът завърши с 28 точки, осем асистенции и седем откраднати топки. \"Хюстън\" няма загуба, когато Пол е на паркета през този сезон. Всички петима титуляри на \"ракетите\" завършиха с двуцифрен точков актив. Джеймс Хардън също вкара 28 точки, като добави седем борби и шест асистенции. Клинт Капела се отчете с традиционния си \"дабъл-дабъл\" – 18 точки и десет борби, както и Райън Андерсън (12 точки и десет борби). Тревър Ариза завърши с 11 точки. Много силно от пейкат се включи и Ерик Гордън, който добави 14 точки. \"Шпорите\" от \"Сан Антонио\" бяха далеч от най-добрата си форма и нито един от баскетболистите на Грег Попович не успя да изпъкне. Ламаркъс Олдридж вкар 16 точки, но загуби битката под кошовете с Капела и Андерсън, а освен това не получи достатъчно подкрепа от Пау Гасол (едва четири точки и четири борби). Кауай Ленърд, който се завърна наскоро след контузия вкара 12 точки, а Руди Гей едва седем. \"Ракетите\" отбелязаха 18 тройки в мача и от това дойде голямата разлика. Те бяха и по-добри под кошовете. Едва в последната четвърт гостите от \"Сан Антонио\" имаха инициативата, но нямаше как да наваксат 20 точки за финалните 12 минути. \"Хюстън\" е лидер в Западната конференция с 23 победи и едва четири загуби, а \"шпорите\" остават на третото място с 19 успеха и десет поражения. В друг много драматичен мач \"Оклахома сити тъндър\" победи \"Филаделфия 76ърс\" със 119:117 след три продължения. В редовното време резултатът беше 94:94, а допълните 10 минути не успяха да излъчат победител. Ръсел Уестбрук се отчете с \"трипъл-дабъл\" за успеха на своя тим – 27 точки, 17 борби и 15 асистенции. Това е 89-и \"трипъл-дабъл\" в кариерата на гарда и десети през този сезон. Другите две звезди на \"гръмотевиците\" Кармело Антъни и Пол Джордж вкараха по 24 точки всеки. За тима това беше трета поредна победа като гост, както и 17-а поредна срещу \"Сиксърс\". За домакините от Филаделфия Джоел Ембийд изигра рекордните в кариерата си 48 минути и вкара 34 точки, като продължи да демонстрира много високо ниво през сезона. Джей Джей Редик отбеляза 18 точки, а Дарио Шарич добави 16. Джерид Бейлис се отчете с 14 точки, а Бен Симънс с \"дабъл-дабъл\" – 12 точки и 11 асистенции, както и девет борби. В Бостън местният \"Селтикс\" изненадващо загуби от \"Юта джаз\" с 95:107. Положението на \"джазмените\" не изглеждаше много добро, след като още през първата част те изгубиха двама от титулярите си. Руди Гобер напусна заради травма в коляното, а Дерик Фейвърс получи шест шева над лявото око. В тяхно отсъствие Рики Рубио пое лидерската роля и завърши с 22 точки, седем борби и пет асистенции. Новобранецът Донован Мичъл му помогна със 17 точки, девет асистенции и шест борби, като двамата бяха най-полезни за успеха. За \"Бостън\" Кайри Ървинг завърши с 33 точки, а Ал Хорфърд, който се върна след проблем в коляното, завърши с 21 точки и шест борби.", "date": "2017.12.16", "title": "Крис Пол и Джеймс Хардън увеличиха серията на \"Хюстън рокетс\" на 12 поредни победи"}
{"url": "http://www.dnevnik.bg/skorost/2017/12/16/3095670_fotorazkaz_mini_kuntrimen_hibrid_pesti_pari_no_ne_i/", "text": "Един от най-успешните нови модели на МИНИ – \"Кънтримен\"  , но повод отново да седна зад волана му ми даде появата на хибридната версия – първата за марката изобщо.", "date": "2017.12.16", "title": "Фоторазказ: МИНИ Кънтримен хибрид пести пари, но не и емоции"}
{"url": "http://www.dnevnik.bg/bulgaria/2017/12/16/3098667_krasimir_karakachanov_ochakva_reshenie_za_plana_za/", "text": "Минимум решение за плана за управление на природен парк Пирин очаква министърът на отбраната Красимир Каракачанов от заседанието на Министерския съвет на 28 декември. Той обаче бе по-малко категоричен  от вицепремиера Валери Симеонов , че парламентарната група \"Обединени патриоти\" ще напусне управлението, ако кабинетът не гласува и разширението на концесията за ски-зона \"Банско\" между празниците. По думите на Каракачанов пред \"Дарик радио\" това \"няма да е приятно\", но няма и да изглежда, че коалиционните партньори от \"Обединени патриоти\" \"слушкат и папкат\" (по израза на Валери Симеонов). Според военния министър разширението няма да бъде повлияно от новия Закон за концесиите, който влиза в сила от 1 януари, тъй като засилените рестрикции ще касаят основно нови концесии. Предложението за разширение на ски-зоната бе изтеглено от заседанието на 13 декември на фона на готвения протест на природозащитници в София и с мотива първо да бъде гласуван планът за управление на природния парк. Това разгневи вицепремиера Симеонов, който обяви, че  Бойко Борисов го е \"изработил\" . Общественото обсъждане за плана приключва на 22 декември. Каракачанов окачестви  многолюдния протест от сряда  като \"кречетала, които се опитват да пречат\" и \"200 човека, събрани от пет извънпарламентарни партии, плюс някакви зелени, плюс гей организации\", на фона на \"хилядите\", протестирали в Банско в защита на разширението на ски зоната. За проблемите в ресора си, Каракачанов посочи, че през 2018 г. има средства за увеличение на заплатите на военнослужещите, както и за увеличаване на щата с 1300 от недостигащите 5500 души. Той обяви и че \"фирми-посредници\", които са свикнали да получават пари за бездействие, се опитват да провалят с технически хватки сделката за ремонта на изтребителите \"МиГ\". Но отказа да назове имена - дали са успели, щяло се разбере на заседанието на Министерския съвет в сряда. В обзорното предаване на \"Дарик\" \"Годината\" военният министър коментира още, че е редно България да покани руския президент на честването на 140-годишнината от Освобождението догодина, независимо от позицията на съюзите, в които членства. Поради историята си България би могла да поеме ролята на медиатор между Изтока и Запада, смята Каракачанов.", "date": "2017.12.16", "title": "Красимир Каракачанов очаква решение за плана за управление на Пирин на 28 декември"}
{"url": "http://www.dnevnik.bg/sport/2017/12/16/3098732_levski_si_vurna_centralniia_zashtitnik_aimen_belaid/", "text": "Централният защитник Аймен Белаид подписа договор с  \"Левски\"  за година и половина, съобщиха от клуба. Тунизийският национал, който е роден във Франция, се завръща на \"Герена\" след близо две години в английския \"Родъръм\". Белаид премина при \"мелничарите\" на 8 януари 2016 г. с договор за две години и половина. Контрактът му обаче беше прекратен по взаимно съгласие на 31 август. В последните няколко седмици защитникът е в София, като поддържаше форма с \"Левски\".  Делио Роси  е останал доволен от видяното и е одобрил привличането на Белаид. Французинът ще се конкурира за място с Давид Яблонски и Холмар Ейолфсон, които са титулярната двойка на сините в защита. Привличането на Белаид пък почти сигурно значи, че един от Димитър Пиргов и Георги Ангелов ще бъде освободен. Белаид игра за \"Левски\" между 2013 и 2016 г., като записа 63 мача и един гол във всички турнири. \"Връщам се на познато място, където имам много приятели. Тук (в \"Левски\") винаги съм се чувствал като у дома си. След първия ми престой в \"Левски\" ми се случиха доста неща, сбъдна ми се мечтата да играя в Англия. Отдавна бях казал, че някой ден ще се върна и съм доволен от това\", каза Белаид пред телевизията на сините. Той обясни, че познава добре някои от футболисти, като един от лидерите на състава Роман Прохазка. Белаид добави, че е играл с Габриел Обертан в юношеските си години. \"Връщам се, за да спечеля трофей с \"Левски\". Преди играх финал, но загубихме, затова сега вярвам, че ще победим. Само \"Левски\", добави Белаид, който изрази надежда да попадне в състава на Тунис за  световното първенство в Русия .", "date": "2017.12.16", "title": "\"Левски\" си върна централния защитник Аймен Белаид"}
{"url": "http://www.dnevnik.bg/ot_vas/galeriiotvas/2017/12/16/3097979_chitatelska_fotogaleriia_lokorotondo/", "text": "Локоротондо е градче и община към метрополията Бари в Пулия, Южна Италия, с население около 14 хиляди души.", "date": "2017.12.16", "title": "Читателска фотогалерия: Локоротондо"}
{"url": "http://www.dnevnik.bg/kultura/2017/12/16/3096552_iz_angelite_shte_go_otnesat_ot_dilian_elenkov/", "text": "единственото ми забавление са мухите – да седя гол в гола стая с 56 мухи 56 мухи лазят по мен по косматите ми криви крака по косматия ми смешен корем по косматата ми усмивка мисля си не е толкова лошо да си жив. * * * Няма да ме подмине, ще изпускам всичко, което (по някаква случайност) съм закрепил в ръцете си; давай, давай, давай искане и желание, нали сме вечни, ала вечността ангелите отнасят с криле. * * * Всеки ден Или Много често Виждам хоризонта – Този изливащ се В гърлото ми Залез.", "date": "2017.12.16", "title": "Из \"Ангелите ще го отнесат\" от Дилян Еленков"}
{"url": "http://www.dnevnik.bg/bulgaria/2017/12/16/3098736_putin_niama_da_doide_na_3_mart_v_bulgariia/", "text": "Руският президент Владимир Путин няма да посети България на март, 2018 г., за когато е получил покана от държавния глава Румен Радев. Това се разбра от думите му в ефира на \"Дарик\". Той обясни, че  когато отправил поканата през юни в телефонен разговор , тя се отнасяла тъкмо за 3 март. Тогава беше обяснено от неговата администрация, че повод e навършването на 140 години от края на Руско-турската война от 1877-1878 г. и Освобождението на България. Сега Радев разказва, че Путин е приел поканата със задоволство, но тъй като изборите за президент са на 18 март, се извинил, че най-вероятно няма да може да дойде точно на 3 март. Не мога да диктувам програмата на президента Путин, той е в предизборна кампания, не аз. Така Радев отговори на въпрос дали при това положение не е по-добре да дойде преди март, тъй като след изборите може да не е начело на държавата си. Радев изказа предположение, че най-вероятно визитата ще е след 18 март. Припомни, че руски президент не е идвал в България от 2008 г. Не знам защо трябва да подчиняваме нашия исторически календар на политическия - така президентът отговори на въпроса дали е удачно руският президент да идва в България по време на европейското председателство.", "date": "2017.12.16", "title": "Путин няма да дойде на 3 март в България"}
{"url": "http://www.dnevnik.bg/sport/2017/12/16/3098773_lindzi_von_specheli_vuv_val_dizer_i_se_dobliji_na_osem/", "text": "Линдзи Вон записа впечатляваща победа в супер гигантския слалом във френския зимен център Вал д’Изер. Кралицата на скоростта взе своя 78-и успех в Световната купа и вече е само на осем от абсолютния рекорд на легендарния Ингемар Стенмарк. Американката, която преди седмица се  контузи на старта в Сен Мориц , отново в супер гигантския слалом, този път беше неудържима. Тя стартира с шести номер и даде най-доброто време – 1:04.86. Вон изпревари с 31 стотни италианката София Годжия, а трета се класира Рагхилд Мовинкел. За норвежката това е първо качване на подиума в Световната купа, след като досега нейният най-добър резултат беше седмо място. Вон спечели първа победа от 21 януари, когато спечели спускането в Гармиш. Успехът е още по-ценен за нея, след като преди няколко дни американката разкри, че е била  подложена на тормоз в социалните мрежи , заради критичен коментар към президента Доналд Тръмп. Водачката в класирането на за Малкия кристален глобус в дисциплината Супер-Г Тина Вайратер не завърши. Представителката на Лихтенщайн, която  спечели старта в Лейк Луис  и остана трета в Сен Мориц преди седмица, падна след като допусна грешка. Австрийката Корнелия Хютер, която стартира с първи номер пък беше дисквалифицирана, след като \"хвана\" врата в края на трасето. Лидерката в генералното класиране за Големия кристален глобус  Микаела Шифрин  не участваше, след като се готви за стартовете от техничните дисциплини след няколко дин в Куршевел. Въпреки нейното отсъствие Виктория Ребенсбург не успя да стопи драстично аванса ѝ. В неделния ден предстои още един старт в дисциплината Супер-Г.", "date": "2017.12.16", "title": "Линдзи Вон спечели във Вал д’Изер и се доближи на осем победи от рекорда на Стенмарк"}
{"url": "http://www.dnevnik.bg/kultura/2017/12/16/3097926_bulgarski_sela_vduhnoviha_video_na_amerikanskata_grupa/", "text": "Новото видео на набиращата популярност млада електронна група Hundred Waters се оказа заснето в малкия град Кочериново и село Смочево. \"Благодарим на хората в селата за топлотата и щедростта, с която ни допуснаха в домовете си\", написа американската група при анонсирането на клипа към песента Wave To Anchor във Facebook. В него участват местни жители, а част от сцените са заснети в изоставено училище. Хореографията във видеото към Wave to Anchor е създадена от екипа на независия танцов  театър \"Атом\" , а снимките са направени в края на октомври, в рамките на само един ден. Режисьорка на видеото е Али Авитал от Ню Йорк. Тя стои зад клиповете на Моузес Съмни, който е сред откритията на годината покрай дебютния си албум Aromantism (сред продуцентите му е живеещият в Лос Анджелис  Георги Линев,  лидер на проекта Kan Wakan). Hundred Waters се събират в Лос Анджелис през 2011 г. Песента е част от меланхоличния им трети албум Communicating, тематичен проект за начина, по който комуникираме един с друг в технологичната ера, как се изразяваме и понякога разминаваме в днешни дни. \"Wave to Anchor излъчва радост и надежда, каквато отсъства в по-голямата част от албума\", пише Pitchfork в позитивното си ревю към Communicating. Те са издавани от основания от Skrillex лейбъл OWSLA. Театър \"Атом\", основани през 2011 г. и част от многобройни и разнообразни проекти през годините, имат участие и в още едно ново видео, излязло тази седмица -  \"Бизнес\"  на Стругаре.", "date": "2017.12.16", "title": "Български села вдъхновиха видео на американската група Hundred Waters"}
{"url": "http://www.dnevnik.bg/politika/2017/12/16/3098763_kazusut_s_lekarstvata_shte_pokaje_i_kakva/", "text": "Разрешаването на казуса с мораториума върху новите лекарства за онкологични заболявания е важен не само за болните, но и ще постави въпроса как парламентът променя напълно свое взето вече решение. Това се разбра от думите на държавния глава Румен Радев в ефира на \"Дарик\". Той напомни, че ако може да се ревизира този акт (тоест да се промени Закона за бюджета на здравната каса - бел. ред.), то трябва да му бъде даден шанс, \"но това поражда други проблеми – механизмът, по който ще стане, защото България е парламентарна република. И парламентът вече си каза тежката дума. Как ще бъде обърната.\" \"Какво означава това. В една парламентарна република парламентът контролира правителството, а не обратното. Тук е един от проблемите на българската политическа действителност\", посочи държавният глава след като до вариант за преразглеждане на случая се стигна след намесата на премиера. \"Дост ефект механизми ли имаме за разделение на властите и за граждански контрол – това са ключови въпроси. Какво означава тези хора, които гласуваха по един начин, сега да заявят обратното\", изреди още Радев. Все пак той обяви, че е добре, че ще се търси решение и той няма да бърза да сезира Конституционния съд, каквато е следващата му възможна стъпка след като парламентът преодоля наложеното от него вето. Радев посъветва здравният министър Кирил Ананиев да се научи да мисли за хората, ако досега е боравел само с числа. Министърът вместо да се вторачва кой протестира, да се вторачи в проблемите на министерството си, които са много. Ако не го направи, това означава, че вече е стъпил с единия крак на пързалката за министри на здравеопазването\", коментира още президентът Радев.  Очакваме от него затягане на дисциплината, ефективност в здравеопазването и контрол. Да не си бърка ролите. Той не е наблюдател на протестите пред парламента, обяви още Радев като посочи, че е доволен от работата си с него в последното служебно правителство и никой не оспорва, че е добър бюджетар. Държавният глава посочи, че не се е променило отношението му към министъра, но той пък трябва да се пренастрои, занимавайки се с човешки съдби. Изобщо не ме интересуват фармацевтичните компании, мен ме интересуват българските граждани. И един да има ощетен от това, че му се отнема възможността за лечение и надежда, аз ще го защитавам, обясни Радев. В отговор на въпрос посочи, че няма против случаят да се реши със създаването на специален фонд, формата не е важна, а да се намери решение. Ново вето за корупцията На въпрос защо е побързал да обяви, че ще наложи вето и на антикорупционния закон след като той още не е приет, президентът обясни, че ще наложи ветото, когато се приеме, а го направил, за да има прогнозируемост в политиката. Даде подобни примери и с предшественици на поста. Така както се развива този закон, ясно показва, че не предлага всеобхватни и ефективни мерки за противодействие на корупцията. Всички знаят моите мотиви отдавна, имахме и два консултативни съвета по национална сигурност по темата, където подробно си изложих мотивите, допълни той. Препоръча в такъв закон да могат да се разкриват и пресичат в реално време схемите и моделите на корупционните прояви. Този закон по същество повтаря борбата с корупцията чрез вече наличните мерки. Отново да седнем на масата за военната техника Държавният глава съобщи, че на 9 януари свиква заседание на Консултативния съвет за национална сигурност. На него ще се обсъди ролята на България в общата политика за сигурност и отбрана на Европа. България може да бъде сериозен фактор за въпросите в Европа и за интеграцията на Западните Балкани, обяви Радев. Уточни, че на този съвет няма да се обсъжда покупката на нова военна техника след като това вече е правено и посъветва българските политици \"да узреят за някои неща\". С отношението си по въпроса за новата военна техника се стигало до парализа на стратегическото мислене и нямало как да се стигне до консенсус. Според него по темата за това какъв е новият боен самолет на армията се намесили политически фактори, а не рационално мислене. Намесата на междупартийни, партийно-личностни и лобистки интереси пък върнали дебата 1 година назад, което налага министърът на отбраната да решава проблемите на парче, без ясна и дългосрочна визия за отбраната ти механизми как ще се прави. Затова се налагало отново да се обсъди този въпрос. България изостава с лифтовете По въпроса за втори лифт и разширение на ски зоната в Банско държавният глава обясни, че смята, че България трябва да се развива като туристическа дестинация. Тя обаче била много изостанала спрямо други ски дестинации. Затова той смята, че трябва да има нови ски съоръжения, но това да става така, че да изключва всякакво неразумно посегателство срещу природата. Има залитания и в двете посоки. Надявам се правителството да реши този въпрос по добър начин, обяви Радев. Той определи като изключително труден казусът с АЕЦ \"Белене\", в който вече са вложени много пари, които не е лесно да бъдат загърбени. Разказа, че прочел анализа на БАН по случая и специално обърна внимание на текста, който казва, че около 2030 г. България ще има недостиг от 2000 мегавата. \"Това означава, че решение трябва да се взима, защото не можем да го отлагаме до безкрай\", посочи Радев като отбеляза и че по света се търсят много екологични решения както за транспорта, така и за енергията.", "date": "2017.12.16", "title": "Казусът с лекарствата ще покаже и каква парламентарна република е България, смята Румен Радев"}
{"url": "http://www.dnevnik.bg/sport/2017/12/16/3098790_kris_frum_e_nael_bivshiia_advokat_na_kontador_da_go/", "text": "Шампионът от \"Тур дьо Франс\" и \"Вуелта Испания\" Крис Фрум се готви сериозно за изслушането пред Международния колоездачен съюз (UCI) за положителната му проба за салбутамол.  Британецът беше хванат с двойно по-голямо количество  от забраненото вещество след 18-ия етап на \"Вуелта\", но засега не е наказан. Според \"Таймс\" Фрум ще работи с базирания в Лондон адвокат Майк Морган. Той е един от най-уважаваните адвокати сред спортистите, а Фрум веднага се е възползвал от услугите му. Досега Морган е работил с Алберто Контадор, бившия шеф на Ланс Армстронг Йохан Брюнел, както и съотборника на Фрум Серхио Енао. Юристът спечели наградата в секция спорт на редовните годишни призове на адвокатите за 2017 г. Неговата фирма е представлявала още тенисистите Мария Шарапова и Марин Чилич, както и бившата атлетка Вероника Кембъл-Браун. Общото между всичките му клиенти е, че бяха обвинени в употреба на допинг. Морган има едно спечелено дело в послените години за наложена санкция след употреба на допинг. Той обори наказанието на Лизи Дейнан пред Спортния арбитражен съд в Лозана и така позволи на клиентката си да се състезава на олимпийскит еигри в Рио. Също така Morgan Sports Law успешно защити друг колоездач на \"Скай\" Серхио Енао, който имаше неуредици в своя биологичен паспорт. При работата си с  Контадор  през 2011 г. Морган имаше часичен успех. Той не успя да отърве испанеца от санкция заради наличие на кленбутерол по време на Тура през 2010 г., но успя да му издейства наказание със задна дата, което реално не го извади от състезания. Фрум рискува потенциална двугодишина санкция, както и анулиране на резултата му от \"Вуелта\". Б-пробата на британеца потвърди наличието на 2000 нг/мл салбутамол в урината на шампиона, при разрешени 1000. Тъй кто салбутамолът е специфицирано вещество, британецът не подлежи на временно спиране на състезателните права, докато трае разледването.", "date": "2017.12.16", "title": "Крис Фрум е наел бившия адвокат на Контадор да го защитава след положителната проба"}
{"url": "http://www.dnevnik.bg/zdrave/2017/12/16/3098776_komisiia_shte_odobriava_novi_lekarstva_za_onkobolni_po/", "text": "Комисия към Министерството на здравеопазването ще одобрява купуването на нови лекарства за онкоболни пациенти, които нямат друг шанс за лечение. Това обясни пред \"Дарик радио\" министърът на здравеопазването Кирил Ананиев по повод спорния мораториум за финансиране на нови медикаменти от Националната здравноосигурителната каса (НЗОК) през 2018 г. Комисията ще заседава за всеки индивидуален случай, а лекарствата ще бъдат финансирани от бюджета на Министерството на здравеопазването, обясни още Ананиев. Така няма да бъде игнориран нито един болен пациент. Междувременно мораториумът за финансирането от НЗОК ще остане в сила, като парламентът ще може да го изменя, в случай, че даден нов медикамент се прилага поне в една трета от страните-членки на ЕС. От разговора, в който по телефон се редуваха ту премиерът Борисов, ту здравният министър, не се разбра дали настоящият списък с 28 лекарства ще бъде ревизиран още сега. Кирил Ананиев обаче настоя, че не става дума за мораториум, а за \"едногодишна финансова мярка за стабилизирането на НЗОК\". По-рано пред \"Дарик\" председателят на Народното събрание Цвета Караянчева от ГЕРБ заяви, че мярката, която причини възмущение, не е била добре разбрана от гражданите. \"Нямаме проблем с финансовото осигуряване. Наблюдаваме процеса, ще се погрижим, даваме го в парламента, ако в една трета от държавите препаратът се ползва\", заяви Борисов и увери, че няма нужда от притеснения.", "date": "2017.12.16", "title": "Комисия ще одобрява нови лекарства за онкоболни по време на мораториума"}
{"url": "http://www.dnevnik.bg/intervju/2017/12/16/3097495_dyord_dragoman_pisatel_po_vreme_na_diktatura_vsichki/", "text": "Роден е през 1973 г. в Търгу Муреш (Марошвашархей), Румъния. Семейството му се преселва в Унгария през 1988 г. Възпитаник е на Будапещенския университет \"Лоранд Йотвьош\", завършва английска филология, защитава докторат по филологически науки, за писателската си дейност е носител на няколко унгарски и международни престижни награди. По романа \"Белият цар\" е създаден игрален филм (копродукция между Великобритания, Унгария, Швеция и Германия, реж. Алекс Хелфрект). Произведенията на Дьорд Драгоман са преведени на повече от тридесет езика. \"Белият цар\" разказва за най-тежките години от живота на едно тринайсетгодишно момче, след като баща му е интерниран в трудов лагер заради подписването на протестна декларация. Действието се развива в румънска Трансилвания от 80-те години на ХХ век, края на управлението на диктатора Чаушеску. Светът на възрастните е безмилостен към момчето: възпитанието му е съпътствано от обиди, от рани – духовни и физически. А сякаш всички, включително и главният герой, смятат това за естествено. Властта безшумно, но неумолимо присъства навсякъде. \"Клада\" е историята на тринадесетгодишно момиче в неназован град, в една неназована източноевропейска страна, което остава сираче. Нещастието му съвпада с рухването на диктатурата, от която е пострадало цялото семейство. История, написана в сегашно време от името на едно дете. Тя поставя въпроса за личната отговорност в тоталитарното общество, за паметта и прошката. - Когато умре и последният човек, чиито родители са живели по време на диктатурата, тогава може да започне истинското забравяне. Дотогава можем да говорим най-много за амнезия, а тя често започва още по време на диктатурата. - Имам и книги, в които героите са възрастни. Но по време на диктатура всички са деца, затова децата навярно виждат по-ясно, без да наблюдават съзнателно. - Всекидневието винаги е брутално, защото хората са брутални. От това никога и по никакъв начин няма да се освободим. Основната причина за разликата между двете книги е, че разказвачът в \"Белият цар\" иска да разкаже само интересните истории, само това, което привлича вниманието му. А в \"Клада\" Ема иска да мълчи, да бъде сама и да се вглъби в себе си. Разбира се, непрекъснато пиша разкази, вече имам готово количество за няколко тома, но първо бих искал да издам един роман, после може отново да публикувам разкази. - Новелата, защото е най-трудна, с нея има най-голяма вероятност да се провалиш, обаче във всеки момент тя може да се превърне в роман. - \"Приключенията на добрия войник Швейк през Световната война\", \"Моби Дик\", \"Винету\" и \"Приключенията на Хъкълбери Фин\". - Помага ми да живея и да работя. Той е знак, че трябва да продължа да пиша. - Трябва да попитате разпространителите. - Не зная, много обичам печени кестени, винаги си купувам, щом ги видя. Надявам се, че и в България ги продават на улицата. Най-вкусните кестени съм ял в Южен Тирол. - Не. Въпреки това са ми се случвали загадъчни неща по време на писане. - Постижима е творческата свобода. Мога да пиша за каквото си поискам, никой не може да ми се меси. Това никак не е малко в сравнение с времето, когато на тринадесет години започнах да пиша и баща ми каза, че през целия ми живот ще ме трови цензурата.", "date": "2017.12.16", "title": "Дьорд Драгоман, писател: По време на диктатура всички са деца"}
{"url": "http://www.dnevnik.bg/biznes/2017/12/16/3098791_lihvite_shte_zapochnat_plavno_da_rastat_sled_godina/", "text": "Лихвите по депозитите и кредитите може да се очаква да започнат плавно да растат през 2019 г. Това прогнозира в ефира на \"Дарик\", управителят на БНБ Димитър Радев. Той посочи, че догодина се очаква равнищата им да се запазят. Ръстът ще започне в резултат на политиката на централните банки, която вече започва да се нормализира като това се отнася и до паричната политика. Въпреки ниските доходи по депозитите в момента населението продължава да спестява, отбеляза Радев като добави, че това се дължи както на доверието в банковата система, така и на предпазливост за харченето. Към момента депозитите в банките са над 71 млрд. лв. като 47 млрд. лв. са тези на домакинствата. Кредитирането достига обем от 53 млрд. лв., от които 23 млрд. лв. са заеми за домакинствата. В отговор на въпрос за потенциалното членство на България в еврозоната Радев не се ангажира с прогноза кога може да стане това. От думите му се разбра, че чисто технически България е изпълнила основните изисквания за това, но посочи, че това е един от секретните процеси в ЕС и има добра причина за това. От изказването му се разбра, че БНБ е представила на правителството анализ за ползите и цената от членството в общия валутен съюз, но не даде информация за съдържанието. Увери, че левът е стабилен и с много добро покритие.", "date": "2017.12.16", "title": "Лихвите ще започнат плавно да растат след година, очаква управителят на БНБ"}
{"url": "http://www.dnevnik.bg/citat_na_deniia/2017/12/16/3098793_citat_na_denia_ako_drugite_chetat_kolkoto_az_cena/", "text": "Премиерът Бойко Борисов в обзорното предаване на \"Дарик радио\" \"Годината\", където всеки гост отговори на въпроса има ли време да чете и какво е научил от книга през 2017 г. Президентът Румен Радев отчете като свой пропуск липсата на време да чете художествена литература, а Красимир Каракачанов посочи книгата \"Лунатици. Как Европа прекрачи прага на Първата световна война\". Цвета Караянчева е чела криминалета, а Корнелия Нинова изрецитира стихотворение на покойния поет и бивш председател на Съюза на българските писатели Николай Петев.", "date": "2017.12.16", "title": "Цитат на деня: Ако другите четат колкото аз, цена няма да има"}
{"url": "http://www.dnevnik.bg/sport/2017/12/16/3098815_svindal_triumfira_na_spuskaneto_vuv_val_gardena_i/", "text": "Аксел Лунд Свиндал спечели спускането в италианския зимен център Вал Гардена. Норвежецът беше най-бърз по пистата Саслунг и взе втори успех в спусканията за сезона, след като триумфира и в предишния старт в Бийвър Крийк, а в първото състезание в Лейк Луис беше трети. Победата е 34-а за Свиндал в  Световната купа , като той има 72 подиума. Норвежкият ветеран печели за 14-и път в спускане, като по този показател се изравни с Михаел Валхофер на четвъртото място във вечната ранглиста. Пред тях са единствено Франц Кламер (25), Петер Мюлер (19) и Щефан Еберхартер (18). За Свиндал това е шеста победа във Вал Гардена (четири пъти Супер-Г и два пъти спускане). Трасето Саслунг в Южен Тирол е считано за една от петте класики на спускането в Световната купа. Другите са Кандахар в Гармиш-Партенкирхен, Хахенам (Щрайф) в Кицбюел, Лауберхорн във Венген, както и Критериум във френския курорт Вал д’Изер. Състезанието отбеляза 50-ия юбилей на Вал Гардена като домакин на стартове от Световната купа. Очаквано стартът предложи голяма интрига, а пистата беше много изискваща към скиорите заради деветте си скока и известните \"Камилски гърбици\". Свиндал даде време от 1:57.00 и буквално размаза постижението на германеца Томас Дресен, който дотогава държеше първата позиция. Триумфът беше пълен за Норвегия, след като Шетил Янсруд се класира втори на 59 стотни зад съотборника си. Норвежците изпуснаха успеха в Супер-Г в петък, който неизменно беше техен от 2012 г., но се реваншираха в най-агресивната дисциплина. Трети на подиума се качи австриецът Макс Франц, който спечели на Саслунг през 2016 г. Всички останали бяха на над секунда зад Свиндал, но в първите 10 се промъкнаха двама със стартови номера след 30. Швейцарецът Жил Рулен зае четвърто място, а Ромед Бауман – шестото. Успехът изкачи Свиндал на първо място в класирането за Големия кристален глобус. Той има 374 точки, с 45 повече от Янсруд. Досегашният водач Хенрик Кристофершен, също от Норвегия не караше спускането. Той има 285 точки. Носителят на Големия кристален глобус  Марсел Хиршер  е четвърти с 274 точки. Състезанията продължават още утре със старта в гигантския слалом в Алта Бадия, където Кристофершен и Хиршер ще могат да отговорят. В класирането за Малкия глобус в спускането Свиндал има 260 точки, а  Беат Фойц  е втори с 212. Швейцарецът остана едва осми във Вал Гардена.", "date": "2017.12.16", "title": "Свиндал триумфира на спускането във Вал Гардена и поведе за Големия кристален глобус"}
{"url": "http://www.dnevnik.bg/kultura/2017/12/16/3098816_drugiiat_sun_na_vladimir_poleganov_vze_nagradata_na/", "text": "Романът  \"Другият сън\"  на Владимир Полеганов (\"Колибри\") получи Голямата награда на книжарници \"Хеликон\" за българска проза в шестнайсетото й издание. Призът, който бе връчен снощи, включва пластика на бронзов орел и парична премия от 3000 лева, съобщи \"Сега\". \"Другият сън\" спечели измежду 12 заглавия от 2017 г., включително дългоочакваните нови романи на известни писатели като Милен Русков и Захари Карабашлиев. Според журито с председател Димитър Шумналиев и членове Албена Стамболова, Катя Атанасова, проф. Валери Стефанов и Бойко Ламбовски книгата на Полеганов се отличава с новаторство в привидно фантастичния си сюжет и с \"проницателното вглеждане от почти космически висоти в често безутешната капсула на земното съжителство\". Книгата е първият роман на Полеганов, издал още сборника с разкази \"Деконструкцията на Томас С\". Преди две седмици излезе и преведеният от него роман \"На ръба на света\" от Томас Пинчън. За наградата бяха номинирани \"Първият рожден ден\", повест на Теодора Димова, изд \"Сиела\"; \"А Бог се смее\", роман на Мария Станкова, изд. \"Лексикон\"; \"Празната пещера\", роман на Димана Трънкова, изд. \"Жанет 45\";  \"Само за напушени\" , сборник с разкази на Радослав Парушев, изд. \"Гигамоно\"; \"Затворисърце\" – роман на Константин Трендафилов, изд. \"Жанет 45\",  \"Чамкория\",  роман на Милен Русков, изд. \"Жанет 45\", \"Улици и кораби\", сборник с разкази на Иван Станков, изд. \"Фабер\",  \"Юлски разкази\" , сборник с разкази на Здравка Евтимова, изд. \"Жанет 45\", \"По колко пъти на ден не умираме\", сборник с разкази на Тошка Иванова, изд. \"Жанет 45\";  \"Хавра\",  роман на Захари Карабашлиев, изд. \"Сиела\" и \"С аромат на тютюн\", сборник с разкази на Венцислав Божинов, изд. \"Рива\". Досегашните лауреати на наградата са били Алек Попов, Константин Илиев, Деян Енев, Виктор Пасков, Елена Алексиева, Емил Андреев, Момчил Николов, Захари Карабашлиев, Росица Ташева, Васил Георгиев, Христо Карастоянов и Недялко Славов.", "date": "2017.12.16", "title": "\"Другият сън\" на Владимир Полеганов взе наградата на \"Хеликон\""}
{"url": "http://www.dnevnik.bg/bulgaria/2017/12/16/3098810_lozan_panov_politicheskiiat_elit_niama_interes_ot/", "text": "Продължавам да вярвам, че съдебна реформа може да се направи, но вярвам, че политическият елит има интерес тя да не се случи и средата, в които се развиват сегашните процеси, да се запази. Това заяви в ефира на \"Дарик\" Лозан Панов, председател на Върховния касационен съд. Той припомни, че от 2015 г. с много малки промени в Конституцията и с много промени на Закона за съдебната власт се правят различни стъпки и отстъпления и в крайна сметка смисълът на реформата не се осъществи. Докладът на Европейската комисия като че ли също замлъкна по темата реформа, добави той. Без силна опозиция, без независими съдебни власти и медии борба с корупцията няма как да се осъществи, подчерта Панов. Според него писането на специализирани закон, като антикорупционния, с който се създава \"екзотична\" структура само създава впечатление, че нещо се случва. Изреди множество институции, които и сега имат властта да се борят с корупцията - прокуратурата, полицията, ДАНС, Сметната плата, КОНПИ. Значи проблемът е какво пречи на тези институции да работят и това е липсата на воля това да се случи. За работата си разказа, че е срещнал огромна съпротива от страна на Висшия съдебен съвет да направи съкращения в администрацията, с която работи, заради намалелия брой дела. При това положение как да искаме от другите съдилища, които не са натоварени, да се реформират, попита риторично той. Допълни, че от съкращения на администрацията са икономисани четвърт милион лева. Като пример за желанието на политиците да контролират и съдебната система той даде с това, че представляващият ВСС не е бил избран от квотата на съдиите, а от политическата квота. Затова трудно се случва реформа, самият политически елит иска на тези постове да излъчва хора със зависимости, за да има чадър над самите политици, обясни той.", "date": "2017.12.16", "title": "Лозан Панов: Политическият елит няма интерес от съдебна реформа"}
{"url": "http://www.dnevnik.bg/sport/2017/12/16/3098817_iohanes_byo_vze_peta_pobeda_za_sezona_vladimir_iliev/", "text": "Норвежецът Йоханес Тингес Бьо затвърди отличната си форма от началото на сезона в биатлона и взе пета победа от седем състезания.  Ден след триумфа си на спринта  във френския зимен център Анси, 24-годишният състезател записа 18-ата си победа, както и 27-и подиум в преследването на 12.5 км. Четири години след първите си две победи точно в Анси и отново в спринта и преследането, той затвърждава доминацията си. Норвежецът стартира с 21 секунди аванс пред Мартен Фуркад и накрая завърши с повече от минута пред носителя на Големия кристален глобус. Бьо не направи нито една грешка при стрелбата и завърши за 32:52.7 минути. Фуркад се качи на подиума и неизменно дотук през сезона е сред първите трима. Той допусна по една грешка на последните си две стрелби и завърши на 1:01.4 минути зад Бьо. В генералното класиране Фуркад запазва аванс от 14 точки пред Бьо, като в неделя предстои масов старт от 15 км. Зад двамата фаворити за генералното класиране се разрази сериозна битка, която завърши с трето и четвърто място за Русия. Антон Шипулин изпревари във финалния спринт своя сънародник Логинов. Трима българи участваха в преследването, като най-напред се класира Владимир Илиев – 28-и. Той завърши на 3:04 зад победителя и допусна три грешки в стрелбата. Красимир Анев остана 34-и, а Антон Синапов 53-и. Германска победа при дамите В старта при дамите по-рано през деня, победата грабна Лаура Далмайер. Тя направи много силно състезание и финишира за 30:09.9 минути, допускайки само една грешка. Германката сбърка единствено при втората си стрелба от положение прав, но беше много силна в ски бягането. Далмайер изпревари с 14 секунди Анастасия Кузмина. Рускинята, която се състезава за Словакия спечели спринта преди два дни, но сега размени позицията си с Далмайер. Кузмина допусна три грешки в първата си стрелба и това до голяма степен предреши състезанието. Тя сбърка веднъж и при последното си отиване на огневия рубеж. За Далмайер това е 18-и успех за Световната купа, като половината от тях са именно в преследването. Германката има и 35 подиума. \"Всичко се получи перфектно за мен, имах много добро състезание и много се радвам на успеха\", каза Далмайер след финала. Трета се класира Лиза Витоци. \"Много бях тъжна, че няколко пъти завършвам четвърта, но сега това е като сбъдната мечта\", каза италианката. След седем състезания през сезона водачка в генералното класиране е Анастасия Кузмина с 259 точки, а с пет по-малко е Кайза Макарайнен. В неделя предстои 12.5 км масов старт.", "date": "2017.12.16", "title": "Йоханес Бьо взе пета победа за сезона, Владимир Илиев остана 28-и"}
{"url": "http://www.dnevnik.bg/bulgaria/2017/12/16/3098806_borisov_za_vota_na_nedoverie_da_vidim_dali_g-n_dogan/", "text": "Защо искат да счупят държавата? Защо искат точно през януари, когато комисията и парламентът ще заседават, да са вотовете, защо не ги направиха декември, като са толкова принципни? Това ли беше градивната опозиция? Това ли е, което слушахме от декларации от г-жа Нинова, че те били за европейското председателство, имали приоритети? Те искат да затворят председателството.\" Това заяви в предаването на \"Дарик радио\" премиерът Бойко Борисов по повод предстоящия в първите дни на европредседателството вот на недоверие. Според него опозицията е съобразила датата му с гостуване на делегация от европейските институции и умишлено саботира избора на хората в лицето на управляващата коалиция. \"Аз се отнасям с уважение и към президента Радев, и към Корнелия Нинова, и към г-н Доган\", посочи Борисов и запита дали почетният председател на ДПС, \"който в интервютата си винаги поставя на първо място държавата\", този път ще постъпи така. В обзорното предаване на \"Дарик\" \"Годината\" премиерът говори близо 20 минути без прекъсване за различните постижения на ГЕРБ, похвалите, идващи от Европа и саботажа на опозицията. Речта му бе провокирана от въпроси за протестите около поскъпването на водата, както и за ниските коледни надбавки в България в сравнение с Гърция. \"Ако не бяхме платили 1,2 млрд. лева за американските централи, 1,3 млрд. лева за \"Белене\", преди това 3,7 млрд. лева за КТБ или общо над 6-7 млрд. лева да ги раздадем за пенсии и заплати, Гърция щеше да ни изглежда като пионерска организация\", реагира на втория въпрос Борисов. \"Защо имаме такава слаба памет, питам? Близо 7 млрд. лева нашето правителство разплати стари борчове. Я си представете от тези пари да извадим 3 млрд. лева да дадем за пенсионерите, да извадим 2 млрд. лева за армията, половин млрд. лева за МВР. Как щеше да изглежда България? И тези хора ми поискаха оставка вчера\", коментира той, цитиран от агенция \"Фокус\". Все пак премиерът се съгласи, че България може да си позволи водата да е безплатна за най-бедните хора. Относно  търканията с вицепремиера Валери Симеонов  за разширяването на ски-зона Банско премиерът уточни, че не е говорил с него, но \"подкрепя с две ръце\" построяването на втори кабинков лифт в курорта. Това обаче трябва да стане \"спазвайки закона, без да бъде построен един хотел повече, един бор ненужно отсечен, освен за лифта\". Борисов обаче избегна въпроса дали концесията ще бъде гласувана на 28 декември, според ултиматума на Симеонов, или след като новия Закон за концесиите влезе в сила през 2018 г. Според министър-председателя става дума за фактически грешки в договора на концесионера \"Юлен\" от 2001 г., които трябвало да се узаконят, а за последствията от гласуването отговорност ще носи министърът на екологията Нено Димов.", "date": "2017.12.16", "title": "Борисов за вота на недоверие: Да видим дали г-н Доган винаги поставя държавата на първо място"}
{"url": "http://www.dnevnik.bg/politika/2017/12/16/3098820_cvetanov_razgovarial_s_patriotite_i_neshtata_v/", "text": "Председателят на парламентарната група на ГЕРБ и заместник-председател на партията Цветан Цветанов водил разговори с представители от Обединените патриоти и смята, че \"нещата ще бъдат успокоени\". Това се разбра от думите му в ефира на \"Дарик\" в коментар на гнева на вицепремиера Валери Симеонов, който обяви през седмицата, че е подведен от премиера по въпроса със ски зоната в Банско. Правителството е стабилно, заключи той. Цветанов обяви, че не трябва комуникацията в управляващата коалиция да минава през медиите, защото се създават предпоставки за изкуствено напрежение. Смятам, че и премиерът Борисов, и Валери Симеонов като лидер всеки си има своите особености, въпросът е, че сме се събрали заедно, за да покрием обществения интерес и да покрием националния интерес\", обясни той. Подчерта, че всички желаят втори лифт на Банско, защото това ще създаде допълнителен поминък на място. По вота на недоверие, който БСП смята да поиска през януари, когато България вече ще е ротационен председател на ЕС, Цветанов заяви, че БСП не си спазвала политическите решения. Такова политическо решение било вотът да се внесе през ноември или декември. Освен това нямали истински мотиви за него, а било малко смехотворно и доста несериозно, те да са свързани с корупцията, която била характерна основно за кабинета \"Орешарски\". Не можа да даде конкретен отговор защо се справи специален закон за борба с корупцията, а не се ползват наличните механизми.", "date": "2017.12.16", "title": "Цветанов разговарял с Патриотите и нещата в коалицията щели да се успокоят"}
{"url": "http://www.dnevnik.bg/bulgaria/2017/12/16/3098822_dokladut_za_aec_belene_shte_bude_publikuvan_sled/", "text": "Докладът на БАН за АЕЦ Белене ще бъде публикуван, но първо трябва да бъде заличена чувствителната търговска информация в него. Това заяви пред пред \"Дарик радио\" председателят на Българската академия на науките акад. Юлиян Ревалски, запитан защо, след като поръчителите от Българския енергиен холдинг (БЕХ) са дали съгласието си, документът още не е публичен. Акад. Ревалски не даде срок, но заяви, че в понеделник има среща в БЕХ, за да се уточнят въпросите по търговската тайна. През седмицата БАН бе  критикувана повторно за мълчанието  си от представител на Зелените и служител в един от нейните институти, който  обвини академията в сервилност към управляващите. Ревалски заяви, че докладът на БАН не препоръчва възкресяването на проекта за атомната централа, а разглежда различни варианти, включително такива, при които тя би била жизнеспособна. Публикуването на пълния документ се искаше заради негова версия, изтекла в сайта \"Биволъ\" и обвинения, че учените са променили становището си под натиск. Те отричат това. Според акад. Ревалски 2017 г. е била белязана от промяна в отношението към науката, заради приетите стратегии за нейното развитие. Той обаче потвърди, че протестът на учените заради ниските средства, отделяни за наука, ще продължи и през 2018 г. Бюджетът на академията за догодина е по-нисък от периода 2008-2009 г., посочи председателят й.", "date": "2017.12.16", "title": "Докладът за АЕЦ Белене ще бъде публикуван след заличаването на търговски тайни"}
{"url": "http://www.dnevnik.bg/sviat/2017/12/16/3098823_krainata_desnica_v_avstriia_poluchi_otbranata/", "text": "Консервативната Народна партия (OVP) в Австрия сключи коалиционно споразумение за управление с крайно дясната Партия на свободата (FPO) и в новото правителство партия, основана от бивши нацисти и довела Австрия до дипломатическа изолация в Европа, ще управлява министерствата на отбраната, на вътрешните и на външните работи. Докато крайната десница получава апарата за сигурност, партията на едва 31-годишния Себастиан Курц ще контролира министерствата на финансите, правосъдието и земеделието. Курц, който ще стане канцлер, както и коалиционният му партньор Ханс Кристиан Щрахе, се срещнаха в събота с президента Александер Ван дер Белен и в началото на следващата седмица правителството ще може да положи клетва. Заради влизането на Партията на свободата в правителството във Виена през 2000г. Европейският съюз наложи санкции и дипломатическта изолация на страната. Сега Председателят на FPO Херберт Кикл ще стане вътрешен министър. Съпартиецът му Марио Кунасек ще поеме отбраната, а Карин Кнайсл - специалистка по международно право и Близкия изток, ще оглави австрийската дипломация. Подкрепеният от FPO Норберт Хофер, който бе опонент на Ван дер Белен на президентските избори, сега ще бъде министър по въпросите на инфраструктурата. Щрахе ще бъде вицеканцлер и така крайната десница ще разполага с 6 министерски кресла. Курц потвърди в събота, че финансов министър ще стане Хартвиг Льогер, който идва от застрахователния бизнес. След преговори, продължили седмици наред, крайната десница се завръща в управлението за трети път и след повече от десетилетие в опозиция. Това става половин година преди страната да поеме от България председателството на Европейския съвет в средата на 2018г. FPO има декларативно антиимигрантска и евроскептична политика, но Курц настоява, че правителството му ще бъде проевропейско. Като гаранция, че ще се следва тази линия, канцлерството ще поеме контрола над част от евпропейските отдели във външното министерство, обяснява пред \"Ройтерс\" представител на OVP. Агенцията припомня, че партията на Курц е водела също антиимигрантска кампания и обръща внимание на символичното място, избрано за представянето заедно с Щрахе на коалиционното споразумение. Това е хълмът Каленберг, известен като мястото на Битката за Виена от 1683г., където е разбита обсадата на града от османската армия. Това събитие е останало в историята като символ на спиране настъплението на мюсюлманската армия в Европа. Двамата досега не са обяснявали изрично защо са избрали точно Каленберг, но за австрийците сигналът е ясен, защото партиите им предупреждаваха по време на кампанията, че в Австрия възникват \"паралелни общества\" на мюсюлмани. В страна с 8.7 млн. души население мюсюлманите са над половин милион, като над половината от тях са турци или родени в Турция. В Австрия не е имало големи ислямистки нападения като тези в Париж, Брюксел или Берлин. По въпросите на ЕС Курц и Щрахе да заявявали, че са против членството на Турция в съюза и мнозинството австрийци ги подкрепят за това. Партията на свободата не само стана трета сила в парламента, но и постига най-значителното присъствие във властта за евроскептична партия в ЕС. Част от причините е отказът на FPO от призивите за референдум за напускане на ЕС, а заедно с OVP предпочитат вместо гласуване като това за Брекзит да се фокусират върху конкретни промени в съюза като по-добра охрана на външните граници и предаване повече власт на националните столици.", "date": "2017.12.16", "title": "Крайната десница в Австрия получи отбраната, вътрешните и външните работи"}
{"url": "http://www.dnevnik.bg/sport/2017/12/16/3098828_rukovodstvoto_na_ski_zonata_v_bansko_se_oplakva_ot/", "text": "За атака от над 500 коментара от фалшиви профили в социалните мрежи, се оплакаха от ръководството на курорта Банско при откриването на ски сезона. Те заподозряха целенасочена атака, целяща да блокира изграждането на втори кабинков лифт. \"Всичко е ясно. Повечето от тях са само копи и пейст от едно място. Други са от специално направени мейли. Заради това и ние стартираме своя петиция. Да видят хората, че не искаме нищо незаконно. И просто искаме да се развиваме\", каза кметът на града Георги Икономов. Отношение по въпроса  взе и премиерът Бойко Борисов . \"С две ръце съм за втори лифт на Банско, спазвайки се законът\", това каза премиерът в обзорното политическо предаване \"Годината\" по Дарик радио. Във връзка с това дали премиерът се е видял с вицепремиера и лидер на \"Обединени патриоти\" Валери Симеонов по темата за концесията в Банско, Борисов заяви: \"Не съм се виждал с Валери Симеонов, защото ме нямаше. Имаме министър на екологията, на който сме възложили да направи така, че да стане ясно за хората какво е редно да се направи. Факт е, че 2001 година е подписан такъв договор, който има фактически грешки. Ако има текст, в който пише, че МС разрешава, потвърждава, одобрява втори лифт на Банско, ние ще вземем такова решение\", заяви премиерът. През седмицата  Симеонов заплаши с оттегляне от управлението , защото се е почувствал подведен от премиера по въпроса за втория кабинков лифт в Банско. Сезонът беше открит от италианските легенди Марк Жирардели и Кристиан Гедина, които направиха импровизирано състезание на пистата \"Алберто Томба\". През този сезон Банско ще бъде домакин на стартовете от Световната купа по сноуборд крос и паралелен слалом.", "date": "2017.12.16", "title": "Ръководството на ски зоната в Банско се оплаква от атаки в социалните мрежи"}
{"url": "http://www.dnevnik.bg/politika/2017/12/16/3098833_vtori_lift_v_bansko_triabva_da_ima_vednaga_smiata/", "text": "В Банско трябва да се направи втори лифт веднага. Това коментира в ефира на \"Дарик\" предишният президент Росен Плевнелиев. Той посочи, че това е възможност за развитие за изостанали български региони. Допълни, че България трябва да развива ски туризма и нови съоръжения трябва да се появят и в Пампорово, Чепеларе и на Витоша. Разказа, че по време на мандата си звънял неколкократно на премиера с предложение той да води разговори с природозащитниците и да се реши въпроса с развитието на ски зоната в Банско. Абсурдна е ситуацията, в която ние се самоблокираме и самозастрелваме, посочи той. Разказ, че в кра на 90-те години е купил апартамент в Банско и тогава една трета то хората са били безработни, а половината население се занимавало с незаконен добив на дървесина. Тогава според него са изсечени повече дървета отколкото биха се изсекли сега. Призова да се даде перспектива за развитие на планинските региони. На въпрос как оценява сегашното правителство той обясни, че и като действащ президент винаги е настоявал да се прави разлика между патриотизъм и национализъм и че е много опасно за обществото някой да монополизира патриотизма. В отговор на въпрос Плевнелиев посочи, че винаги ще подкрепя президентската институция независимо кой я оглавява. Похвали наследника на поста, че добре се справя с патриотичната тема и има много хубави речи. Има обаче ужасно много забележки към поведението на президента Радев на международни срещи. Особено го притеснява позицията му по отношение на санкциите срещу Русия, по която той показвал двуличие и отслабва позициите на България. След едно такова събитие Плевнелиев получил много обаждания от действащи президенти, които били притеснени, че новият държавен глава на България се опитва да раздели европейските политици по въпроса за санкциите.", "date": "2017.12.16", "title": "Втори лифт в Банско трябва да има веднага, смята Плевнелиев"}
{"url": "http://www.dnevnik.bg/bulgaria/2017/12/16/3098888_predavaneto_sudeben_spor_preprashta_komarnicki_kum/", "text": "След като преди няколко дни карикатуристът Христо Комарницки обяви в профила си във \"Фейсбук\", че ще покани депутата Делян Пеевски в предаването на \"Нова телевизия\" - \"Съдебен спор\", днес се оказа, че може и това да не се окаже възможно. Комарницки, който е издател и на хумористичния вестник \"Прас прес\", обяви това си намерение с цел да изясни отношенията си с \"господаря\" на фирма \"Национална дистрибуция\", която по думите му злоупотребява с монополното си положение на пазара на разпространение на вестници. Това пречи на хумористичното издание да достига нормално до потребителите. По време на предаването \"Съдебен спор\" Комарницики, отново чрез профила си във \"Фейсбук\", попита авторите на предаването дали има развитие по неговия случай. В отговор получава съвет да се обърне към изпълнителния директор на \"Нова Броудкастинг груп\" г-н Дидие Щосел и да \"входира\" искането си.  От разговора в профила на \"Съдебен спор\" във \"Фейсбук\" не се вижда да има отговор на последния въпрос на карикатуриста.", "date": "2017.12.16", "title": "Предаването \"Съдебен спор\" препраща Комарницки към директора на Нова за участие в предаването"}
{"url": "http://www.dnevnik.bg/citat_na_deniia/2017/12/16/3098893_citat_na_denia_borisov_cacarov_i_peevski_sa_kato_cezar/", "text": "Това коментира в ефира на БиАйТи съиздателят на \"Дневник\" и \"Капитал\" Иво Прокопиев. Той посочва, че премиерът Бойко Борисов, главният прокурор Сотир Цацаров и депутатът Делян Пеевски са в някаква форма на съглашение, политическите партии са завладени от \"Модела Пеевски\", а атаката на комисията за конфискация (КОНПИ) е като от времето на Народния съд. Прокопиев посочи, че обяснението на КОНПИ, че действията й не засягат медиите са несъстоятелни, тъй като удрят по бизнеса, който ги подкрепя . Днес моделът на старите традиционни медии не издържа и те се нуждаят от подкрепата на издателите си, която може да дойде от другия бизнес на издателите. Затова издателите на медии, които се опитват да поддържат независими медии, биват удряни и \"Икономедиа\" е първа в списъка, допълни той. Мисля, че има опит за затваряне на цялото медийно пространство и подчиняването му на политическия елит. Група от няколко души искат да запушат всичко останало от независимите медии, допълни той.", "date": "2017.12.16", "title": "Цитат на деня: Борисов, Цацаров и Пеевски са като Цезар, Крас и Помпей"}
{"url": "http://www.dnevnik.bg/sport/2017/12/16/3098898_radoslav_iankov_otpadna_na_chetvurtfinal_v_kortina/", "text": "Българският сноубордист Радослав Янков отпадна в четвъртфиналната фаза на паралелния слалом от Световната къупа в италианския курорт Кортина д’Ампецо. Той падна в края на дистанцията по време на двубоя си срещу представителя на домакините Едвин Корати. В първия кръг от елиминациите Янков се справи със Себастиан Кислингер от Австрия, като го победи с 23 стотни от секундата. Той имаше късмет и от отпадането на един от фаворитите Андреас Промегер, така срещу него се изправи Корати. Българинът дори водеше в спускането, но закачи едно от последните препятствия и това не му позволи да се задържи върху дъската си. Във финала Корати загуби с близо две секунди от своя сънародник Роланд Фишналер. Във втори пореден ден Янков не успява да преодолее тази фаза на състезанието. Българинът заема шестото място в генералното класиране за Големия кристален глобус. Той има 1120 точки, а водач е Фишналер с 2250. Янков е шести и в двете дисциплини паралелен слалом (400 точки) и паралелен гигантски слалом (720 точки). По-рано през деня на трасето излезе и Теодора Пенчева, но тя не успя да преодолее квалификациите при жените и завърши на 51-о място.", "date": "2017.12.16", "title": "Радослав Янков отпадна на четвъртфинал в Кортина д’Ампецо"}
{"url": "http://www.dnevnik.bg/sport/2017/12/16/3098942_cvetan_sokolov_i_lube_stignaha_finala_na_svetovnoto/", "text": "Българският национал Цветан Соколов и неговият \"Лубе\" (Чивитанова) се класираха за финала на световното клубно първенство в Полша. Италианският първенец се наложи с 3:0 (25:23, 25:23, 25:23) срещу домакина \"Скра\" (Белхатув). В мача за титлата \"Лубе\" ще спори с  европейския клубен шампион \"Зенит\" . Руснаците бяха убедителни за 3:0 (25:23, 25:19, 25:18) срещу \"Сада Крузейро\". Соколов имаше основен принос за успеха на \"Лубе\", като стана най-резултатен в срещата. Диагоналът завърши с 14 точки. За \"Скра\" Мариуш Влазли направи 12. Другият български национал в съперничеството - Николай Пенчев, се появи в третия гейм за \"Скра\". Посрещачът записа две точки. Поляците бяха много близо до успеха в първия гейм. Те водеха с 23:21, когато след силна серия италианците направиха обрат и поведоха. От този момент \"Лубе\" държеше мача под контрол. До края му Соколов и съотборниците му бяха във водещата роля и заслужиха победата. Италианците се възползваха от силния си начален удар, като направиха седем директни точки срещу три за поляците. Домакините допуснаха повече грешки - 27 срещу 22. Финалът е в неделя от 21.30 часа българско време.", "date": "2017.12.16", "title": "Цветан Соколов и \"Лубе\" стигнаха финала на световното клубно първенство по волейбол"}
