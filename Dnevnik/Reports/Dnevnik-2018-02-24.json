{"url": "https://www.dnevnik.bg/sport/2018/02/24/3135657_barselona_vkara_shest_gola_na_jirona_v_katalunskoto/", "text": "Лидерът в Ла Лига \"Барселона\" не допусна изненада в домакинството си на \"Жирона\" в първото издание на сблъсъка между тези два отбора на \"Камп ноу\". Блаугранас спечелиха с 6:1 срещу новака в елита в каталунския сблъсък. Тимът на Ернесто Валверде остава единствения отбор без загуба от началото на шампионата като имат 20 победи и само пет равенства. Луис Суарес реализира хеттрик, с два гола се отчете Лионел Меси, а един добави Филипе Коутиньо, който показа, че след трудното начало свиква със стила на каталунците. Освен това \"Барселона\" изравни рекорда си за най-убедителна победа през този сезон. За втори път тимът отбелязва шест гола, след като  победи с 6:1 и \"Ейбар\"  в средата на септември, отново на своя стадион. Тимът записа и клубен рекорд, като е непобеден в 32 поредни мача. Двубоят на \"Камп ноу\" започна вихрено и още преди да са изтекли три минути, \"Жирона\" сензационно поведе. Гостите организираха бърза контраатака, която хвана неподготвена защитата на \"Барселона\", Порту се измъкна край Самюел Юмтити и от много малък ъгъл промуши топката между гредата и Тер Стеген – 0:1. Атакуващият халф стана първият футболист в Ла Лига, който в един сезон се разписва срещу \"Барселона\", \"Атлетико\" и \"Реал\", след като по-рано през кампанията го направи и срещу тимовете от столицата. \"Барселона\" успя да отговори много бързо и в петата минута резултатът вече беше равен. Меси показа страхотен поглед над играта и изведе Луис Суарес, за когото не беше проблем да се разпише. Първоначално останаха съмнение за засада, но повторенията показаха, че Хуанпе покрива Суарес, след като изостава с близо метър зад останалите си колеги. След изравнителния гол на уругваеца каталунците заиграха по-спокойно и започнаха да действат в познатото си темпо. До края на първата част \"Барселона\" отбеляза още три гола. В 30-ата минута Суарес върна жеста на Меси и асистира за неговия гол. Защитата на \"Жирона\" отново не действаше съсредточено, след като пас на Иван Ракитич остави и двамата му колеги непокрити около наказателното поле. \"Жирона\" е 36-ият отбор в Ла Лига, срещу който Меси се разписва. По този показател аржентинецът изпреварва Раул и Арис Адуриц, които са вкарвали срещу 35 различни тима. Шест минути по-късно Меси се разписа още веднъж, този път от пряк свободен удар. Аржентинецът изпълни ефектно пряк свободен удар, прокарвайки топката под скока на стената – 3:1. До края на първото полувреме падна и четвърти гол, който беше вкаран от Суарес. Уругваецът вкара след подаване на Филипе Коутиньо и нямаше как да сгреши от два метра. След 4:1 на почивката за \"Жирона\" нямаше връщане в мача, но въпреки това гостите опитаха да подходят по-агресивно след почивката. Новаците в Ла Лига организираха няколко опасни атаки, търсейки поне още един почетен гол, но не успяха да застрашат сериозно Тер Стеген. В 66-ата минута Коутиньо отбеляза много красив гол. Бразилецът се завъртя около един защитник в червено-бяло и с фалцов удар прати топката зад Боно за пети път. За Коутиньо това е първи гол в Ла Лига, след като преди това халфът се  разписа в мач за Купата на краля . Четвърт час преди края Суарес оформи своя хеттрик след подаване на Усман Дембеле. Французинът беше изведен отдясно от Ракитич и с успореден пас на голлинията подаде за Суарес, който отново беше оставен непокрит. След 25 мача \"Барселона\" има 65 точки и води с 10 пред \"Атлетико\" (Мадрид), но \"дюшекчиите\" са с двубой по-малко, след като в неделя гостуват на \"Севиля\". Третият  \"Реал\" е с 51 точки .", "date": "2018.02.24", "title": "\"Барселона\" вкара шест гола на \"Жирона\" в каталунското дерби"}
{"url": "https://www.dnevnik.bg/politika/2018/02/24/3135435_na_plenum_na_bsp_korneliia_ninova_izbroi_skandalite/", "text": "Безспорно най-важният приоритет за този, а и за следващите месеци, остава председателството на България на Съвета на ЕС. То все още е възможност България да бъде двигател, лидер във вземането на решения за бъдещето на Европа. Но правителството на Бойко Борисов опропастява тази възможност всеки ден. Правителството на Бойко Борисов отнема европейския образ на България\". Това каза председателят на БСП Корнелия Нинова на заседанието на Националния съвет на партията. Тя припомни, че председателството започна с корупционен скандал за  ремонта на НДК , премина през  роднинските назначения  в Хасково и завърши с решение за противоконституционен акт на Народното събрание, съобщиха от пресцентъра на БСП. \"Строителството на Великата българска стена, гордостта на Борисов, с която пази външните граници на Европа, финализира с  досъдебно производство  в Специализираната прокуратура за два вида престъпления от общ характер – завишени цени и занижен контрол. Скандалът за лобизъм в здравното министерство доведе до  оставка на министъра на здравеопазването . От две седмици, нов  скандал в Здравната каса  слага траен етикет – хаос в здравеопазването, този път с последици за европейския ни образ\", обобщи Нинова. \"Избухна и  скандалът в БДЖ , отново с обвинения в корупция и ощетяване на работниците там. Разбира се, не бива да пропускаме разкритията за далавери на  кмета на ГЕРБ в Септември , както и  пробива в системата БАЦИС , който управляващите панически покриха, но който също е доказателство за корупция и далавери във финансовата сфера\", припомни още Нинова. По думите й от вчера България се тресе от \"нов изключително арогантен случай на задкулисие и ярък образ на паралелната държава, който засяга националната сигурност и съдбата на 2 млн. българи –  продажбата на ЧЕЗ \". Корнелия Нинова коментира, че \"за да спаси кожата си, главният виновник Борисов е  изгорил поредния бушон – Теменужка Петкова \". Тя заяви, че БСП няма да спре до тук, а ще иска изслушване на КЕВР и КЗК, ще потърси и купувача по сделката. \"Това е образът на България в първите два месеца от председателството. Вместо да ни наложи като лидер с визия за бъдещето на ЕС, правителството на Борисов даде основания редица авторитетни европейски издания да ни заклеймят публично като най-корумпираната и бедна страна в Европа\", обобщи Нинова. На пленума тя не е дала отговор на въпроси защо  ръководството на БСП е изтеглило  от обръщението към премиера  изречението, че \"Народният съд е необходимо и неизбежно правосъдие\" , заради което Валери Жаблянов беше  отстранен от зам.-председателския пост  в парламента.", "date": "2018.02.24", "title": "На пленум на БСП Корнелия Нинова изброи скандалите около правителството на Борисов"}
{"url": "https://www.dnevnik.bg/sport/2018/02/24/3135438_mok_otloji_reshenieto_dali_rusiia_shte_uchastva_v/", "text": "Заседанието на Изпълнителния комитет на Международния олимпийски комитет (МОК) за участието на Русия в церемонията по закриването на Пьонгчанг 2018 завърши без официално решение. Ръководителите на олимпийското движение, начело с  президента Томас Бах  обявиха, че ще се срещнат отново в неделя сутринта в 8 часа местно време, за да вземат окончателно решение. На заседанието трябваше да се обсъди дали руските спортисти ще могат  да участват в церемонията по закриването на зимните олимпийски игри с националния си флаг . Първоначално беше планирано срещата да продължи около два часа, но времетраенето ѝ се удължи двойно, и въпреки това решения нямаше. По време на срещата беше изслушан специалния орган на МОК, оглавяван от Никол Ховерц, член на олимпийския комитет на Аруба. Ръководителят на руската делегация Станислав Поздняков също направи изказване пред ръководството на МОК, а накрая се появи и сребърната медалистка във фигурното пързаляне Евгения Медведева. \"Прекарахме общо 10 минути вътре. Евгения и аз имахме възможност да говорим пред делегатите и да обясним защо заслужаваме да минем под руския флаг в церемонията по закриването. Ние вярваме, че сме изпълнили всички условия на МОК\", каза Поздняков. Той говори и за положителните допинг проби на руски спортисти. В Пьонгчанг с мелдоний беше хванат  състезателят по кърлинг Александър Крушелницкий , който спечели бронз в смесените двойки, а преди дни  Надежда Сергеева, която е в двойките бобслей  даде положителна проба, като според информацията е използвала забранено лекарство за сърце. \"Извиних се на всички за положителни проби, които са вина изцяло на състезателите. Направихме доста, за да изчистим името си и се надяваме, че тези случаи няма да повлияят на крайното решение\", добави Поздняков. Не така обаче стои въпроса между олимпийците, които се съмняват, че МОК ще вземе решение в полза на Русия. Пред \"Ройтерс\" състезателката в алпийските ски Анастасия Силнтьева обясни, че най-вероятно допинг скандалите ще повлияят. \"Те можеха да ни видят в продължение на цялата олимпиада, но след тези два случая на положителни проби най-вероятно ще минем без флаг при закриването\", каза скиорката. Тя изрази разочарованието си и обясни, че всички в руския отбор са работили здраво именно, за да могат в последния ден от игрите да развяват високо националния флаг на федерацията. По време на олимпийските игри имаше сериозно напрежение между делегацията на Русия и тази на САЩ. В последните дни представителите на Щатите продължиха с острия тон. Състезателят в бобслея Ник Кънингам също взе отношение. \"Те трябва да напуснат игрите по същия начин, както влязоха в тях. Това е наказание, така че трябва да бъде изтърпяно до края. Може би след четири години ще имат тази чест да са със собствения си флаг, но сега не трябва\", каза американецът.", "date": "2018.02.24", "title": "МОК отложи решението дали Русия ще участва в церемонията по закриването"}
{"url": "https://www.dnevnik.bg/bulgaria/2018/02/24/3135440_uvelichenie_na_zaplatite_na_nadziratelite_moje_da_ima/", "text": "Няма как да бъде изпълнено искането за 20-процентно увеличение на възнагражденията на служителите в затворите, заяви министърът на правосъдието Цецка Цачева днес пред протестиращите пред Министерството на правосъдието хора. По думите й такова увеличение не са получавали и служителите от МВР, с които надзирателите искат да се изравнят, и то не може да се осъществи в рамките на тазгодишния бюджет. След  няколко протеста пред затворите и институциите из страната , надзирателите от цялата страна се обединиха в  национален протест  пред правосъдното министерство днес в знак на недоволството си от лошите условия на труд, ниското заплащане и недостига на служители в сектора. Освен 20% по-големи заплати, така че възнагражденията им да се изравнят с тези на служителите в сектор \"Сигурност\" на МВР, те искат и увеличение на щатните бройки в затворите. Правосъдният министър Цецка Цачева излезе да разговаря с протестиращите по време на демонстрацията, но ги разочарова като отново обясни, че исканията им няма как да бъдат изпълнени. Цачева обясни, че ще се търсят възможности за увеличаване на заплащането и щатовете в затворите в бюджета за следващата година. По думите й в момента възможното увеличение, предложено от страна на финансовия министър, е в рамките на 5%, но протестиращите са отказали. Има угговорка с протестиращите за нова среща през май, когато се види как върви изпълнението на бюджета за тази година. Исканото увеличение с 20% за всички служители в системата  би струвало повече от 27.5 млн. лв. според изчисленията на ведомството .", "date": "2018.02.24", "title": "Увеличение на заплатите на надзирателите може да има евентуално догодина"}
{"url": "https://www.dnevnik.bg/photos/snimka_na_denia/2018/02/24/3135413_snimka_na_denia_dushteriata_na_trump_podkrepi/", "text": "Дъщерята на американския президент Доналд Тръмп   подкрепи състезателите на САЩ в предпоследния ден от програмата на зимните олимпийски игри в Пьонгчанг.   Тръмп държи сина на капитана на отбора по кърлинг Джон Шустер - Люк.", "date": "2018.02.24", "title": "Снимка на деня: Дъщерята на Тръмп подкрепи американските олимпийци в Пьонгчанг"}
{"url": "https://www.dnevnik.bg/photos/2018/02/24/3135467_fotogaleriia_todorovden_v_aprilovo/", "text": "Православните християни днес отбелязват деня на свети великомъченик Теодор Тирон, наричан и Тодоровден. Празникът винаги е в съботата на първата седмица на Великия пост. На този ден се организират т.нар. кушии - надбягвания с коне и затова празникът е наричан и Конски Великден. Снимките са от село Априлово, община Горна Малина.", "date": "2018.02.24", "title": "Фотогалерия: Тодоровден в Априлово"}
{"url": "https://www.dnevnik.bg/biznes/2018/02/24/3135473_bulgariia_se_predstavia_s_shtand_ot_80_kv_m_v/", "text": "Министърът на земеделието, храните и горите Румен Порожанов откри българския щанд на Международното селскостопанско изложение в столицата на Франция (Salon International de l’Agriculture - SIA). Тази година на 55-то издание на изложението, България се представя с щанд от 80 кв.м, на който ще бъдат изложени български млечни и месни продукти, вина, пчелен мед, зеленчукови консерви, конфитюри, продукти от маслодайна роза и други етерично-маслени култури, билки и др. През последните две години в изложението се представят над 1000 фирми от целия свят, а посетителите традиционно са над 600 хиляди. От 2011 г. насам България участва в него с национален щанд, организиран от Министерството на земеделието, храните и горите, посочват от пресцентъра на ведомството. Порожанов и останалите спътници в делегацията му - заместник-министър Вергиния Кръстева и шефовете на Българската агенция по безопасност на храните Дамян Илиев, на Изпълнителна агенция по лозата и виното Красимир Коев и заместник-изпълнителен директор на ДФ \"Земеделие\" Атидже Алиева-Вели, са спазили традициите - посрещнати са с питка и сол от жени в народни носии и танцуват хоро през българския щанд, както личи от снимките, пратени от ведомството.", "date": "2018.02.24", "title": "България се представя с щанд от 80 кв. м в Международното селскостопанско изложение в Париж"}
{"url": "https://www.dnevnik.bg/politika/2018/02/24/3135482_cvetan_cvetanov_veroiatno_v_sriada_shte_imame_reshenie/", "text": "Зам.-председателят на ГЕРБ Цветан Цветанов изрази надежда, че в сряда, на 28 февруари, , след като Теменуждка Петкова подаде оставка. \"Докато не се проведе Политически съвет между ГЕРБ и \"Обединени патриоти\", не смятам, че е разумно да говорим и да казваме кой ще бъде бъдещият министър на енергетиката. Все пак ние не сме се запознали с всички факти и обстоятелства около оставката на г-жа Петкова\", заяви Цветанов в симитлийското село Крупник, където гостува на традиционните на Тодоровден конски състезания, съобщи БТА. Вчера  Пекова подаде оставка , след като в четвъртък се разбра, че ръководството на чешката компания е одобрило \"Инерком България\" за  купувач на българския бизнес на компанията , а сделката  беше официално подписана снощи . Министърът на енергетиката подаде оставка, защото се познавала от 20 години със  собственика на \"Интерком\" Гинка Върбакова . \"В момента трябва да се коментира една сделка, която е осъществена по чешкото законодателство между частни фирми. След като бъде обявено, че има подписан такъв договор, започва вече същинската работа на българските институции за  , всичко което необходимо, за да можем да защитим националната сигурност, за да не изпаднем в проблемни ситуации, които биха могли да застрашат националната сигурност на страната\", разясни зам.-председателят на ГЕРБ. \"Институциите, които имат отношение - КЕВР, КЗК, ДАНС - трябва да си свършат своята работа и едва тогава можем да говорим за финализиране на това, което е подписано в Чехия\", заяви Цветанов.  Той коментира, че оставката това е лично решение на Петкова. \"Тя е достоен човек и подаде оставка, за да отпадне всякакво съмнение за връзки или натиск в сделката за ЧЕЗ, която е извършена в Чехия. Ще се направи пълна проверка по случая,  \", каза Цветанов. \"Надявам се, че сряда ще бъде една от възможните дати, на която да имаме решение. Премиерът Борисов има интензивна международна програма. Тази сутрин той се завърна от Брюксел, където председателства Съвета на лидерите на Европейския съюз, а в неделя му предстои пътуване до Великобритания, където ще има възможност да се срещне с представители на Европейската банка за развитие, да се говори за евентуалното развитие на бъдещите проекти в Западните Балкани, и във вторник, когато ще бъде в България, ще търсим възможности за провеждане на политически съвет, на което  \", разясни Цветанов. Пред събралите се в Крупник Цветанов каза още, че е важно да се завърши по-бързо строителството на магистрала \" Струма\", защото \"това би означавало  \", съобщиха от пресцентъра на ГЕРБ. Цветанов каза още, че опозицията в лицето на БСП генерира скандал след скандал и с това се опитва да отклони вниманието от постигнатото. \"Днес сме в община Симитли и  . Това, че тук на Тодоровден в село Крупник са се събрали хора от всички краища на общината е показателно, че хората са извели своя приоритет -  .Това трябва да направим и ние политиците - да се обединим\", обясни Цветанов. По-рано днес на пленум председателят на БСП Корнелия Нинова  изброи скандалите  около правителството на Борисов на пленум. Председателят на парламентарната група на ГЕРБ посочи, че е недопустимо президентът Румен Радев, \"който е обединител на нацията, всъщност да я разединява,  \". \"В момента БСП и президентът Румен Радев са едно. Те целят дестабилизация на страната, която на свой ред да доведе до предсрочни избори. Те обаче не осъзнават, че кризата, която ще настъпи след тези избори, ще ни отдалечи от поставените цели\", каза Цветанов малко по-рано в Сандански на 9-тия Зимен университет на Младежи ГЕРБ.", "date": "2018.02.24", "title": "Цветан Цветанов: Вероятно в сряда ще имаме решение за нов министър на енергетиката"}
{"url": "https://www.dnevnik.bg/bulgaria/2018/02/24/3135492_ministerstvoto_na_vunshnite_raboti_prizova_da_ne_se/", "text": "Министерството на външните работи съветва всички български граждани, които имат намерение да пътуват до или през териториите на Хърватия, Словения, Македония, Румъния, Босна и Херцеговина, Черна гора и Сърбия през следващите няколко дни, да отложат своите планове до нормализиране на метеорологиччната обстановка. Притеснението е заради усложнената зимна обстановка на Балканите и очакваното влошаване на метеорологичните условия, изразяващо се в минусови температури, силни ветрове и обилни снеговалежи. Това съобщава пресцентърът на Министерството на външните работи. В случай на неотложни пътувания МВнР съветва гражданите да се осведомят подробно за актуалната метеорологична и пътна обстановка за дестинацията на пътуване, да следват стриктно инструкциите на местните власти и указанията на пътните знаци и да потеглят на път напълно подготвени за придвижване в зимни условия - със зимни вериги за гумите, пълен резервоар на автомобила, подходящо топло облекло и мобилни апарати с напълно заредени батерии. В случай на кризисна ситуация, МВнР съветва гражданите да уведомят своевременно близките си за своето състояние и местоположение, да означат своето местоположение в социалните мрежи и да подадат сигнал до Дирекция \"Ситуационен център\" на МВнР, която приема денонощни сигнали за бедстващи хора на телефон:   или на имейл:  . Сигнали могат да бъдат подавани и на следните дежурни телефони за съответните страни: : +385 984 69 808 : + 386 41 722 238 : +389 75 280 013 : +40 21 230 21 50 : +387 603 210 397 : +382 69 143 298 : +381 66 840 89 51", "date": "2018.02.24", "title": "Министерството на външните работи призова да не се пътува из Балканите заради очакваните виелици и студ"}
{"url": "https://www.dnevnik.bg/video/2018/02/24/3135472_kushii_v_selo_aprilovo_video/", "text": "Православните християни честват днес Тодоровден. Празникът винаги е в съботата на първата седмица на Великия пост. На този ден се организират т.нар. кушии - надбягвания с коне и затова празникът е наричан и Конски Великден.", "date": "2018.02.24", "title": null}
{"url": "https://www.dnevnik.bg/sport/2018/02/24/3135502_kanadski_skior_e_bil_arestuvan_zaradi_krajba_na/", "text": "Канадският  скиор в свободния стил  Дейв Дънкан не успя да впечатли с постиженията си на олимпийските игри в Пьонгчанг, но влезе в заглавията с действията си извън пистата. 35-годишният състезател е бил арестуван, след като е откраднал автомобил в олимпийското село, съобщи CBC. Дънкан и още едн член на канадската делегация са хванати от полицията в Пьонганг в ранните часове на съботната сутрин. Те са задигнали един от служебните автомобили, но са спрели на една от улиците до олимпийското село, а вниманието на органите на реда е привлякъл работещият двигател. Съобщава се, че шофьорът на превозното средство, който е бил 35-годишният Дънкан е бил над позволената норма за алкохол. \"Получихме информация, че членове на нашата делегация са участвали в инцидент и съдействахме на органите на реда. Ще се отнесем към този случай много много сериозно. В контакт сме с полицията и канадското посолство\", каза представителят на Канадския олимпийски комитет Крис Овърхолт. Дънкан завърши последен в малкия финал в скикроса, а от  МОК  потвърдиха, че е имало инцидент в олимпийското село. Според информацията на канадската телевизия CBC скиорът е бил освободен от полицията. Това е втори инцидент с канадската делегация, след като преди началото на игрите един от треньорите се опита да нападне член на руската олимпийска делегация.", "date": "2018.02.24", "title": "Канадски скиор е бил арестуван заради кражба на автомобил в Пьонгчанг"}
{"url": "https://www.dnevnik.bg/skorost/avtomobilna_industriia/2018/02/24/3135379_koi_sa_nai-dobrite_avtomobili_za_rabota_tazi_godina/", "text": "Българските вносители на отличените тази година \"Автомобили за работа\" получиха на церемония снощи наградите си. Това беше и повод да се припомнят отличниците в престижните международни конкурси \"Камион на годината\", \"Ван на годината\", \"Международен пикап\" и \"Автобус на годината\". С приза Международен камион на годината 2018 е отличена новата гама на ДАФ CF/XF. За първи път в историята на надпреварата отличието отива за две моделни серии, а товарните автомобили на холандския производител се справиха с конкуренцията на \"Скания\" ХС, \"Мерцедес Актрос\" и модел на \"Ивеко\" на природен газ. При избора на международното жури, в което има представители на 23 държави, ключови се оказаха множеството новости и подобренията в силовата линия, във външния вид, в софтуерните системи за управление и безопасност и в кабината на ДАФ CF/XF. Двигателите са с повишена мощност и увеличен въртящ момент, а всички новости са въведени с цел по-нисък разход на гориво и по-висока ефективност. В резултат гамата намалява разхода на гориво – средно със 7% при цялата си гама. Конкурсът Международен камион на годината се провежда от 1976 година. А ванът на годината е... Наградата \"Международен ван на годината\" 2018 спечели новата лекотоварна серия на \"Ивеко Дейли Блупауър\". Италианският производител заслужи приза за пускането на пазара на нова гама, в която влизат три екологични лекотоварни автомобила. Чрез \"Дейли Блупауър\" клиентите могат да избират между три високоефективни варианта на задвижване – 2.3-литров дизелов двигател Евро-6, 3-литров мотор на компресиран природен газ (CNG), който за пръв път се комбинира с автоматичната 8-степенна предавателна кутия и електрическа версия на вана. Конкурсът Международен ван на годината води началото си от 1991 година и в журито има журналисти от 25 държави от Европа, Русия и Турция. Тази година \"Ивеко Дейли Блупауър\" беше предпочетен пред \"Форд Транзит Кастъм\", \"Фолксваген Кади\", МАН TGI и \"Рено Канго електрик\". Кой е най-добрият пикап След паралелен тест на четирима кандидати, проведен в Румъния през ноември 2017 г., международното жури присъди наградата за пикап на \"Фолксваген Амарок\". Втората генерация на модела се справи с конкуренцията на \"Тойота Хайлукс\", \"Мерцедес Х-класа\" и \"Рено Аласкан\". \"Амарок\" заслужи престижното отличие заради гамата си от V6 дизелови двигатели и разнообразните варианти на модела. Журито е останало впечатлено от изчистения дизайн, отличното напасване и завършеност на детайлите, просторната и удобна кабина с модерен интериор. Осемстепенната автоматична предавателна кутия и трилитровият V6 двигател са посочени от журито като уникални за класа, а представянето им на асфалт и извън пътя е отчетено като отлично. Отличникът при автобусите \"Иризар Ай8 Интеграл\" спечели приза \"Автобус на годината 2018\" след четиридневен тест на кандидатите, проведен от международното жури през септември 2017 г. в Швеция. Като негови предимства 22 членното жури посочи дизайна, комфорта, качеството на материалите, изработката и сглобката, сигурността, стабилността, динамиката, ефективността и пътното поведение. Гамата на Ай8 е богата, но наградата е присъдена на участвалата в теста версия \"Интеграл\". Това е вариант със самоносеща конструкция, без шаси, която се предлага само с двигатели на ДАФ и автоматизирана предавателна кутия на ZF. За пръв път наградата Автобус на годината е присъдена през 1989 г.", "date": "2018.02.24", "title": "Кои са най-добрите автомобили за работа тази година"}
{"url": "https://www.dnevnik.bg/bulgaria/2018/02/24/3135504_s_mnozinstvo_bulgarskiiat_lekarski_sujuz_odobri/", "text": "С 229 гласа \"за\", 28 \"против\" и 7 \"въздържал се\" Българският лекарски съюз взе решение да подпише нов Национален рамков договор със здравната каса за 2018 г. Съсловието гласува по време на националния си събор, който се състоя днес в София. В договора за 2018 г. Лекарският съюз успя да договори сериозно увеличение на цени в над 130 клинични пътеки в болничната помощ, като завишения има в почти всички пътеки по специалности. \"За първа година от десетилетие има увеличение на клинични пътеки в болнична помощ, както и завишени обеми, и цени на прегледи в извънболнична\", коментират от организацията. По-голямата част от клинични пътеки, по които работят и общинските болници, са увеличени като   и др. Повишени са също и пътеките за  . В извънболничната помощ също има завишени параметри, например при   Повишаване има при диспансеризацията, имунизацията и в капитацията при общопрактикуващите лекари (сумата, която личните лекари получават за всеки записан пациент). При специалистите, първичния преглед е завишен с 1 лв., който ще се покрива от касата. За   се предвижда за годината допълнително профилактичен преглед при гинеколог с възможност за изследване на цитонамазка. Увеличени са и обемите за мамографско изследване, с оглед ранно откриване на злокачествени заболявания на гърдата. \"Благодарене на конструктивни преговори, колективна и последователна работа със съсловието, БЛС успя да договори параметри в здравния сектор, които не са променяни от много години. Всичко, за което БЛС се е борил, цели максимално улесняване и удовлетворяване работата на заетите в сектора колеги. Не на последно място, тазгодишните постигнати резултати в разпределението на средства, ще повишат качеството на медицинската услуга и адекватно ще отговорят на потребностите на пациентите\", коментира председателят на БЛС д-р Венцислав Грозев. Заради  актуалните трусове в здравната каса  Лекарският съюз прие на днешния събор и декларация, с която настоява договорът да бъде подписан следващата седмица с договорените параметри, а не да се изчаква или да се правят промени,  както иска финансовият министър Владислав Горанов . Според декларацията \"здравето на пациентите, лекувани на територията на България, не може да бъде рискувано с фискални цели\".", "date": "2018.02.24", "title": "С мнозинство Българският лекарски съюз одобри договора със здравната каса за 2018 г."}
{"url": "https://www.dnevnik.bg/sport/2018/02/24/3135494_herta_vze_tochka_kato_gost_na_baiern_za_purvi_put_ot/", "text": "За втори път този сезон  \"Байерн\" (Мюнхен)  не успя да победи \"Херта\", завършвайки 0:0 като домакин на \"Алианц арена\". Двубоят сложи край на серия от 14 поредни успеха във всички турнири за тима на Юп Хайнкес. От 25 ноември никой не беше вземал дори точка от баварците, когато те загубиха от \"Борусия\" (Мьонхенгладбах), но сега столичани стигнаха до равенството. За втори път съставът на Паул Дардай не е победен от шампиона през настоящата кампания, след като на  1 октомври завърши 2:2 в Берлин . Тогава \"Байерн\" поведе с 2:0. Тогава двубоят беше първи след уволнението на Карло Анчелоти. Иначе за \"Херта\" точката е първа в Мюнхен от 14 години насам. За последно столичани стигнаха до равен през август 2004 г. (1:1). Баварската столица е негостоприемно място за \"Херта\", след като в цялата си история синьо-белите имат само две победи като гост над \"Байерн\". Срещата на \"Алианц арена\" се запомни и с това, че е първият домакински мач, в който Роберт Левандовски не успя да се разпише през този сезон. Полякът записа двубой №250 в Бундеслигата и до момента има 171 гола и 33 асистенции. Първата част премина под доминацията на баварците, които притежаваха топката в 77% от времето. Това обаче не доведе до много опасности пред наказателното поле на столичани, които бяха отлично групирани. Играчите на \"Херта\" действаха бавно и без да прибързват, като търпеливо изчакваха шансовете си на контраатака. Още в петата минута Левандовски можеше да се разпише, но Ярстейн отрази неговия удар с глава с десния си крак. До края на първото полувреме това се оказа и единствения точен удар, който футболистите на \"Байерн\" успяха да отправят. През втората част ситуацията на терена не се промени по никакъв начин и това накара Юп Хайнкес да прави промени. Той извади инертния Франк Рибери и Томас Мюлер, за да пусне Кингсли Коман и Сандро Вагнер, с което усили нападателната мощ. \"Байерн\" заигра основно с дълги топки, но и те не можеха да изненада отбраната на тима от Берлин. До края на срещата се игра изцяло пред вратата на гостите, а в продължението отличен шанс имаше и Ариен Робен. Холандецът стреля от фаул, но Ярстейн изби неговия удар. Равенството е едва трето за \"Байерн\" през сезона, а с точката шампионите вече имат 60 след 24 мача. Най-близкият преследвач \"Борусия\" (Дортмунд) е с 40 и мач по-малко. \"Херта\" е 11-и в класирането с 31 точки.", "date": "2018.02.24", "title": "\"Херта\" взе точка като гост на \"Байерн\" за първи път от 14 години"}
{"url": "https://www.dnevnik.bg/bulgaria/2018/02/24/3135508_borisov_vuzloji_na_dans_i_nap_pulna_proverka_po/", "text": "Министър-председателят Бойко Борисов възложи на Държавната агенция \"Национална сигурност\" и Националната агенция по приходите да направят пълна проверка на сделката по продажбата на електроразпределителното дружество ЧЕЗ, както и на дружеството купувач - \"Инерком България\", съобщи правителствената пресслужба. Премиерът иска в разследването на всички обстоятелства да се включат също така Комисията за енергийно и водно регулиране и Комисията за финансов надзор. Борисов е разговарял с ръководствата на НАП и КФН, които го увериха, че наблюдават сделката от четвъртък и ще извършат незабавна проверка, посочват от пресслужбата. \"Правителството няма отношение по сделката между двете частни компании, но ще използва ресурса си да провери всички обстоятелства и да гарантира енергийната сигурност\", се казва още в съобщението на Министерския съвет. Въпреки това твърдение обаче,  сделката се превърна в причина за оставката на енергийния министър Теменужка Петкова .", "date": "2018.02.24", "title": "Борисов възложи на ДАНС и НАП пълна проверка по сделката за ЧЕЗ"}
{"url": "https://www.dnevnik.bg/sport/2018/02/24/3135495_livurpul_izleze_vtori_vuv_visshata_liga_sled/", "text": "Ливърпул\" не допусна изненада при домакинството на \"Уест хем\" и победи с 4:1 в мач от 28-ия кръг на Висшата лига. Головете за тима на Юрген Клоп отбелязаха Емре Джан, Мохамед Салах, Роберто Фирмино и Садио Мане, а почетното попадение за \"чуковете\" беше дело на Михаил Антонио. Червените са непобедени на \"Анфийлд\" от началото на кампанията и осем победи и шест равенства. В 14-те си домакинства те са вкарали 30 гола. В трети пореден мач срещу този опонен \"Ливърпул\" отбелязва четири гола. В края на сезон 2016-17 червените победиха с 4:0 в Лондон, а през ноември се поздравиха с 4:1 отново като гост. С първото попадение в двубоя, вкарано от Джан, \"Ливърпул\" достигна котата от 100 във всички турнири. Единственият английски тим, който е реализирал повече през кампанията е  \"Манчестър сити\"  (111). Трите точки изкачиха червените на второто място в подреждането като те имат 57 точки, с една повече от \"Манчестър юнайтед\", който приема \"Челси\" в неделя. Преди почивката най-интересният момент беше голът на Емре Джан. Германският национал скочи най-високо след корнер, засичайки центриране на Салах – 1:0. \"Чуковете\" се задоволиха с по-агресивна игра и не успяха с нищо да затруднят вратаря на червените Лорис Кариус. След почивката двубоят беше много по-интензивен и бързо след подновяването на играта домакините вкараха втори гол. В 51-ата минута Салах реализира в долния десен ъгъл на вратата на Адриан след подаване на Алекс Окслейд-Чембърлейн. Голът е 23-и за египтянина, като той се изравни на върха при реализаторите във Висшата лига с Хари Кейн. От всички 23 гола на Салах 20 са отбелязани с левия му крак, като никой друг футболист в историята на Премиършип не е вкарвал толкова попадения с ляв крак. Шест минути по-късно Фирмино също отбеляза дежурното си попадение. Бразилецът получи хубаво подаване от Джан и не сгреши – 3:0. Едва, след като изостаха с три гола футболистите на \"Уест хем\" се посъбудиха, което се оказа достатъчно за почетно попадение. Михаил Антонио завърши бърза контраатака след подаване на Шейку Куяте, но \"чуковете\" изглеждаха сякаш вече са се предали. Точка на спора сложи третият от атомното нападение на домакините Садио Мане в 77-ата минута. Сенегалецът получи хубаво подаване от Андрю Робъртсън и от няколко метра прати топката в мрежата за четвърти път. В двубоя се спази и традицията мениджърът на \"Уест хем\" Дейвид Мойс да няма победа на \"Анфийлд\". Опитният специалист, който преди това водеше \"Евертън\", \"Манчестър юнайтед\" и \"Съндърланд\" няма успех в 15 визити (седем равенства и осем загуби).", "date": "2018.02.24", "title": "\"Ливърпул\" излезе втори във Висшата лига след убедителна победа над \"Уест хем\""}
{"url": "https://www.dnevnik.bg/sport/2018/02/24/3135284_bulgarite_v_pyongchang_dnes_deniat_na_golemite_nadejdi/", "text": "Ден преди края на зимните олимпийски игри в Пьонгчанг идва и денят на големите български надежди за медал. На сцената излиза Радослав Янков, който ще се състезава в паралелния гигантски слалом. Другите двама българи със стартове в събота са сноубордистката Теодора Пенчева и ски бегачът Веселин Цинзов. \"Останете спокойни и стискайте палци в събота\", написа Янков в профила със във \"Фейсбук\" преди два дни. Той ще стартира в квалификациите в 2.27 ч. българско време. Янков се утвърди в елита на алпийския сноуборд след два страхотни сезона в Световната купа. През 2016 г. той спечели големия кристален глобус в паралелните дисциплини. През 2017 г. се пребори за малката световна купа в паралелния гигантски слалом и завърши втори в генералното класиране, като съвсем малко не му достигна да защити големия глобус. Българският сноубордист има колеблив олимпийски сезон. Toй се качи на подиума само веднъж в деветте си старта за Световната купа. Янков обаче показа, че навлиза във форма точно преди Пьонгчанг 2018. Двата му най-добри резултата дойдоха в последните му три старта - второто място в Рогла и  четвъртото в домашното състезание в Банско . Знаменосецът в церемонията по откриването имаше достатъчно време, за да се аклиматизира в Пьонгчанг и да тренира преди състезанието си. Участието в Южна Корея е второ за него след Сочи 2014. Преди четири години той остана 25-и в квалификацията в паралелния гигантски слалом и 21-и в квалификацията в слалома. Сега в програмата в Пьонгчанг остана само паралелният гигантски слалом. В същата дисциплина ще се впусне и Теодора Пенчева, получила квота в дните преди игрите. Нейният старт е в 2.00 часа. Най-добрият български ски бегач Цинзов ще се състезава в масовия старт на 50 км класически стил, чието начало е в 7.00 часа. В Пьонгчанг  Цинзов постигна най-доброто си класиране на голямо първенство, като стана 36-и в старта на 15 км . Преди това той отпадна в квалификацията в спринта, където  завърши 59-и . Цинзов участва и в отборния спринт, където заедно с Йордан Чучуганов заеха 23-ото място.", "date": "2018.02.24", "title": "Българите в Пьонгчанг днес: денят на големите надежди"}
{"url": "https://www.dnevnik.bg/na_put/2018/02/24/3089143_fotogaleriia_masada_-_simvol_na_samojertva_ili_na/", "text": "Тя се издига върху скално плато в Южен Израел и е една от най-популярните туристически атракции на страната. Но за евреите и израелците Масада (буквално \"крепост\") е превърната в символ с двоен смисъл - на съпротивата или на фанатизма.", "date": "2018.02.24", "title": "Фотогалерия: Масада - символ на саможертва или на фанатизъм"}
{"url": "https://www.dnevnik.bg/sport/2018/02/24/3135333_radoslav_iankov_otpadna_oshte_v_kvalifikaciite_v/", "text": "Единствената българска надежда за медал от зимните олимпийски игри в Пьонгчанг Радослав Янков отпадна още в квалификациите на паралелния гигантски слалом в алпийския сноуборд. Носителят на Световната купа за 2016 г. завърши 19-и в крайното класиране, а за основната фаза на състезанието се класираха най-добрите 16 в пресявките. При жените в същата дисциплина Теодора Пенчева се класира 27-а от 28 завършили. Янков остана само на седем стотни от място в основната фаза на състезанието. 28-годишният българин измина двата манша с общо време 1:26.04 мин. Той записа по-добър резултат във втория манш, в който караше по червеното трасе - 42.56 сек., но това не беше достатъчно да продължи напред. Словенецът Тим Мастинак влезе последен в осминафиналите с общо време 1:25.97 мин. Само с една стотна по-бавен беше неговият сънародник Рок Маргуч, който остана първи под чертата. Световният шампион от 2015 г. Андрей Собольов също не успя да преодолее квалификациите, като завърши 18-и на две стотни от Мастинак. Най-добър резултат в квалификациите постигна лидерът в Световната купа Невин Галмарини. Швейцарецът записа общо време 1:24.78 мин. Жан Кошир от Словения даде втори резултат - 1:24.97 мин., а голямата надежда на домакините Сангхо Лий допълни челната тройка с 1:25.06 мин. За Янков това е най-добрият резултат на олимпийски игри. При дебюта си в Сочи през 2014 г. той завърши 21-и в слалома и 25-и в паралелния слалом. В Пьонгчанг беше предвиден старт единствено във втората дисциплина, в която българският сноубордист е настоящият носител на малката световна купа. При жените Пенчева се класира 27-а, след като преодоля двата манша за 1:38.63 мин. Зад 35-годишната българка остана единствено украинката Анамари Данча, която падна в първия манш. В състезанието имаше и три участнички, които останаха извън класирането - полякинята Каролина Щокфис и китайката Сяосяо Сю бяха дисквалифицирани, а австрийката Клаудия Риглер не завърши първия манш. Най-добър резултат в квалификациите постигна двукратната световна шампионка в сноуборда и  олимпийска шампионка в супергигантския слалом в алпийските ски  Естер Ледецка - 1:28.90 мин.", "date": "2018.02.24", "title": "Радослав Янков oтпадна още в квалификациите в Пьонгчанг"}
{"url": "https://www.dnevnik.bg/bulgaria/2018/02/24/3135209_po_okolo_50_hiliadi_lecheniia_na_bulgari_se_provejdat/", "text": "По около 50 хиляди медицински случаи на български граждани се поемат в лечебните заведения в други страни-членки на Европейския съюз всяка година. Броят им намалява от 2015 г., когато е достигнат пик на най-много лечения на български пациенти и най-големи натрупани задължения към европейските здравни каси от страна на българската НЗОК. Това личи от справка, която \"Дневник\" поиска от Националната здравноосигурителна каса за броя на хората, които се лекуват по линия на касата в чужбина и разходите по това перо през последните пет години. Поводът беше  скандалът между правителството, депутатите и управителя на НЗОК , който започна миналата седмица заради  сигнала на шефа на касата Камен Плочев , че задълженията на фонда достигат вече тревожни размери от над 271 млн. лв., от които просрочени към края на 2017 г. са над 133 млн. лв. В петък на извънредно заседание  Надзорният съвет на здравната каса разпореди спешна вътрешна проверка  на задълженията и изпълнението на бюджета на касата, тъй като според председателя на контролния орган и зам.-министър на здравеопазването Жени Начева цитираните от касата данни са неверни и многократно превишени. В понеделник трябва да бъдат оповестени резултатите от проверката и да се изясни колко точно са просрочията, макар че и новите справки на касата до медиите и тези в отговор на запитването на \"Дневник\" потвърждават тенденцията:       Най-голям скок на задълженията има през 2015 и 2016 г., когато само за две години те почти се удвояват. Логично обяснение за това е, че по това перо системно се отпускат само толкова пари, колкото да се платят просрочията, но освен това  от него редовно се пренасочват суми за изплащане на други здравноосигурителни плащания  при актуализации на бюджетите. Същевременно още в бюджета за 2014 г. се обръща внимание, че има  Втората видима причина за рязкото увеличаване на задълженията, може да е това, че случаите на лечения в чужбина на българи през 2015 г. скачат рязко спрямо предходната година. Те са с близо 12 хиляди повече отколкото през 2014 г., достигайки пика си, и след това отново намаляват. Ако на здравноосигурен българин му се наложи да се лекува в друга държава в ЕС планово или по спешност, в НЗОК след това постъпва иск за възстановяване на разходите за това лечение по правилата за координация на системите за социална сигурност (ПКСС). Исковете се придружават и от индивидуални справки за извършените разходи, поясняват от здравната каса. Това означава, че се броят преведените лечения вместо самите пациенти, така че справка за точно колко български граждани са лекувани в чужбина няма.           В запитването си до НЗОК \"Дневник\" попита и има ли и евентуално колко са сигналите от пациенти, че им е отказано лечение в чужбина заради некоректността на българската каса, което е и голямото опасение и поводът за сигнала на управителя й Камен Плочев до Народното събрание. Пресцентърът обаче обясни, че за момента не може да направи такава справка, макар че пред парламента в сряда Плочев посочи две числа: Това е броят на хората, на които от чуждестранните болници е било поискано да си покрият изцяло разходите по лечението със собствени средства и да си търсят сумите след това от българската каса. Според пациентски и правозащитни организации, това е един от начините , по които чуждите болници третират българските пациенти, за да се предпазят от загуба от некоректността на НЗОК, а другите са да опитват да ги отбият по медицински показатели или с обяснения, че нямат подходящи или свободни специалисти към момента.", "date": "2018.02.24", "title": "По около 50 хиляди лечения на българи се провеждат в чуждестранни болници в ЕС всяка година"}
{"url": "https://www.dnevnik.bg/sviat/2018/02/24/3135164_rimskiiat_kolizeum_shte_bude_osveten_dnes_v_cherveno/", "text": "Древният стадион Колизеум в центъра на Рим ще бъде осветен тази вечер в червено, за да привлече вниманието към преследването на християни по света и особено в страни от Близкия изток като Сирия и Ирак. Акцията започва в 18 часа местно време, а цветът символизира пролятата от християни кръв, преследвани заради вярата си. По същото време в червено се бъдат осветени и известни сирийски и иракски църкви като маронитската катедрала \"Св. Илия\" в Алепо и църквата \"Св. Павел\" в Мосул. Акцията се финансира от организацията \"Помощ за църквите в нужда\". Миналата година в червено бяха осветени катедралата в Манила и световноизвестните сгради на британския парламент в Лондон и базиликата \"Сакре кьор\" в Париж. Година по-рано \"почервеня\" прочутият римски фонтан \"Треви\". Организаторите публикуваха през октомври доклад за състоянието на християнските общности в 13 държави, повечето от които са в Близкия изток. Според тях ООН и правителствата на Запад са изоставили иракските и сирийските християни и ако не е била помощта от неправителствени християнски организации, днес християните вероятно щяха да са напълно изчезнали от някои райони. На някои места в Сирия вярващите са подложени буквално на геноцид и местен халдейски епископ смята, че от 1.2 млн. души преди гражданската война днес са останали около 500 000, казват от \"Помощ за църквите в нужда\". В Ирак само за две години християните са намалели от 275 000 на не повече от 150 000.", "date": "2018.02.24", "title": "Римският Колизеум ще бъде осветен днес в червено заради преследването на християни"}
{"url": "https://www.dnevnik.bg/sport/2018/02/24/3135130_chesnovite_momicheta_na_kurlinga_-_novoto_olimpiisko/", "text": "Ким, Ким, Ким и Ким или познати още като \"Чесновите момичета\". Състезателките от женския отбор на Южна Корея в кърлинга вероятно вече имат статут на национални герои в страната. Тяхната известност в световен мащаб също се увеличава рязко, но не заради любовта им към чесъна, а заради сензационните им успехи на леда. Тимът е на прага на историческо постижение в кърлинга. Смятаният за аутсайдер преди игрите в Пьонгчанг отбор е приятната изненада в турнира, след като надмина и най-смелите прогнози. В неделя корейките ще имат възможността да запишат имената си със златни букви в историята на игрите. В спора за титлата \"Чесновите момичета\" ще се изправят срещу Швеция. Непознатият спорт Кърлингът не е сред най-популярните спортове в Южна Корея. Страната дори нямаше олимпийски отбор до игрите в Сочи през 2014 г. Дълги години малкото специализирани съоръжения са основна пречка пред популяризирането на спорта. Бившият състезател Ким Юнг запретва ръкави и се заема с тази задача. През 1988 г. той открива първия корейски клуб по кърлинг. Три десетилетия по-късно в страната има шест висококачествени съоръжения за кърлинг и много от децата са част от училищни отбори в този спорт. Първият кърлинг център е построен в Юсеонг през 2016 г. Постепенно градът, известен с производството на чесън, става средище на кърлинга в страната. Досега там са се провели 15 големи местни и международни състезания. С \"града на чесъна\" са свързани и повечето от момичетата в олимпийския отбор. Четири от петте състезателки са учили там и са били част от училищния отбор. Корейците смятат чесъна за суперхрана, която въздейства благоприятно върху имунната система. Някои от феновете се шегуват, че именно той е в основата на успехите на женския отбор в кърлинга. Отбор \"Ким\" \"Предпочитаме да ни наричат \"отбор Ким\", разказва треньорката на отбора. Това не е изненадващо. Всяка от петте състезателки (четири основни и една резерва) е с фамилно име Ким, като две от тях са сестри. Затова по необходимост се появяват и прякорите на всяка от тях - Палачинка, Пържолка, Слънчице, Ани (марка йогурт) и Чочо (вид бисквити). Идеята за интересните прякори идва по време на една от общите закуски на отбора. Състезателките решили псевдонимите им да включват любимата им храна. Заслужената слава, която получи женският отбор по време на игрите, е новост за състезателките. Те не са свикнали да бъдат център на вниманието, но подкрепата от домашната публика ги прави още по-единни. Вместо да дават интервюта след мачовете си, \"Чесновите момичета\" предпочитат да странят от светлината на прожекторите. Дори изключването на телефоните им по време на игрите е направено с цел да насочи вниманието им изцяло върху турнира. \"Дори на национални шампионати сме играли без публика, защото кърлингът е неизвестен и непознат спорт. Не очаквахме, че толкова много хора ще дойдат да ни гледат, за което сме благодарни\", разказва капитанката Чо-Хи Ким. \"Съжалявам, че не можах да доведа състезателките днес, защото се опасявам, че ще има твърде голям натиск и тежест върху тях. Дори публиката се интересува от тях\", каза треньорката на пресконференцията след последния мач от груповата фаза. Често с победите идват и големите очаквания, а южнокорейците се стараят да не \"задушават\" своите нови национални герои. Но успехите и славата донесоха своето отражение. В \"Туитър\" дори се появиха шеговити колажи със състезателките с мопове за чистене в ръка и реклами на техника за дома.", "date": "2018.02.24", "title": "\"Чесновите момичета\" на кърлинга - новото олимпийско вдъхновение на Южна Корея"}
{"url": "https://www.dnevnik.bg/evropa/2018/02/24/3129059_stolica_na_surogatstvoto_ukraina_e_spasenie_za/", "text": "Украйна, една от най-бедните държави в Европа, бързо се превръща в спасение за хората, които отчаяно търсят сурогатна майка, за да могат да имат дете. Парите, които се предлагат, привличат много млади жени, но съществуват опасения, че те могат да станат жертви на експлоатация, разказва Би Би Си. Ана (името е сменено) била на 18 години, когато разбрала за сурогатството от репортаж по телевизията. Тя тъкмо завършила гимназия и планирала да работи в хотел в малък град в Западна Украйна, където туристите идват, за да разгледат средновековен замък. За работата тя щяла да получава 200 долара на месец, но за да износи нечие чуждо бебе, можела да печели до 20 000 долара. Семейството на Ана е бедно по местните стандарти. Майка й е счетоводител и винаги я е подкрепяла. Тя обаче била привлечена от идеята да бъде сурогатна майка, защото \"искала да има нещо повече\", да може да си позволи \"скъпи неща\" - ремонт на къщата, кола... Макар стотици жени да го правят, сурогатството е нещо, за което не се говори открито в Украйна. Чуждестранните двойки масово започнали да идват в този край на Европа от 2015 г., когато центровете за сурогатство в Азия започнали да затварят заради твърдения за експолатция. След като вече не можело в Индия, Непал и Тайланд, те се насочили към Украйна, едно от малкото останали места, където сурогатството все още може да бъде уредено на значително по-ниска цена от тази в САЩ. \"Има толкова много бездетни двойки, които пристигат в нашата страна – прилича на конвейер\", казва Ана. Когато била на 21 години и след няколко години работа в хотел, Ана най-накрая решила да стане сурогатна майка. Тогава тя вече имала дъщеря и разбрала, че може да бъде избрана за тази работа. Според украинските закони сурогатните майки трябва да имат собствено дете, преди да износят това на някой друг. Ако имаш собствено дете, е по-малко вероятно да се привържеш към това, което трябва да родиш, обясняват работодателите на жената. Дълго пътешествие Ана започнала подробно да разглежда сайтове, в които сурогатни майки, агенти, клиники и различни хора публикували обяви. Скоро тя се озовала в столицата Киев за медицински прегледи. Подписала договор с двойка от Словения, която не можела да има собствено дете. Скоро обаче започнали проблемите. Тя разказва, че качеството на грижите в клиниката бързо се влошило. Някои сурогатни майки имали здравословни проблеми, които не били диагностицирани правилно или лекувани навреме и това довело до усложнения, разказва Ана. Тя се оплакала в интернет, за да предупреди други жени, но била смъмрена от клиниката. Родила здраво дете. Въпреки проблемите тя пак се съгласила да е сурогатна майка, този път на японска двойка. Те уреждат нещата през адвокат в Киев и най-вероятно никога няма да се срещнат лично с нея. Ана вече е по-разумна при избора си на болница и ако всичко върви по план, докато стане на 24 години, вече ще е родила три деца, само едно от които нейно. Европейската столица на сурогатството Търсенето на сурогатни майки в Украйна \"се е увеличило може би с 1000% само за последните две години\", казва Сам Еверингъм от базираната в Сидни благотворителна организация \"Семейство чрез сурогатствпо\", която консултира бъдещи родители. Страната, добавя той, \"се превърна почти случайно в една от малкото държави\", които позволяват туризма за сурогатство. Освен факта, че е законно, друго нещо, което привлича хората, са либералните украински закони. Те признават \"бъдещите родители\" за биологични родители от момента на зачеването и не поставят лимит за това колко може да получи една сурогатна майка, създавайки отворен пазар, в който една жена може да поиска каквато цена пожелае. Нещата обаче не са съвсем прости. В зависимост от това откъде идва човек процесът може да се превърне в бюрократичен кошмар, като двойките от някои държави, включително от Великобритания, трябва да остават там месеци наред. Макар много болници в Украйна да действат прозрачно и да се грижат добре за жените, запознати с процеса отвътре хора и сурогатни майки биха подшушнали за тези с лоша репутация. Има непотвърдени истории за тайна размяна на ембриони, лошо здравно проследяване и служители, които взимат твърде скъпо на клиентите си, за да могат да им предложат достатъчно добро ниво на грижи. Според Олга Богомолец, лекар и депутат, оглавяваща парламентарната комисия по здравеопазване, младите жени са привлечени от сурогатството \"заради бързото падане на жизнените стандарти\" в страната. Икономиката бе сериозно засегната от дълбоката рецесия през 2014 и 2015 г. като последица от конфликта в Източна Украйна между военните и подкрепяните от Русия сепаратисти. По думите й секторът не е достатъчно регулиран и липсата на контрол може да постави както сурогатните майки, така и другите родители в риск. За Марк, който в края на 2015 г. изминал заедно със съпругата си пътя от Ирландия до Украйна, изборът на агенция и на болница бил от голямо значение. Като цяло останал доволен. Синът му се родил през 2016 г. след инвитро оплождане сизползването на неговата сперма и донорска яйцеклетка По думите му здравните грижи били толкова добри, колкото на други места в Западна Европа. Той и жена му имали добри отношения с 32-годишната сурогатна майка, на която платили директно, а съпругата му била поканена да присъства на раждането. \"Ние знаехме защо го прави. Тя има дъщеря, забременя, когато тя беше на 15 години. Искаше да я изпрати да учи в колеж и да има възможностите, които тя самата никога не е имала\", разказва Марк. Усещате как бебето рита За двойките от Лондон, Дъблин или Шанхай решението за сурогатство в Украйна е изпълнено с несигурност. Родителите разчитат на форуми в интернет, за да разберат кои болници имат най-добрата репутация, и си разказват истории, добри и лоши, за изживяването. Поне за една болница се знае, че плаща на недоволни родители значителни суми, за да напишат добри коментари, казва Еверингъм. Медицинският център \"Илая\" в Киев не е от типа болници, в които ще трябва да правите това. Той казва, че \"много добрата му репутация\" привлича хората. В чакалнята две жени от източната част на страната разказват за бременността си. Тетяна, майка на три деца, е бременна в 30 седмица и износва бебето на испанска двойка. \"Усещате как бебето рита и му говорите\", казва тя. \"Но подсъзнателно осъзнавате, че не е ваше\". Тетяна живее с майка си, но крие бременността си от нея и й е казала, че се е преместила в Киев, за да си търси работа. Яна, която е родила преди два месеца, съветва Тетяна да гледа на сурогатството просто като на работа. Тя си спомня, че детето, което родила, било отнесено почти веднага след раждането, докато лежала изтощена на болничното легло. Тя признава, че майчинските чувства останали и мислила за детето, след като се прибрала у дома. \"Трябва да бъдете студен човек, за да не почувствате това\", казва тя. \"Но когато видите радостта и усмивките на биологичните родители, това е. Осъзнавате, че всичко е наред с детето и родителите са щастливи\". След като се върнала при собствената си дъщеря в дома си в Западна Украйна, Ана също мисли за ролята си на сурогатна майка. Скоро тя ще се качи на влака за Киев за опит за имплантация на ембрион за новата японска двойка. Макар това да е една от най-трудните части в процеса, тя е оптимистично настроена. Надява се да може да използва парите, за да си купи собствен апартамент. Ана е горда от това, което може да направи за родителите. \"Когато е плачат и ви благодарят, чувствате колко много сте направили за тях. (Те) ми казаха, че съм най-важният човек в живота им\", допълва Ана. Как е уредено сурогатството в Украйна - Позволено е за хетеросексуални двойки със сключен брак, които могат да докажат, че поради медицински причини не могат сами да имат бебе - Поне един от родителите трябва да има генетична връзка с бебето; често се използват донори на яйцеклетки; често се използват донори на яйцеклетки - Цената е различна, но варира средно между 30 000 и 45 000 долара - Плащащите родители са вписани в украинския акт за раждане; сурогатната майка няма никакви законни права да иска попечителство върху бебето - Смята се, че около 500 раждания от сурогатна майка се извършват всяка година, но липсват достатъчно данни - Комерсиалното сурогатство от този вид е законно в САЩ, Грузия и Русия. Кения и Лаос също са дестинации, но там липсва законодателство.", "date": "2018.02.24", "title": "\"Столица на сурогатството\": Украйна е спасение за двойките, които мечтаят за дете"}
{"url": "https://www.dnevnik.bg/photos/2018/02/24/3134967_fotogaleriia_sus_sin_ten_i_glava_pod_mishnica_na/", "text": "Експлозия от цветове предписва за есента Седмицата на модата в Милано, третият от големите модни форуми през пролетния сезон, който продължава до 27 февруари. Освен с ярки цветове, дизайнерите събуждат въображението с ретрофутуризъм, \"племенни десени\" от бъдещето и меко казано екстравагантни аксесоари.", "date": "2018.02.24", "title": "Фотогалерия: Със син тен и глава под мишница на модната седмица в Милано"}
{"url": "https://www.dnevnik.bg/bulgaria/2018/02/24/3128944_dnes_e_todorovden/", "text": "Православните християни днес отбелязват деня на свети великомъченик Теодор Тирон, наричан и Тодоровден. Празникът винаги е в съботата на първата седмица на Великия пост. Петдесет години след смъртта на св. Теодор гонителят на християните - император Юлиан Отстъпник (332 - 363 г.), продължавал да желае възвръщането на езичеството. Знаейки, че 40 дни преди Великден християните спазват строг пост, решил да се подиграе с тях и да ги застави да ядат идоложертвена храна. Император Юлиан наредил на градоначалника в Цариград да напръска тайно с кръв от идолски жертви всички постни храни на пазара и християните, като ядат, макар и без да знаят, да се осквернят и тъй да бъдат подиграни и обявени за езичници. Градоначалникът сторил, каквото му било заповядано, но Бог направил така, че да се открие нечестивият замисъл. Църковното предание разказва, че св. Теодор Тирон се явил на цариградския архиепископ Евдоксий, известил му наредбата на Юлиан Отстъпник и му заръчал да съобщи това на верните - да предупреди християните през тази седмица да не вземат никаква храна от пазара. На запитването на архиепископа: какво да ядат през тия дни, св. Теодор отговорил: да си приготвят коливо - жито, то да им бъде храната. Предупредени за наредбата, християните не взимали никакви храни от пазара. Юлиан разбрал, че лукавият замисъл е разкрит, останал посрамен и пуснал неосквернена стока на пазара. Оттогава за благодарност на първата събота от Великия пост Църквата възпоменава паметта на св. великомъченик Теодор Тирон. За спомен на случилото се се вари жито, което се благославя по време на богослужението в храма. Според народното вярване на този ден свети Тодор съблича своите девет кожуха, яхва бял кон и отива при Бога да измоли лято. На този ден се организират т.нар. кушии - надбягвания с коне и затова . Тодоровден е празник и на младите невести, омъжили се през годината, и затова го наричат и Булкина неделя. Според традицията до Тодоровден те нямат право да месят и пекат хляб. Извършват се обреди за здраве и плодовитост на младите булки.", "date": "2018.02.24", "title": "Днес е Тодоровден"}
{"url": "https://www.dnevnik.bg/sport/2018/02/24/3135347_ester_ledecka_vleze_v_istoriiata_s_olimpiiski_titli_v/", "text": "Чехкинята Естер Ледецка сътвори едно от най-великите постижения в историята на спорта. 22-годишната състезателка стана първата жена с индивидуални олимпийски титли в два различни зимни спорта. След като шокира света със  злато в супергигантския слалом в алпийските ски , днес Ледецка спечели паралелни гигантски слалом в сноуборда. Тя издържа на напрежението и напълно оправда ролята на фаворит с категорична победа в коронната си дисциплина. Досега в цялата история на зимните олимпийски игри само трима спортисти са печелили индивидуални златни медали в различни спортове. Това са норвежците Торлайф Хауг и Йохан Грьотумсбротен и финландецът Хейки Хасу. И тримата имат титли в ски бягането и северната комбинация. От тях в рамките на една олимпиада са го постигали Хауг в Шамони през 1924 г. и Грьотумсбротен в Санкт Мориц през 1928 г. Рускинята Анфиса Резцова също има олимпийски титли в различни дисциплини - биатлона и ски бягането, но само в първата има индивидуално златно отличие. Никога досега обаче не е имало състезател, който да спечели два златни медала в два толкова различни спорта. Ледецка зададе тон още в квалификациите, когато даде далеч по-добро време от останалите. Чехкинята премина двата манша с общо време 1:28.90 мин., а най-близката до нея - рускинята Альона Заварзина, беше с 1.26 сек. по-бавна. След това двукратната световна шампионка и носителка на големия кристален глобус за последните два сезона спечели безапелационно всеки един от двубоите си в директните елиминации. Чехкинята започна с победа срещу Патриция Кумер от Швейцария (+0.71 сек.), продължи с още по-категоричен успех срещу австрийката Даниела Улбинг (+0.97), а в полуфиналите съперничката й Рамона Терезия Хофмайстер от Германия допусна грешка и не завърши. В големия финал Ледецка се изправи срещу друга германка - Селина Йорг, и отново нямаше никакви проблеми, като финишира с аванс от половин секунда. Хофмайстер спечели бронзовия медал след победа срещу Заварзина в малкия финал. При мъжете също се стигна до победа за фаворита и лидер в Световната купа - Невин Галмарини. След като остана втори в Сочи, 31-годишният швейцарец успя да стъпи на олимпийския връх четири години по-късно. В битката за златото Галмарини победи любимеца на домакините Сангхо Лий с аванс от 0.43 сек. Жан Кошир от Словения спечели бронзовия медал, след като се наложи над французина Силвен Дафур в малкия финал. Това бяха и четиримата най-бързи от квалификациите. Единствената българска надежда за медал в Пьонгчанг - Радослав Янков, отпадна още в пресявките. Носителят на големия кристален глобус за 2016 г. се нареди 19-и в крайното класиране.", "date": "2018.02.24", "title": "Естер Ледецка влезе в историята с олимпийски титли в ските и сноуборда"}
{"url": "https://www.dnevnik.bg/analizi/2018/02/24/3134804_ako_upravliavashtata_koaliciia_se_propuka/", "text": "Напрежението в управляващата коалиция между ГЕРБ и Обединените патриоти е факт. Задълбочават се противоречията и в самия лагер на \"Воеводите\". През декември Валери Симеонов атакува остро премиера Бойко Борисов по темата за новия лифт на Банско и заяви, че \"не иска да го вижда\". Министър-председателят отстъпи и между коледните и новогодишните празници кабинетът ударно прие промени в плана за застрояването на Пирин. Сега обаче се оказва, че от \"Атака\" не желаят (повече) да бъдат лобисти: \"той е достатъчно богат Цеко [Минев], за да се грижим ние като патриотична формация да прокарваме закони в негова полза\" – заяви преди броени дни Волен Сидеров. Той критикува и вицепремиера Каракачанов, който се \"бил вторачил в самолети\". Лидерът на \"Атака\" нападна и зам.-председателя на ГЕРБ Цветан Цветанов, защото последният настоявал за ратифицирането на Истанбулската конвенция. Освен това според Сидеров на Цветанов – \"бивш комунист от МВР\", не му било работа да се занимава с отстраняването на зам.-председателя на парламента Валери Жаблянов (Сидеров вчера беше уверен, че Цветанов не е бил комунист и двамата като да загладиха  коалиционните противоречия  - бел.ред.). От своя страна Валери Симеонов призна за неразбирателства между Патриотите и посочи, че на следващите избори \"по-скоро НФСБ няма да се яви в коалиция с ВМРО\". Преди близо година, при конструирането на кабинета\"Борисов 3\", посочих, че най-вероятно краят му ще настъпи в резултат на имплозия, причинена от Патриотите. \"Популистката радикална десница е силна, когато е в опозиция. Когато говори срещу статуквото, срещу \"корумпирания политически елит\" и т.н. ... В коридорите на властта нейната харизма започва да бледнее. В момента, в който Обединените патриоти започнат да се задушават в страстната прегръдка с Борисов и подкрепата за тях започне да ерозира, те ще се обърнат срещу него.\" (цитатът е от статията ми  \"Борисов 3 – доброто ченге идва\").  За да разберем дълбоките причини за очертаващия се раздор между управляващите, трябва да се взрем отвъд храсталака на злободневните факти, който пречи да видим цялостната картина. Подкрепата за 3-те патриотични партии в момента е около 5% (на изборите на 26 март 2017г. те получиха 9.31%). Доверието във вицепремиера Симеонов спада и е около 12-13%. Той ражда скандал след скандал – само и само за да покаже, че революционният му дух е жив; че не е покорен и покварен от Борисов. Македонската стрелба с два пищова, която Патриотите подхванаха и в собствения си лагер, цели да убеди публиката, че видите ли \"не ние, а колегите слугуват\". \"Воеводите\" искат поддръжниците им да вярват, че те не зависят от министър-председателя, ГЕРБ и т.н. Това беше горе-долу вярно. Беше. Преди една година. Преди да се изкушат да влязат през парадния вход във властта, за да работят с ГЕРБ (макар че Сидеров вече има опит в колаборационизма с партията на Борисов, който – многозначителен факт – доведе до електоралния срив на \"Атака\"). Сега етапът вече е друг. Значителна част от електората на \"воеводите\" е разочарована от тях. Или, както се казваше в стария виц за студентския ад: дяволът е тук – сесията дойде! В най-общ план патриотичната стратегия сега е в това хем да демонстрират все по-бурно и гръмогласно чепатия си хайдушки нрав, хем да не се отделят от софрата. Защото, ако се стигне до избори, електоралната социология може да се усмихне на Патриотите, а може и злощастно да ги спъне в изборния праг. Възниква следният хамлетовски въпрос: ако Волен Сидеров например рискува и реши да капитализира от един \"политически развод\" с колегите си във властта, дали това ще ознаменува и края на кабинета \"Борисов 3\"? На пръв поглед скоро предсрочни парламентарни избори не се очертават. За момента основните играчи нямат интерес от тях. Ако изборите бяха днес, разходката до урните не би променила съотношението между ГЕРБ (пак първа политическа сила с около 21%) и БСП (отново, макар и с малка разлика, на унизителното второ място с около 18% – цитираните данни са от последното проучване на \"Тренд\"). ДПС, то се знае, пак ще могат да седнат на масата; за шансовете на Патриотите вече коментирах, а за \"Воля\", която окончателно се превърна в електорално джудже, биха гласували едва около 1.5%. Така  тезата, защитена от Делян Добрев  от ГЕРБ по \"Нова тв\", че кабинетът може да разчита на партията на Марешки, ако \"Атака\" оттегли подкрепата си, изглежда правдоподобна.  Тук обаче при оценката на посочената теза или сценарий трябва да се вземат предвид няколко неща. Първо, колко време още Борисов може да търпи (не само в емоционален, а и в електорален план) в името на оставането във властта този бодлив патриотичен таралеж в гащите? Скандалите, генерирани от Валери Симеонов, вече отекват далеч отвъд пределите на страната - ротационен председател на Съвета на ЕС. Те разбиха между другото на пух и прах мантрата на някои анализатори, че \"нашите националисти не са като онези лудите, крайните в Европа, те нашите са много кротки\".  Второ, за Патриотите като цяло вече започва да действа с пълна сила вариант на затворническата дилема – дали няма да спечелят повече, ако \"прецакат другарчетата си\" (другите воеводи, ГЕРБ) и играят соло. А \"Воеводите\" по природа са непредвидими, рискови натури. Дали само \"Атака\" ще напусне коридорите на \"Дондуков\" 1, или ще последва ефектът на доминото?  В математически план \"Воля\" с нейните депутати може и да е достатъчна, за да се закърпи временно положението. Но политиката не е прост сбор от числа. Важен е политическият ефект от новата управленска формула. В частност един събудил се и в опозиция Сидеров (който сега парадоксално започва да изглежда по-нормален на фона на смущаващото му покорство на дълбоко упоен пациент през последните месеци) може да се упражнява в красноречие от трибуната на 44-ия парламент. Може да прекарва часове в това да разобличава истинската резервна гума или, по-точно, действащото скрито трето колело на кабинета \"Борисов 3\". Иде реч за ДПС, разбира се. Раздялата на \"воеводите\" ще освети ролята на ходжите и мюезините, пеещи езана (призив към молитва) в битието на кабинета \"Борисов 3\". В този му вид – полегнал върху партията-фирма на Марешки и ДПС, както и с някой патриот \"за цвят\", кабинетът няма да изглежда никак привлекателно. Никак секси.  Независимо от действията на Сидеров срещу правителството ще могат да се упражняват с още по-високи децибели и \"патриотичната\" столетница, и извънпарламентарната опозиция. Нищо чудно при това положение Борисов да реши за пореден път да дръпне шалтера. А после, дори да е пръв на изборите, да остави \"Нинова и Доган\" да управляват. За да ги наблюдава злорадо от резервната скамейка. А и да им \"помага\" да загубят равновесие, като \"лекичко\" ги подбутва и клати. С надеждата да се сринат окончателно.", "date": "2018.02.24", "title": "Ако управляващата коалиция се пропука"}
{"url": "https://www.dnevnik.bg/sviat/2018/02/24/3135065_luidji_di_maio_-_populistut_priemliv_za_maikite/", "text": "                        31-годишният Луиджи Ди Майо, кандидат на популистите от \"Движение 5 звезди\" за министър-председател на Италия, олицетворява в момента успокоителното послание на протестната партия, в която направи светкавична кариера. През 2013 г., когато бе едва на 26 години, той стана най-младият зам.-председател на Камарата на депутатите в италианската история. Неаполитанецът има външността на идеален зет с грижливо сресана коса и неизменно безупречен костюм с вратовръзка. И най-вече - изобщо не прилича на комика  Бепе Грило , основателя и водач на движението, чийто цветист речник и склонност към крайности отдавна са част от всекидневието за италианците. Последният обаче е почти на 70 години и напоследък демонстрира желание да се разграничи от движението, навлязло в \"зряла\" възраст, като създаде нов блог и се върна на сцената, където бе отгледал идеята за движение, основано на пряката демокрация. И ето че днес виждаме на авансцената нетърпеливия му престолонаследник. \"Той е твърде популярен сред активистите и силата му е тъкмо там, че е съвсем различен от Бепо Грило - и в общуването, и във външния вид\", обяснява за АФП Алберто Кастелвеки, преподавател по комуникации в римския университет \"Луис\". \"Успокояващ за майките\" Присъединил се към движението през 2007 г., Луиджи ди Майо бързо изкачва партийната стълбица и за по-малко от десет години стига до върха. След неуспешно представяне на общинските избори в родния си град Кампаня през 2010 г. той става депутат, а три години по-късно и зам.-председател на долната камара, после се налага като безспорен политически водач на партията. През септември съвсем естествено е посочен като кандидат за поста министър-председател след гласуване онлайн сред активистите, в което събира 82% от гласовете - нечуван резултат, обяснен от противниците му с липса на реална конкуренция. \"Ди Майо бе създаден, за да бъде умерен, да действа успокояващо на майките с деца\", пише журналистът Джакопо Якобони в книга за младия лидер, когото нарича \"в пълния смисъл креатура на Казаледжо Асочиати\", консултантската компютърна фирма, поддържаща сайта и дейностите на движението. Син на бивш изтъкнат деец от Италианското социално движение - разпусната вече неофашистка партия, Луиджи ди Майо отхвърля твърденията, че партията е популистка - негативна според него оценка, и уверява, че не иска Италия да бъде екстремистка или антиевропейска държава. Известен с непоклатимо спокойствие сред своите съратници, младият кандидат ще допринесе за каузата и с малко сериозност, каквато дълго липсваше на движението. Имидж, който направи опит да затвърди в предизборната кампания, по-специално при срещи в чужбина - разговаря например със студенти от американския Харвардски университет и с инвеститори от лондонското Сити. С риск да засегне ортодоксалното крило на движението, той смекчи и позициите му по въпроса за излизане от еврозоната, вече неактуален, както и за съюзите с други партии - те вече не се изключват напълно. Марионетка \"Ако няма начин да управляваме самостоятелно, както желаем, ще отправим публична покана към другите политически сили, които ще бъдат представени в парламента\", заяви неотдавна той. Защото италианската изборна система облагодетелства партиите, успели да формират коалиции, и създава спънки на антисистемното движение, станало популярно до голяма степен защото отказва подобни споразумения. \"По въпроси от сферата на етиката или имиграцията кандидатът за премиер разсъждава като сърфист, който гледа да хване вълната\", писа неотдавна католическият седмичник \"Фамилия кристиана\". \"Дали са избрали човека или готовността му да бъде насочван и съветван?\", запита се на свой ред умереният всекидневник \"Стампа\" по повод \"общо взето, безличното си ви\" на кандидата. Завладян от политиката още на млади години, Луиджи ди Майо записва право, без обаче да завърши обучението си. А професионалният му опит е твърде ограничен - за кратко работи като администратор на сайт, асистент-режисьор и стюард на стадион. Затова критиците му твърдят, че той е само марионетка на Бепе Грило и няма интелектуални сили да ръководи третата икономика в еврозоната. Ди Майо обаче отвръща: \"Австрийският канцлер е на моите години, френският президент - на 40. Удря часът на младите\".", "date": "2018.02.24", "title": "Луиджи ди Майо - популистът, приемлив за майките"}
{"url": "https://www.dnevnik.bg/bulgaria/2018/02/24/3135222_nadzirateli_ot_cialata_strana_se_subirat_na_protest/", "text": "Служители на затворите в цялата страна се събират на протест днес по обед пред сградата на Министерството на правосъдието. Вчера надзирателите протестираха пред всички затвори в страната. Основните им искания са за по-високи заплати и по-добри условия на труд. Протестиращите искат възнагражденията им да се изравнят с тези в сектор \"Сигурност\" на МВР. Те ще бъдат подкрепени и от служителите от \"Съдебна охрана\". Двете дирекции към правосъдното министерство имат еднакви проблеми и искания и протестират заедно от дни. ", "date": "2018.02.24", "title": "Надзиратели от цялата страна се събират на протест пред правосъдното министерство"}
{"url": "https://www.dnevnik.bg/sviat/2018/02/24/3135270_zashto_desetki_hiliadi_turisti_ot_zaliva_subudiha/", "text": "Днес арабски инвеститори и туристи са сред хората, които променят това и създават у наблюдателите известна тревога. В първата част на текста за новите връзки на региона с арабските страни -  \"Персийският залив измества Русия като приятел на Балканите\"  - \"Дневник\" разказа за отношенията между Белград и Абу Даби. Във втората - за посетителите от Залива, които строят, купуват и (в случая на Босна) наемат и понякога решават да останат. Поддръжка, оръжия и муджахидини, а по-късно и финансови инжекции - с това се свързваха страните от Персийския залив в Босна и Херцеговина през деветдесетте години и част от миналото десетилетие, във времето около и след войните в бивша Югославия. И там, и в Косово и Албания арабски страни предоставяха помощи. Обединените арабски емирства тогава защитаваха бошняците и дори искаха от ООН признаване на геноцид, извършен от сърбите. Саудитците тогава се \"прочуха\" с финансирането на множество джамии в Босна и на Западните Балкани. Сега няколкото хиляди муджахидини отстъпват по брой на арабските туристи. За 2015 г. последните бяха около 40 000 души.,  но през 2017 г.  станаха 89 000, колкото най-многобройните посетители - турците. В Босна годишно влизат над два милиона туристи, но увеличението е значимо в сравнителен план. Седем години по-рано гостите от Обединените арабски емирства например бяха само 65 души. Промяната е и в няколкото десетки полета, които вече са достъпни от Сараево до Персийския залив, на компании като FlyDubai и Qatar Airways, и които се увеличават - саудитски инвеститор ще пусне тази година полети на нова, \"местна\" компания. \"Връзките между Босна и арабския свят укрепнаха по време на войната и това допринесе\" за интереса, обяснява за \"Дневник\" Весна Боичич-Джелилович от Лондонското училище по икономика и политически науки (LSE). Според нея силното присъствие на турски компании в икономиката, образованието и инфраструктурата също е фактор. \"В известен смисъл Турция проправи пътя.\" Търсене и предлагане Арабските гости имат къде да отидат - например в процъфтяващия спа комплекс Илиджа (наричан \"новия Кувейт Сити\" в някои медии) на километри от Сараево, в района на който цените на имотите  са скочили двойно  за последните години заради интереса им, надписите по някои улици са на арабски, а заведенията със собственици араби често не предлагат алкохол. Търсенето създава и нови проекти както за туристи, така и за наематели и купувачи на имоти. В този бранш е и най-голямата чужда инвестиция в Босна. През 1984 г. планината Биелашница е сред местата, посрещнали Олимпийските игри в Сараево. Сега дубайската компания Buroj Ozone смята да изгради комплекс за 40 000 души, който струва около 2.03 млрд. евро - или 15% от босненския брутен вътрешен продукт (според други оценки става дума за 4.5 милиарда евро) - с вили, луксозни хотели, мащабен търговски център и болница. Буродж се възприема от собствениците си като бъдещ \"град\", който ще създаде хиляди работни места, макар проектът да не минава без противоречия и да е в застой от месеци, според управителя на компанията -  заради проблеми в администрацията и съда . В Босна строят и  кувейтски и катарски фирми . Най-големият саудитски инвеститор има и строителни проекти, и авиолинии. Компанията Al Shiddi Group, която строи затворен комплекс с 211 вили, притежава в столицата търговския център Sarajevo City Center и хотела Bristol Sarajevo, миналата година на практика \"създаде\" авиолиния в Босна и Херцеговина (която няма такава от няколко години, след като националният ѝ превозвач загуби лиценз). Тази година ще пусне FlyBosnia - компания с полети от Залива до Сараево, която ще отговори на нарастващия туристически поток. На терен все още няма свръхзначими проекти на държави от Залива в Босна - \"медиите направиха огромна реклама на такива потенциални проекти (като Буродж), но дали те ще се материализират, не е ясно,\" казва Боичич-Джелилович. Според нея значението на тези проекти в политически и икономически план ще зависи от това дали местните могат да получат полза от арабските инвестиции. Различни хора, различни интереси Туристите от Близкия изток, интервюирани от международни медии, казват, че идват заради храната, хубавото време, ниските цени на имотите и стоките. Вероятно няко го правят по съвсем причини. В края на декември властите в Сараево обявиха, че  ще изгонят над 300 чужденци , повечето от Персийския залив, заради имоти, върху които може и да са избегнали плащания на данъци. За чужди граждани купуването на земя е забранено, ако не регистрират фирма и не придобият собствеността с инвестиционни цели; оказало се, че изгонените нямат фирма на указания адрес, нито служители и са регистрирали \"инвестиционни компании\", за да заобиколят закона. Други посетители  сключват брак с босненски жени  като втори или трети съпруги. Някои пристигат по работа, други - на почивка. За тях няма значение, че свидетелствата за тези бракове са невалидни и за мюсюлманската общност в Босна, и за \"светското\" законодателство на страната. За \"Файненшъл таймс\" местни жители  се оплакваха  през пролетта на 2017 г. от \"културен сблъсък\" с посетителите, от чиито общности лъха \"пълзящ консерватизъм\". Тогава Агенцията за насърчаване на чуждите инвестиции на Босна и Херцеговина настоя, потърсена от изданието, че инвеститорите от Залива не са дори в първите десет. Само година по-късно  данните са различни  - сред държавите от региона има три в челната десятка. След Швейцария и Словения най-важни за 2017 г. са Саудитска Арабия, Сърбия, ОАЕ и Кувейт (след който е България). Други изтъкват агресивните бизнес практики на арабските търговци и различната, неевропейска култура, показвана от тях и от туристите. Сервитьорът Адин Биелак признава пред Би Би Си, че и той, и приятелите му говорят за жените от Залива като за \"нинджи\". \"Това променя културата ни, защото свикваме с начина им на живот.\" Не всички са съгласни - за десетките хиляди безработни младежи, а и по-възрастни жители в Босна, новата ниша носи възможности за препитание. Някои сравняват ситуацията с годините на войната, когато \"и от Дявола\" биха приели помощ. \"Досущ като други градове в Черна гора\"  Със  своите 92.8 млн. евро , инвестирани за миналата година в икономика с размер около 8.4 млрд, Емирствата може да не правят кой знае какво впечатление в Черна гора. За няколко години обаче страната от Персийския залив е похарчила за тази дейност общо 583.3 млн. Данни, достъпни към средата на 2017 г., сочеха, че арабски инвеститори са вложили в страната най-малко 650 млн. евро до момента, а ако всички текущи към момента проекти се осъществят, сумата ще достигне 2.2 млрд. \"Арабският капитал замени руския в Черна гора,\"  отбеляза още през есента  на 2016 г. балканският канал на катарската \"Ал Джазира\". Телевизията цитира посланичката на ОАЕ в Подгорица, Хафса ал Улама, според която бъдещото членство в НАТО и перспективата за Европейския съюз са важни фактори за страната ѝ. Всъщност в Черна гора, а не в Сърбия, отваря първото балканско посолство на ОАЕ  през 2010 г. . По това време е отприщен и потокът от инвестиции - с изграждането на Atlas Capital Centre, недалеч от сърцето на малка Подгорица, за 140 млн. евро. Самата Ал Улама някога работи за Abu Dhabi Financial Group, осъществила проекта. Ключовата дума и тук е \"туризъм\", макар да има и други области. През август миналата година в страната пристигна един от най-богатите хора в света саудитският,  принц Уалид бин Талал , дошъл на почивка в Черна гора, но заинтересован от  \"сериозни инвестиции\" , по данни на радио \"Свободна Европа\". Новите предприемачи в региона като него не гледат към презастроената Будва или към малкото налично пространство в Которския залив. Най-амбициозният туристически проект в Черна гора не е от Залива, а от Египет -  Лущица бей , недалеч от адриатическия град Тиват, на египетската компания \"Ораском\" (братът на собственика Самих Сауирис държи контролния пакет на телевизия \"Евронюз\"). \"Ораском\" е обявила намерение да инвестира около 1.4 млрд. евро. \"Лущица ще стане пълноценен град - досущ като други градове в Черна гора, с училища, болница, места за отдих, всичко, което кара хората да живеят там цяла година,\"  обяснява Сауирис в рекламен клип . Катарската компания Diyar смята да вложи между 250 и 300 млн. в \"Плави хоризонти\", друг проект край Тиват. И Емирствата не остават назад в туристическата надпревара. Цената, на която инвеститорът от ОАЕ получи досега частното пристанищно селище  Порто Монтенегро  (с пазарна стойност около 400 милиона евро) не е известна. То обаче премина в ръцете на Investment Corporation Dubai - същата компания, която се смята за най-сериозния претендент за обявения от правителството търг за дългосрочна концесия на летището в адриатическия град Тиват. Други проекти на дубайски фирми чакат одобрение или са блокирани от съпротива в парламента. Нож с две остриета Някои местни и международни анализатори се опасяват от външна намеса на прекалено властни инвеститори на Западните Балкани или дори от икономическа клиза при оттегляне. \"Разбира се, че има риск от напускане на най-големите инвеститори,\" казва за \"Дневник\" икономистът от Подгорица Василие Костич. \"Може да се каже, че страни като нас, които силно зависят от от чуждестранни инвестиции, са дори по-изложени на него, отколкото е разумно, защото все още сме общество в преход.\" Според Весна Боичич-Джелилович мотивът за инвестициите е най-вече взаимен интерес и ги насърчават както агресивната политика на правителството на бошняка Денис Звиздич, така и нуждата на бизнеса да търси алтернативи на Турция и Иран заради вътрешни и регионални конфликти. \"Мотивите и на двете страни са основно икономически, но по фин начин са свързани с инструментализацията на религията\" и от двете страни, казва тя и припомня, че арабските инвеститори са концентрирани основно в кантона Сараево. Тъкмо тази \"кантонизация\" може да се окаже нож с две остриета. Според арабиста от Сараевския университет Есад Дуракович големият проблем не е в туристите, които посещават страната, а в онези, които се задържат. \"Извинявам се на арабите, нямам нищо против тях, но... в проект, който засели толкова араби/мюсюлмани, може да се очаква додиковската политика да получи окончателен аргумент за отделяне,\"  пише той  и добавя, че вероятно и лидерите на хърватската общност ще получат такива аргументи. \"Няма да искат да живеят в \"Мюсюлмания\",\" където босненската идентичност е превзета от салафити, шиити и като цяло араби, изкупили обширни области, продължава той. Дуракович има предвид президента на Република Сръбска  Милорад Додик , който  многократно е давал заявки , че в лошите отношения с централното правителство в Сараево отделянето може да е последен изход. \"В босненския случай, където етнос и религия се политизират, е възможно присъствието на арабски инвеститори и туристи да задълбочи етническото противопоставяне,\" смята Боичич-Джелилович. \"Особено в малки общности, където присъствието им е по-видимо, а очакванията им като туристи и плащащи гости (което включва правото им да се молят в местните джамии) често не се приема добре от местните.\" Освен това босненски предприемачи и духовници често опитват да се възползват от арабското присъствие и това изостря усещането - и сред мюсюлмани, и сред немюсюлмани - че арабите \"натрапват\" поведението си. Дори \"анклавите\" в тези нови комплекси да не са религиозни, те вероятно ще са социално-икономически. Повечето босненци не могат да си позволят нито нощувка, нито наем, а още по-малко покупка там. Между 15 и 18% от населението живеят под прага на бедността. Какво значи това за ЕС Дали страните от Залива запълват вакуум, който ЕС е оставил с липсата на интерес към Западните Балкани? \"Според мен по-скоро се възползват от момента, в която правилата все още са сиви - когато страните станат членки на ЕС, всичко ще бъде много по-черно и бяло,\" каза по-рано Тена Прелец, също от LSE, за интереса към Сърбия и Черна гора. \"Проточилият се процес на присъединяване индиректно помогна Босна да се обърне и към други инвеститори, (но) да не забравяме, че присъединяването към ЕС дава на собствениците на имоти от арабския свят възможности в ЕС,\" казва Боичич-Джелилович. \"Арабските страни могат да намерят и други места – светът е голям,\" пък смята икономистът Владимир Глигоров. Според него този туристически интерес от Залива и други арабски страни може и да се повтори в Албания, \"по същите причини, по които Сърбия и Черна гора бяха интересни за Русия.\"", "date": "2018.02.24", "title": "Защо десетки хиляди туристи от Залива събудиха тревоги в Босна"}
{"url": "https://www.dnevnik.bg/analizi/2018/02/24/3135038_nujda_ot_chujdestranni_rabotnici_ima_opasnost_ot/", "text": "В края на 2017 г. бяха  приети промени в Закона за МВР, Закона за чужденците и Закона за трудовата миграция и трудовата мобилност , чиято цел беше да улеснят бизнеса в наемането на граждани от страни извън ЕС. Цените на някои свързани с процеса административни услуги бяха намалени, а продължителността на някои срокове – съкратена. Една от най-важните стъпки обаче беше пропусната – ревизията на максималната квота от чуждестранни работници в българските предприятия. В момента работниците от трети страни не могат да формират повече от 10 на сто от средносписъчната численост на наетите – безсмислено ограничение, което на практика връзва ръцете на много малки и средни предприятия. Според  обсъжданите сега промени, внесени между първо и второ гласуване  на новия пакет от мерки, този дял ще се увеличи до 20%, а за МСП – до 35%. Очаквано тези предложения срещнаха съпротивата на синдикатите. Между редовете от  стенограмите  от заседанията на Националния съвет за тристранно сътрудничество и  официалното становище КТ \"Подкрепа\" и КНСБ  откриваме техни твърдения, противоречащи не само на икономическата логика, но и на официалните данни за развитието на българската икономика. Синдикатите твърдят че:  \"... липсва доказана потребност за предприемане на подобна стъпка. Статистиката показва, че през последните 18 месеца само 10 работодатели са поискали да наемат граждани от трети държави над законовите 10%.\" Тук очевидно става дума за някакъв когнитивен дисонанс. Според синдикатите хем няма работодатели, които да искат да запълнят над 10% от позициите си с чужденци, хем приемането на тази разпоредба би довела до \"трудов и социален дъмпинг върху българския работник\". В становището на КТ \"Подкрепа\" и КНСБ се промъква внушението, че едва ли не всяко малко или средно предприятие в страната ще подмени 35% от числения си състав с чужденци (\"Напомняме, че малките и средните компании са 99,8% от всички български предприятия!\"). Още при предишния пакет от промени  посочихме , че: Според редовните наблюдения на НСИ  недостиг на труд не само има във всички сектори на икономиката, но  . По-ясни и недвусмислени данни от тези трудно ще бъдат открити. Аргументът, че българските работодатели искат да си внесат работници само за да не плащат по-високи заплати на българите [1] , на практика съдържа допускането, че незаетата работна ръка в страната иначе покрива нуждите на бизнеса, но иска прекалено високи заплати. Структурата на безработните лица обаче е на практика  аналогична  с тази от 2008 г. – 55% от безработните са без квалификация, а близо 30% са с начално и по-ниско образование. Цената на труда е винаги фактор, но дали възможността за наемане на част от безработните българи не се е изгубила именно някъде по линията \"непомръднала квалификация – рекорден ръст на минималната работна заплата през последните години\"? В същото време  Националната стратегия за учене през целия живот  се е засилила към втори пореден провал [2] . Може би, ако бяхме успели поне през 2017 г. да постигнем заложената за далечната вече 2013 г. 5-процентова цел за участие на населението в този процес, нещата щяха да изглеждат другояче. Това не е провал само на бизнеса, а и на тясно публични политики като образованието (включително в минали периоди) и мерките на пазара на труда ( които продължават да прикриват последствията от безработицата, а не да борят причините за нея ). Напълно възможно е в един момент да се окаже, че \"решението\" на недостига на труд чрез връщането на българските работници от чужбина (което предлагат синдикатите) всъщност минава именно през вноса на работници от трети страни. Българските работодатели в много сектори просто няма как в момента да предоставят сравними с техните западноевропейски конкуренти условия на работа и заплащане. За да бъдат стопени тези разлики, икономиката трябва да продължи да се развива, а това е изключително трудно, когато предприятията не разполагат с нужния им трудов ресурс. Как изобщо си представяме обратната ситуация? \"Дневник\" публикува анализа на  Института за пазарна икономика . [1]  През последното тримесечие на 2017 г. ръстът на средната брутна заплата на годишна база в частния сектор е 10,7%. През последното тримесечие на 2016 г. годишният ръст беше 9,4% , а през 2015 г. – 9%, и то при близо два пъти по-нисък недостиг на работна сила. Очевидно е, че когато икономиката създава предпоставки за това, трудовите възнаграждения нарастват. [2]  През 2016 г. делът на българите на възраст 25-64 години, които участват в учене през целия живот, е 2,2% - 5 пъти по-нисък от средния за ЕС и 13,5 пъти по-нисък от този в страната с най-висок резултат – Швеция.", "date": "2018.02.24", "title": "Нужда от чуждестранни работници има, опасност от дъмпинг - не"}
{"url": "https://www.dnevnik.bg/sport/2018/02/24/3135353_norvegiia_podobri_rekorda_za_nai-mnogo_medali_ot_edna/", "text": "Норвегия подобри рекорда за най-много медали от зимни олимпийски игри. Смесеното отборното състезание в алпийските ски донесе 38-ото отличие за скандинавците от Пьонгчанг 2018. Досегашният рекорд се държеше от САЩ - 37 медала от игрите във Ванкувър през 2010 г. Кристин Лисдал, Себастиан Фос-Солеваг, Нина Льосет, Лайф Кристиан Нестволд-Хауген, Марен Сшьолд и Джонатан Нордбьотен и Марен спечелиха бронзовия медал в отборната надпревара. Тя представляваше директни елиминации с четири паралелни слалома, като при размяна на две победи се даваше предимство за по-доброто общо време. В малкия финал норвежките скиори победиха Франция след две победи за мъжете, две загуби за жените и аванс от 0.12 сек. в общия резултат. Норвегия вече има 13 златни, 14 сребърни и 11 бронзови медала и остава начело в класирането пред Германия, която е с 13 златни, осем сребърни и седем бронзови. Швейцария спечели смесеното отборно състезание, което за пръв път беше включено в олимпийската програма. Лука Аерни, Денис Фейерабенд, Уенди Холденер, Даниел Юле и Рамон Ценхойзерн грабнаха златни медали след победа срещу Австрия в големия финал. Битката за златото започна с победа на Катарина Лайнсбергер срещу Фейерабенд, но швейцарците обърнаха резултата след победи на Ценхойзерн срещу Марио Мат, Холденер срещу Катарина Галхубер и Юле срещу Марко Шварц.", "date": "2018.02.24", "title": "Норвегия подобри рекорда за най-много медали от една зимна олимпиада"}
{"url": "https://www.dnevnik.bg/sport/2018/02/24/3135367_finlandec_specheli_masoviia_start_na_50_km_v_ski/", "text": "Финландецът Ииво Нисканен спечели последната олимпийска титла в ски бягането. Той триумфира в масовия старт на 50 км в класическия стил. Нисканен направи много силно състезание и завърши за 2.08:22,1 часа. Финландецът се откъсна рано, а в последните 15 км водеше здрава борба за златото с руснака Александър Болшунов. С огромни усилия и желание Нисканен донесе първата олимпийска титла на страната си от Пьонгчанг ден преди края на игрите. \"Сису\" е борбеният дух. Това означава никога да не се предаваш\", заяви треньорът на финландските ски бегачи Теему Паасанен пред \"Ройтерс\", като обясни значението на популярната в страната дума. \"Това беше пример за \"сису\" - проява на много силна психика. При Ииво днес имаше голяма доза \"сису\", посочи съотборникът на Нисканен - Ристомати Хакола. Стратегията на отбора включи смяна на ските, което оказа положително влияние. \"Решихме, че ще сменим ските, защото новите ски са толкова по-бързи от онези, които са използвани 20 км\", обясни Паасанен. В тройката влязоха двама руснаци. Болшунов заслужи сребърния медал, като изостана с 18,7 сек от шампиона, а Андрей Ларков финишира трети на 2:37,5 мин зад победителя. Българинът Веселин Цинзов не завърши надпреварата. Десетина километра преди финала той беше 53-и на 13:17 минути от водача, но прекрати участието си.", "date": "2018.02.24", "title": "Финландец спечели масовия старт на 50 км в ски бягането, Цинзов не завърши"}
{"url": "https://www.dnevnik.bg/detski_dnevnik/2018/02/24/3132432_otkus_ot_kauzata_na_decata_ot_fransoaz_dolto/", "text": "Вече е по книжарниците книгата на французойката психоаналитик Франсоаз Долто \"Каузата на децата\", която за първи път разглежда света изцяло от гледна точка на детето и неговия интерес, съобщиха от издателство \"Колибри\". Книгата проследява жизнения път на човека. В нея Долто излага схващанията си за начина, по който да общуваме с децата от раждането до съзряването им. Тя отдава първостепенно, неоспоримо, фундаментално значение на езика в развитието и изграждането на човешкото същество. Особен интерес представляват препратките й към собствената й биография: интуицията й на малко момиче, което иска да стане \"доктор по възпитание\", първите контакти с малките болни, работата й в екип, опитът от Зелената къща, петдесетте години работа с деца и \"утопиите й за утрешния ден\", както сама ги нарича. Долто вярва, че ако с детето не се общува достатъчно от най-ранна възраст, ако то не се чувства значимо, специално и уверено в себе си, по-късно е възможно да се развие едно или друго личностно разстройство, при това последиците не са за подценяване. Франсоаз Долто (1908–1988) е едно от бляскавите имена на световната психоанализа – известна е като последовател на Фройд и съмишленик на Лакан, но се откроява с оригинален подход в работата си и интереси в областта на детската психиатрия. Тя има свежо чувство за хумор и умение да свежда психоаналитичната теория до съдържание, достъпно за всеки родител. В България е известна със заглавията \"Основни етапи на детството\", \"Когато се появи детето\", \"Всичко е език\" и \"Женската сексуалност\". \"Каузата на децата\" е най-революционната от всички книги на френската мечтателка и визионерка. Първата част е опит да се направи историческа равносметка и да се постави диагноза, втората част очертава един нов подход към детството, третата предлага сценарии за изграждането на общество в служба на децата. Последната, четвърта част поставя основите на ранната профилактика на детските неврози. Половата идентичност До този век, не без помощта на фалокрацията, властва погрешната идея, че единствената разлика, която момиченцата усещат, сравнявайки се с момченцата, е липсата на пенис. В кои моменти от развитието си момчетата и момичетата откриват принадлежността си към единия или другия пол? Двете преживявания са напълно различни при момчетата и момичетата. Всяка майка може да го забележи, както го забелязах и аз самата. При днешните и при утрешните момчета това се случва по същия начин, по който се случи вчера при сина ми Жан. До този момент Жан... знаеше добре, че подуването на чле­на му често пъти се придружава от желание за \"пиш\". В такива случаи той уринираше и пенисът му се отпускаше. Беше му дос­татъчно само да установи връзката между еректилния феномен и уринарната функция. Но ето че днес той – току-що е навършил 29 месеца – забеляз­ва необичайна промяна: пишлето му е щръкнало и той смята, че му се пишка. Обаче не успява да се изпишка, докато пенисът му е в ерекция. Случката се повтаря. Той уринира едва след като чле­нът му спадне. За първи път предусеща, без да може да го изрази с думи, че членът му вероятно има и друга функция извън урини­рането, че има свой собствен живот. Жан преживява онова, кое­то преживяват и другите момченца на неговата възраст. Именно между 28-ия и 30-ия месец бебетата от мъжки пол откриват ерек­цията на пениса като отделено от микцията явление и тъкмо това е моментът, в който осъзнават своята идентичност на момчета. Момичетата откриват половата си принадлежност посредством опипването и интереса към \"копчетата\" на гърдите и \"копчето\" на вулвата, което изглежда чувствително на допир. Мастурбацията на тази ерогенна зона сочи по най-безспорен начин момента от тяхната история, в който те откриват своята полова идентичност. Докато сменях превръзките на децата с изгаряния като млад стажант лекар в Бретоно, забелязах, че момиченцата търкат нерв­но връхчетата на гърдичките си, за да понесат по-добре болката. Превързването на рани от изгаряния е болезнена процедура. А когато е присаждана и кожа, се изисква още по-деликатно бора­вене с превръзката. Тъй като притежавах известна сръчност – дължах я на предишния си опит като медицинска сестра, – често ме викаха да сменям превръзките, дори и когато не отговарях за тази стая. Един ден ме извикаха при леглото на 6-годишно момиченце и тъкмо започвах да навлажнявам превръзката, за да я отлепя, когато видях – но за мен това вече не беше изненада – как детето се гали по еректилните пъпчици. Старшата сестра, която до този момент не гледаше към нас, изведнъж разбра какво става и веднага нахока детето: \"Виждам какво правиш – да не си посмяла пак! Мръсница!\". Опитах какво ли не, за да я успо­коя: \"Детето изпитва болка, нуждае се от утеха. Това ѝ напомня за зърното на майчината гърда...\". \"Дрън-дрън, нищо не я из­винява. Не желая похотливи деца в моето отделение!\" – отсече категорично този страж на държавното здравеопазване, който изобщо не искаше да чуе обясненията ми за приложението на примитивното либидо като автоаналгетик. По времето, когато се подлагах на психоанализа, бях поразе­на от реакцията на едно ненавършило три години момиченце, на което подарих кукла, докато гостувах на майка ѝ. Детето мигно­вено обърна куклата с главата надолу, събу гащичките ѝ, разтво­ри краката ѝ и я захвърли в ъгъла с думите: \"Не е хубава\". \"И защо така?\" \"Няма копче.\" Отначало си помислих, че става дума за копче тик-так, с което се закопчават роклята и гащеризонът на куклата. Нищо подобно. Не ставаше дума за тези копчета. Момиченцето ми показа областта между краката на голата кукла. \"Аха, трябваше да има \"копче\" върху тялото ли?\" \"Аз имам три копче­та!\" Детето говореше за половите си органи – за \"копчетата\" на гърдите и клитора. По-късно като лекар чувах много пъти моми­ченца да ми говорят за \"трите копчета: едно отдолу, с дупчица\" и другите две, \"на гърдичките\". Нямам никакво съмнение, че именно докосването на мамили­те пробужда у момиченцата съзнанието, че не принадлежат към противоположния пол, много преди да са видели на плажа или в банята своето голо братче или братовчедче. Мъжете погрешно са смятали, че щом нямат пенис (който за момченцата отначало слу­жи само за пишкане), момичетата не усещат съществуването на своята вулва, която, разбира се, от самото начало свързват с удо­волствието, независещо от нуждата и произтичащо от желанието, докато момчетата най-напред усещат удоволствието от облекча­ване на нуждата и чак след това откриват еректилното удоволст­вие на пениса. При момичетата тревожността от липсата на пенис отзвучава много бързо вследствие на увереността, че скоро ще им пораснат гърди. Затова за тях липсата или закъснението в развитието на млечните жлези са често пъти драматични. Също така зле се из­живява и тяхната хипертрофия. Момченцето може да гледа вулвата на момиченцето, без да долови разликата, до възрастта от две години и половина. Но когато по време на уриниране забележи промените в обема на своя пенис, то започва да развива чувствителност към тази разлика. И да усеща страх, че ще изгуби пениса си. Ерекцията престава. Ще се върне ли някога? Ще изгуби ли то своя еректилен пенис? Този страх не е нищо друго освен късна проекция на примитивния страх от кастрация. Страхът от кастрация се дължи на факта, че за да погълнем хра­ната, ние я раздробяваме на части. Съществува несъзнавана пред­става за това. Става дума за страх от отделяне на част от цялото, който се фиксира специално върху \"стърчащите\" части на тялото. Древните египтяни притискали ръцете на мъртвите към тялото, за да пристъпи покойният непокътнат в царството на сенките. За да продължи да се развива като човешко същество, детето трябва да има съзнанието, че запазва целостта на тялото си. Но за него това не се подразбира от само себе си. Когато му слагат ръкавици, то вече не знае къде са му пръстите. Не е в състояние да установи местоположението им с поглед, а за зрящото дете това сетиво има преобладаващи функции. Трябва някой да опипа пръстчетата му, за да си ги представи и да ги постави едно след друго в пръстите на ръкавицата. (А това може да стане, когато го разсеем с нещо и то отмести погледа си в друга посока.) По същия начин, когато мерим нови обувки на дете, то свива крачето си: \"изгубило\" го е. Това е истински кошмар за продавачките в магазините за детски обувки. Ако не е навършило поне шест години, детето се крие, възрастните му се карат, майката се изнервя. Служителки са ми изказвали благодарност, че съм сложила край на мъките им, под­сказвайки им изход от ситуацията: накарайте детето да коленичи, преди да му премерите новите обувки. То вече не вижда стъпалата си, тъй като интересът му е привлечен от нещо друго, и се оставя да бъде обуто. Страхът от кастрация при момчето не се свежда само до стра­ха, че ще изгуби пениса си; той е и страх от всякакъв друг вид осакатяване, като например загубата на пръстите на ръката. Ко­гато видят пениса на някое момче, ненавършилите 3 години мо­мичета могат да предположат, че някога са имали такъв, затова и те изпитват страх, че физическата им цялост може още повече да пострада. Никой никога не се е справил със страха от кастрация. Именно тя подхранва чувството ни за смъртта. Разчленяването, частица по частица, до крайното унищожение на плътта, която е опора на нашето съществуване, се нарича смърт. Но говоренето за смъртта действа успокояващо. При чернокожите няма възрастен, който да не е казвал на момчето преди инициацията: \"Ще хвана пишката ти и ще я отрежа\". При тях това е част от обичаите на радушния прием. Детето изобщо не вярва на тези приказки, но е доволно, че се говори за неговия полов член. А при нас, какво? Ние крещим: \"Не, в никакъв случай недей да говориш такива неща. Ще травматизираш детето!\". Обаче всъщ­ност всичко зависи от това как ще го кажем. \"Казах го, за да се посмеем.\" Да се облече с думи страхът, който изпитват всички малки момчета, е здравословно. Знае ли някой защо момичето прихваща \"женското\" от своя баща или момчето – \"мъжкото\" от своята майка, според израза на някои психолози? Конкретни, забравени от нас обстоятелства, факти от ранното детство, които сме пренебрегнали и които не излизат наяве освен при късна психоанализа – всички те могат да станат причина за поява на проблеми в сексуалното поведение, на двусмисленост, объркване на идентичността, страх от жената майка и др. Веднъж ми се обади една майка, разтревожена от проявите на агресия на нейния подрастващ син. Напада на улицата жени, казва тя, които приличат на нея. И добавя, че младежът посяга да удари и нея самата, когато се грижи за дъщеря си. \"Моята сестра ми принадлежи.\" \"Откакто е \"съвсем малък\" ли повтаря тези думи?\" \"Да, точно така.\" Трябвало е майката да се скара на това момче още първия път, когато го е чула да си присвоява сестра си. Но и бащата не е успял чрез отношението си да накара сина да уважава съпругата му – нито с думи, нито с поведение, нито като му обяс­ни, че за него тя и сестра му са забранен сексуален обект и че те са \"жените, с които той никога няма да има сексуални отношения\", по същия начин, по който самият той, неговият баща, никога не е имал подобни отношения със своята майка и сестра, които се явяват баба и леля на децата му по бащина линия. Неизречените думи удължават опасно във времето двусмис­леността на инцеста. Важно е да се обясни на младежите, че не могат да заемат мястото на своите бащи и че между двамата роди­тели има отношения, за които те не могат да претендират и които ще изживеят, когато им дойде времето, с други жени, различни от техните майки. За съжаление, години наред някои въпроси остават без отговор и се обвиват в срамна или свещена двусмисленост. Това е свеще­но, не се пипа. Забраната на инцеста трябва да бъде ясно изрече­на в отговор на \"немия въпрос\", който неизменно се появява под различни форми и който толкова много майки не могат да чуят. Момиче, което мастурбира, докосвайки връхчетата на гърдите си, поставя \"немия въпрос\". Същия въпрос поставя то и ако вземе дамската чанта и обуе обувките на мама и тръгне да се разхожда с тях: \"Как ще стана жена, като съм плоска и нямам пишка като момчетата?\". Момичетата смятат, че майките им имат пениси. Но немия въпрос задава и момчето, което се облича с дрехите на майка си: \"Когато порасна, ще стана ли жена като теб, ще имам ли бебета в корема си?\". Не трябва да се пропуска случай да се назове неговият пол: \"Ти никога няма да станеш жена. Ако искаш да се правиш на голям, сложи обувките на баща си!\". Това ми напомня случая с едно четири и половина годишно момиченце, което казваше: \"Когато стана дядо, ще правя това и това с моите внуци\". То беше преминало стадия, в който децата от женски пол все още не знаят, че са момиченца. Но никой не го беше поправил, казвайки му: \"Когато остарееш, ще станеш баба, и то само при по­ложение, че си имала деца, които на свой ред са станали баща или майка, а не защото ще си остаряла\". Двусмисленото премълчаване може да спре сексуалното развитие. Детето може да продължи да се забавлява, като имитира други деца или възрастни от противо­положния пол, но само при условие, че това е игра, а не проект за неговото бъдеще. Тази разлика не се обяснява на децата. По същия начин, по който трябва да разберат защо не бива да бъркат в контакта, те имат нужда от думи, за да схванат противоречията между съблаз­нителното изкушение на въображението и неговото опасно реа­лизиране.", "date": "2018.02.24", "title": "Откъс от \"Каузата на децата\" от Франсоаз Долто"}
{"url": "https://www.dnevnik.bg/photos/2018/02/24/3134043_fotogaleriia_evropa_v_ochite_na_dechko_uzunov/", "text": "С изложбата \"Фрагменти от Европа\" Софийска градска художествена галерия преоткри къщата-музей на Дечко Узунов в кв. \"Изгрев\", вече като свой филиал. Експозицията показва малка част от съхраняващите се там над 13 хиляди акварели, рисунки, проекти и скици на Дечко Узунов, които в голямата си част са непознати за публиката.", "date": "2018.02.24", "title": "Фотогалерия: Европа в очите на Дечко Узунов"}
{"url": "https://www.dnevnik.bg/bulgaria/2018/02/24/3135371_lekarite_narekoha_vmeshatelstvo_priziva_na_goranov_da/", "text": "В призива на министър Горанов не можем да се вслушаме по простата причина, че не е във връзка със Закона за здравното осигуряване. Не сме съгласни с едно такова вмешателство. Създава напрежение, създава несигурност, създава безпокойство\". Това заяви председателят на Българския лекарски съюз Венцислав Грозев пред БНР в отговор на  писмото от финансовия министър от четвъртък с настояване да се отложи подписването на Националния рамков договор  между лекарите и здравната каса за 2018 г. заради  скандала около задълженията на касата към чуждестрании болници  и  насаденото съмнение в какъв точно размер са те . Според Грозев призивът на Владислав Горанов създава напрежение, защото в писмото му се посочва, че заради ситуацията \"ще бъдат, едва ли не, променяни параметрите\" по договора за цените на медицинските услуги за 2018 г., по който вече има  пълно съгласие и почти пълно удовлетворение между двете страни . Остава само окончателно на   Българският лекарски съюз да одобри за подписване договора, той да бъде подписан с ръководството на НЗОК до 28 февруари и да влезе в сила от 1 април, както всяка година. \"Взехме решение като Управителен съвет, ако параметрите, постигнати в преговорния процес, не са променени, становището на УС на БЛС е за подписване. Апелът към събора ще бъде за подписване на Националния рамков договор 2018\", коментира след заседанието на Надзорния съвет на НЗОК вчера председателят на БЛС. След финалните преговори по НРД 2018 г. тази седмица от думите на Грозев се разбра , че лекарите са доволни от договореното - над 90% от предложенията им са приети, включително тези, направени в последния момент. Със 148 млн. лв. повече ще се разпределят за медицински услуги през 2018 г., като ще има увеличение на цените на над 130 клинични пътеки, предвидени са възможности за повече профилактични прегледи, изследвания и направления и са заложени по-строги критерии за контрол и подобряване на качеството на лечение.", "date": "2018.02.24", "title": "Лекарите нарекоха вмешателство призива на Горанов да се изчака с Националния рамков договор"}
{"url": "https://www.dnevnik.bg/sport/2018/02/24/3135368_ski_begachut_chuchuganov_shte_e_znamenosec_pri/", "text": "Състезателят в ски бягането Йордан Чучуганов ще бъде знаменосец на българската делегация в церемонията по закриването на олимпийските игри в Пьонгчанг. Закриването на 23-ата зимна олимпиада ще бъде в неделя от 13 часа българско време. Чучуганов взе участие в три дисциплини на игрите, като най-доброто му класиране беше 23-о място в отборния спринт свободен стил, заедно с  Веселин Цинзов . В класическия спринт 21-годишният ски бегач завърши 68-и, а на 15 километра свободен стил беше 95-и. Ски бегачът ще се прибере последен от българската делегация в Южна Корея. В понеделник това ще направят отборът по биатлон и другият състезател в ски бягането Веселин Цинзов. Чучуганов пък ще кацне в София във вторник сутринта. В церемонията по откриването на олимпийските игри знаменосец беше Радослав Янков. Състезателят в сноуборда, който беше и най-голямата надежда на България за медал,  отпадна в квалификациите . Преди четири години в Сочи знаменосец на българската делегация в церемонията по закриването беше скиорът Никола Чонгаров, а във Ванкувър 2010 – Евгения Раданова.", "date": "2018.02.24", "title": "Ски бегачът Чучуганов ще е знаменосец при закриването на игрите в Пьонгчанг"}
{"url": "https://www.dnevnik.bg/biznes/2018/02/24/3122388_kakvo_e_socialen_kapital_i_kolko_e_vajen_za_biznesa_i/", "text": "Той представя и статистика на д-р Вили Боландър, професор по маркетинг от Държавния университет във Флорида, която установява, че над 33 % от успешните сделки с продажби се дължат на добре развит социален капитал. По думите на Бондоков четири са основните причини защо социалният капитал е най-важния ресурс за бизнеса. - той позиционира човек като лидер - неминуемо предизвиква реципрочност - сплотява екипа - той е най-естествената форма на нетуъркинг/тиймбилдинг", "date": "2018.02.24", "title": "Какво е социален капитал и колко е важен за бизнеса и демокрацията"}
{"url": "https://www.dnevnik.bg/skorost/2018/02/24/3135084_nai-palavoto_civilno_ferari_shte_debjutira_v_jeneva/", "text": "Ферари\" ще използва автосалона в Женева (6-18 март), за да представи най-близкият до пистовите модели сериен автомобил. \"488 Писта\" заменя легенди като \"360 Челиндж Страдале\", \"430 Скудерия\" и \"458 Специале\". Новият модел е крачка напред спрямо предшествениците си както по отношение на динамиката, така и що се отнася до използваните в него технологии. При разработването на \"488 Писта\" е черпен щедро опита на \"Ферари\" от състезателните серии FIA World Endurance Championship, където марката има пет титли за сезона от общо шест участия. Една от първите стъпки е била намаляване на теглото, като \"488 Писта\" е с 90 килограма по-лек от 488 GTB. Това е постигнато с монтирането на джанти, изцяло нова разработка, които са от карбон и са размер 20 цола. Въглеродни влакна са използвани също за изработване на капака на мотора, броните и задния спойлер. В същото време мощността на осемцилиндровият V-образен мотор скача с цели 50 конски сили до 720 коня. Така двигателят автоматично се превръща в най-мощния в сериен автомобил от \"Ферари\". Той изстрелва \"Писта 488\" до 100 км/ч за 2.85 секунди, а колата се движи с 200 км/ч 7.6 секунди след старта. Максималната скорост е 340 км/ч.  Сериозната работа по аеродинамиката е позволила увеличаване на силата на пристискане с 20% спрямо стандартното 488. В колата за първи път се монтира система за контрол на ъгъла на странични приплъзване (Side-Slip Angle Control system), която обединява електронен диференциал, контрол на сцеплението и окачването с променливи характеристики. Новост е и системата за прецизно контролиране на налягането къв всеки спирачен апарат. Гумите са специално разработени за \"Ферари 488 Писта\" от \"Мишлен\".", "date": "2018.02.24", "title": "Най-палавото цивилно \"Ферари\" ще дебютира в Женева"}
{"url": "https://www.dnevnik.bg/sport/2018/02/24/3135384_radoslav_iankov_ne_opravdah_ochakvaniiata/", "text": "Отпадането в квалификациите в паралелния гигантски слалом в сноуборда разочарова Радослав Янков. С  19-ото си място  той подобри класирането си от преди четири години в Сочи, когато беше 25-и, но това не му стигна да спори за отличията. \"В първото спускане не успях да се събера и от там дойде разликата. За второто спускане ще видим статискитака и ще преценим дали е било добро. Напрежението оказа влияние и може би не направих това, което трябва технически. Може би можех да карам малко по-изправено между вратите и това ме лиши от финалите. Трябва да караш добре, да си във форма, всичко да е на място - екипировка, психика, едва тогава идва и късметът\", каза Янков, който пропусна осминафиналите само за седем стотни. Носителят на Малкия кристален глобус в дисциплината смята, че не е оправдал своите очаквания през годината, след като и в Световната купа няма впечатляващи резултати. \"На всеки му се иска постоянно да е на върха, всеки се готви добре и когато дойде сезонът, се сравняваш с другите. Този сезон поради определени обстоятелства не започна добрем, тук тренирах доста добре и не мога да се каже, че нещо ми е попречило. Просто днес не направих това, което исках. Очакванията на хората не са ми попречили, но просто аз не успях да оправдая както техните, така и моите\", добави сноубордистът. Той заяви, че ако е здрав ще участва на следващите зимни олимпийски игри в Пекин през 2022 година.", "date": "2018.02.24", "title": "Радослав Янков: Не оправдах очакванията"}
{"url": "https://www.dnevnik.bg/intervju/2018/02/24/3135387_ginka_vurbakova_koiato_kupi_chez_v_sdelkata_ni/", "text": "В четвъртък се разбра, че ръководството на чешката компания е одобрило \"Инерком България\" за  купувач на българския бизнес на компанията , а сделката  беше официално подписана снощи . Продажбата на българския бизнес на ЧЕЗ струваше  оставката на енергийния министър  Теменужка Петкова, защото с Гинка Върбакова се познавали от 20 години. \"Дневник\" публикува цялото интервю с Върбакова: - Гордеем се, че сме сред малкото български компании, които инвестират в толкова мащабен проект в енергетиката. Това е голяма стъпка в развитието на нашата компания и ние се отнасяме много професионално и отговорно към нея. \"Инерком България\" е част от група компании, които вече 10 години работят в областта на енергетиката, енергийната инфраструктура и строителството. Основната ни дейност до момента е свързана с изграждане на централи и производство на електроенергия от ВЕИ. Групата притежава 6 действащи фотоволтаични централи, с обща мощност около 23 МВт.  Успоредно работим за изпълнение на проект за фотоволтаична централа с мощност от 80 МВт, която ще функционира изцяло на пазарен принцип. Имаме опит в изграждане на енергийна инфраструктура - нови присъединявания, кабелни и въздушни трасета - средно напрежение, реконструкция на съоръжения от преносната електроенергийна система, свързани с нови присъединявания. Реализирали сме редица такива проекти. Занимаваме се и със строителна дейност. Членуваме в секторните бизнес организации - Българската фотоволтаична асоциация и Камарата на строителите. Имаме партньорства с много големи български и международни компании. Досега не сме присъствали активно в публичното пространство, защото естеството на бизнеса ни не го налагаше. Ние, както и нашият екип, напълно осъзнаваме обществената значимост и интерес към дружествата, които ще придобием. Ще поддържаме отношения на диалог с всички заинтересовани страни. - В бизнеса е важно какво предлагаш, колко надежден си и какъв потенциал имаш. Бяхме избрани в една изключително тежка процедура, която привлече множество международни участници, организирана и проведена по законите на Чешката република. Ние, както и всички останали кандидати, преминахме през много проучвателни етапи и трябваше да покрием редица изисквания на продавача - ЧЕЗ и мажоритарния й собственик в лицето на чешката държава.  Предоставихме множество документи, одити, финансова и търговска информация, изискана в процедурата. Доказахме, че имаме опит и капацитет да придобием и управляваме дружествата, които ЧЕЗ продава. Благодарим на целия екип от консултанти по сделката - адвокатска кантора Allen and Overy, нашите консултанти по английско право, Адвокатско съдружие Спасов и Братанов, и финансовия консултант Mane Capital, както и на партньорите от банковите и финансовите институции, всички от които работиха много професионално.  Остава последният етап - сделката да бъде одобрена от антимонополния орган Комисия за защита на конкуренцията. Едва след това тя може да бъде финализирана и ние да станем собственик. След придобиването ще направим и търговско предложение до миноритарните акционери, съгласно изискванията на закона.  - \"Инерком\" участва самостоятелно в процедурата. Ще бъдем подкрепени единствено от уважавана банкова институция, която ще ни предостави кредит. Това ще стане на базата на конкретни критерии, свързани с нашия бизнес и кредитно досие.  Собствеността ни е напълно прозрачна и публично достъпна. Групата се състои от 9 компании, в които аз съм единствен или мажоритарен собственик. Това е факт от създаването на дружествата и може лесно да бъде проверено.  - Утвърдена практика е подобни придобивания да се финансират основно с привлечен капитал. По време на преговорите договорихме подкрепа за нашето участие в сделката от страна на голяма международна банка с висок кредитен рейтинг. Когато се използва привлечено финансиране, условията по споразумението с банката се финализират едва след избора на купувача. На този етап не можем да дадем повече информация, но сме предоставили всички необходими документи, касаещи финансирането на продавача ЧЕЗ. - \"Инерком\" притежава активи и кредитна репутация, които ни дадоха възможност да използваме привлечено финансиране. Активите на групата ни се оценяват на около 100 милиона лева. Приходите ни нарастват устойчиво със среден темп от около 30 процента през последните години. По предварителни финансови данни приходите на групата за миналата година са около 50 милиона лева и ще отчетем печалба от около 10 млн. от дейността си.  Дружеството, което ще придобие активите на ЧЕЗ след одобрението на КЗК, е \"Инерком България\" ЕАД и е част от нашата група. То бе създадено специално във връзка с придобиването на активите на ЧЕЗ. Това е утвърдена практика при подобни сделки, тъй като позволява прозрачност и ефективност на управление на бизнеса.  - Купуваме от ЧЕЗ един добре работещ бизнес и ще го развиваме устойчиво в интерес на клиентите и с отговорност към сигурността и стабилността на енергийната система. Познаваме добре енергийния пазар. Минали сме през всички промени до момента в сектора на производство на електроенергия от ВЕИ. Запознати сме с местните регулации и лицензионни изисквания към дружествата, които предстои да придобием. Познаваме международните тенденции и добрите практики в сектора. Електроразпределението и електроснабдяването са вероятно едни от най-регулираните бизнеси в България и подлежат на контрол от Комисията за енергийно и водно регулиране (КЕВР). В толкова регулирана среда компаниите работят в строго определени рамки. Като собственик \"Инерком\" ще задава стратегическите приоритети и посока за развитие и ще следи за стабилността и ефективността. За оперативното управление ще разчитаме в голяма степен на експертизата на мениджърите и служителите в компаниите, които ще придобием. Ще заложим на приемственост и експертност. Екипът на ЧЕЗ е с доказано висок професионализъм и опит. Това са над 3000 човека, които години наред се грижат за сигурността и качеството на доставките на електроенергия за всички клиенти на дружествата. За председател на Съвета на директорите на \"Инерком България\" поканихме Милена Стоева, юрист с дългогодишен опит в енергетиката. Тя е запозната с бизнеса, който придобиваме, работила е дълги години на отговорни позиции в дружества от групата на ЧЕЗ. - Осъзнаваме обществената значимост на бизнеса, който придобиваме. Нашата цел е в рамките на регулаторните изисквания да предоставим най-добра услуга на клиентите и да развиваме успешно дружествата в новите пазарни реалности. Знаете, пред енергийния сектор предстоят важни промени, свързани с пълната либерализация на пазара на електроенергия.  Ще работим, за да направим най-доброто предложение на потребителите и да разширяваме пазарното присъствие на дружествата. Планираме въвеждане на иновативни технологии на база утвърдени международни практики. Ще насочим инвестиции и в проекти, които водят до оптимизиране на оперативните разходи. Ще продължим добрите практики, свързани с развитие на човешките ресурси. Усилията ни ще бъдат фокусирани върху постигане на максимална сигурност на доставките и устойчив ръст на качеството на услугите.", "date": "2018.02.24", "title": "Гинка Върбакова, която купи ЧЕЗ: В сделката ни подкрепя само банков кредит"}
{"url": "https://www.dnevnik.bg/photos/2018/02/24/3135335_snimka_na_denia_kakvo_se_krie_pod_pricheskata_na_trump/", "text": "Американският президент Доналд Тръмп призна, че специалната му прическа цели прикриването на плешивина на тила. Тръмп съобщи това на конференция на представители на консервативните политически сили, която беше предавана на живо от основните американски телевизионни канали, съобщи \"Нова телевизия\". \"Опитвам се, доколкото мога, да прикрия тази плешивина, момчета. Работя върху това с всички сили\", каза Тръмп. След което се обърна, за да покаже на аудиторията къде именно на тила му косата е кът. Президентът също така направи демонстрация как си реши косата така, че плешивината да не личи.", "date": "2018.02.24", "title": "Снимка на деня: Какво се крие под прическата на Тръмп"}
{"url": "https://www.dnevnik.bg/bulgaria/2018/02/24/3135104_dvoino_poveche_hora_sa_obvineni_sled_razrabotki_na/", "text": "Двойно повече хора са обвинени през миналата година след разработки на главна дирекция \"Борба с организираната престъпност\" (ГДБОП). Това се разбира от писмен отговор на вътрешния министър Валентин Радев. Той представя статистика за дейността на дирекцията за три години назад. Тя показва ръст на повдигнатите от прокуратурата обвинения след разработки на главната дирекция. През 2015 г. те са били 409, след това са покачили до 437 през 2016 г., за да достигнат броя от 860 през миналата година. Данните, представени от министъра, показват още, че през 2015 г. ГДБОП е разбила е 54 престъпни групи, през следващата година броят им е бил 127, а през миналата година - 109. Ръст има и на приключените и изпратени на прокуратурата разследвания. През 2015 г. те са били 97, нараснали са до 122 през 2016 г., за да достигнат до 350 през 2017 г. От информацията, която представя Радев, се разбира още, че проведените през 2015 г. специализирани операции са били 116. Увеличили са се на 267 през 2016 г., а през миналата година са били 220. По думите на министъра за повишаване ефективността и резултатността на дирекцията се прилагал \"комплекс от проактивни мерки, действия и инициативи за разкриване и документиране дейността на местни и транснационални престъпни групи\". Част от тях били свързани с активното сътрудничество с органите на прокуратурата и други държавни, контролни органи като ДАНС, ДАТО, НАП, Агенция \"Митници\" и др. Вътрешният министър подчертава в отговора си, че е важно и изграденото дългогодишно и трайно партньорство с чуждите европейски служби, Интерпол, ФБР и др. Сред другите мерки за подобряване дейността на ГДБОП са законодателните промени, обяснява Радев. Като пример министърът посочва едно от измененията в Закона за МВР, с което на главната дирекция бе дадено да разследва още няколко престъпления - \"каналджийство\", корупция в органите на държавната и местната власт, изпиране на пари и киберпрестъпност. През лятото на миналата година стана известно, че  ГДБОП води едно разследване за хакерска атака . А в края на 2017 г. - че  ГДБОП не води статистика колко са измамите през фалшиви фейсбук профили , повод за това стана  случаят  със  Спас Василев , за когото се предполага, че стои зад профила в социалните мрежи Александър Николов, мамил десетки със самолетни билети, техника и дребни услуги. Василев е в ареста от средата на октомври 2017 г..", "date": "2018.02.24", "title": "Двойно повече хора са обвинени след разработки на антимафиотите"}
{"url": "https://www.dnevnik.bg/bulgaria/2018/02/24/3135391_kratki_novini_razkrita_e_mreja_za_prostituciia_v_bansko/", "text": "Разкрита е мрежа за проституция в Банско  При акция срещу разкрита мрежа за проституция в Банско до момента са задържани 6 лица, съобщи административният ръководител на Районна прокуратура-Разлог Ружена Кондева-Елчинова, цитирана от БНТ. Образувани са две досъдебни производства под наблюдението на Районната прокуратура в Разлог - за проституция и за разпространение на наркотици. Продължават разпитите на момичета пред съдия. Направени са множество претърсвания, обиски и са иззети неголеми количества наркотични вещества. Назначена е експертиза, за да се установи количеството и вида на намерения наркотик. Един загинал и седем ранени при челен сблъсък на бусове край Драгоданово Един човек е загина и седем са ранени при челен удар на два буса на главния път София – Бургас край сливенското село Драгоданово. Инцидентът е станал около 16 ч. Пострадалите и починалият човек са от единия бус, пътувал за село Градец. При удара той се е преобърнал. В другото превозно средство водачът е бил сам и не е пострадал, съобщава Областната дирекция на МВР-Сливен. Пострадалите са настанени в Центъра за спешна помощ в сливенската болница и са под лекарско надблюдение. Протестиращи от Видин блокираха път Е-79 Пети протест в пета поредна събота провеждат днес гражданите на Видин с настояване да бъдат построени магистрала Видин - София и тунел под Петрохан. Като част от демонстрацията с колона от стотици автомобили протестиращите преминаха през града към изхода за София и блокираха пътя Е-79. През изминалата седмица от Агенция \"Пътна инфраструктура\" пуснаха съобщения, че от средата на тази година започва отчуждаването на терени в няколко общини, през които ще минава магистралата. Очаква се тя да бъде окончателно завършена през 2023 г., но организаторите на протестите настояват да има решение на Министерския съвет, за да не се бави строежа й. Двама души са заловени за трафик на 10 кг кокаин Пратка от 10 килограма кокаин е заловена на летище София и двама души са арестувани за опита за транспортирането й. Операцията е съвместна между МВР и Агенция \"Митници\" и е проведена в района на Владая, съобщават властите. Нов трус е усетен тази нощ в Асеновград Трето земетресение е регистрирано тази нощ на територията на страната с епицентърът в района около Асеновград от четвъртък насам. То е било отново с магнитуд 3.8 по скалата на Рихтер като  вчерашното . Не се съобщава за пострадали хора или нанесени материални щети.  В катастрофа край Благоевград загина човек  При сблъсък между такси и лек автомобил на стария път от кв. \"Струмско\" за местността \"Полигона\" край Благоевград е загинал шофьорът на лекия автомобил - мъж на 67 години. Инцидентът е възникнал около 9:20 ч. тази сутрин, съобщи областната дирекция на МВР. Колата на загиналия шофьор е паднала върху жп линията край пътя и движението на влаковете е спряно до изтеглянето й. Авария в централния топлопровод на Перник  Част от Перник прекара студена февруарска нощ заради авария на централен топлопровод, Спукала се е изгнила тръба, съобщават дежурните екипи на \"Топлофикация – Перник\" за Нова телевизия. Това е пореден инцидент, който оставя града на студено, след като преди няколко дни възникна пожар в ТЕЦ-а. Намалено водоподаване в Пловдив заради авария  Пловдив осъмна с намалено водоподаване. Причината е едновременна авария в две от четирите помпени станции, с които се захранва градът, събощава Би Ти Ви. Заради повредите водата не достига до високите етажи на блоковете. Аварията в помпена станция \"Север\" вече е отстранена. В момента вода има навсякъде, но подаването й е намалено. Проблеми продължават да се усещат в налягането в апартаментите над петия етаж. От ВиК Пловдив не се ангажират със срокове кога евентуално ще бъде отстранена повредата и в основната помпена стнация \"Юг\".", "date": "2018.02.24", "title": "Кратки новини: Разкрита е мрежа за проституция в Банско"}
{"url": "https://www.dnevnik.bg/kultura/2018/02/24/3130658_otkus_ot_nedorazumenie_v_moskva_na_simon_dyo_bovoar/", "text": "\"Недоразумение в Москва\" разказва за съпружеската и личностната криза, която изживяват Никол и Андре, двойка пенсионирани учители, по време на едно пътуване до Москва при дъщерята на Андре от първия му брак – Маша. Редувайки гледните точки, Симон дьо Бовоар разбулва взаимните огорчения и обвинения на героите, в които без мъка разпознаваме нея и Сартр, както и страха от наближаващата старост. В новелата тясно се преплитат личната и колективната история – недоразумението между съпрузите, възникнало по време на пътуването, и политическото разочарование. Творбата предоставя завладяващо критично свидетелство за Съветския съюз в средата на шейсетте, а прозрачният, въздействащ стил я сродява с най-добрите страници от творчеството на писателката. Родена през 1908 г., Симон дьо Бовоар е изтъкната френска писателка, феминистка и философ. Автор е на шест романа, книги с есета и философски трактати. Известна е и като спътница на другия ярък представител на екзистенциализма - Жан-Пол Сартр. Бовоар въстава срещу мъченията, на които са подлагани алжирските жени по време на Алжирската война, обявява се в полза на аборта, по това време подсъден, и против брака, който смята за буржоазна институция, не по-малко отблъскваща от проституцията, тъй като легитимира мъжкото господство. През 1949 г. излиза фундаменталният философски труд \"Вторият пол\", с който писателката печели първото си голямо признание. Книгата скандализира привържениците на статуквото, а Ватиканът я включва в черния си списък. Сред най-внушителните й произведения е шедьовърът\"Мандарините\", удостоен с наградата \"Гонкур\". Създадена през 1966-1967 г., новелата \"Недоразумение в Москва\" е открита след смъртта на Бовоар през 1986 година. превод Силвия Вагенщайн ТЯ ВДИГНА ОЧИ ОТ КНИГАТА СИ. Ама че скука, все тия изтъркани приказки за невъзможното общуване! Ако човек иска да общува, криво-ляво, успява. Е, не с всички, наистина, но с двама или трима души поне. На съседното място Андре четеше роман от \"Черната серия\". Тя не споделяше с него огорчения, съжаления, дребни грижи; навярно и той си имаше своите малки тайни, но общо взето, знаеха всичко един за друг. Тя погледна през илюминатора на самолета: докъдето погледът стига, тъмни лесове и светли поля. Колко пъти заедно бяха порили въздуха с влак, със самолет или с кораб, седнали един до друг, с книга в ръка? Често и занапред щяха да се носят мълком, рамо до рамо, по море, по суша или по въздух. Тези мигове бяха сладостни като спомен и радостни като обет. На трийсет ли бяха, или на шейсет? Андре побеля рано: навремето изглеждаше като кокетство снегът, подчертаващ матовата свежест на лицето му. И сега все още бе кокетство. Кожата се беше втвърдила и напукала като гьон, но усмивката на устата и очите бе съхранила сиянието си. Въпреки всички опровержения на албума със снимки младежкият му образ прозираше под днешното му лице: за Никол той нямаше възраст. Навярно защото сам като че ли не подозираше за нея. Той, който толкова обичаше навремето да тича, да плува, да се катери и да се оглежда в огледалата, сега носеше нехайно шейсетте си и четири години. Дълъг живот, осеян със смехове, сълзи, гняв, прегръдки, признания, мълчания, пориви – и ти се струва понякога, че времето не е отминало. А бъдещето се простира все още до безкрай. – Благодаря. Никол си взе бонбон от кошничката, смутена от внушителната фигура на стюардесата и от строгия ѝ поглед, както три години по-рано се бе смутила от сервитьорките в ресторантите и камериерките в хотела. Никаква дежурна любезност, изострено съзнание за собствените им права, можеш само да ги приветстваш – но пред тях се чувстваш виновен или най-малкото подозрителен. – Приземяваме се – каза тя. С известно безпокойство Никол гледаше приближаващата се земя. Безкрайно бъдеще – което можеше да рухне всеки миг. Бяха ѝ добре познати тези внезапни преходи от блажено чувство за безопасност към спиращ дъха страх: избухва трета световна война, Андре заболява от рак на белите дробове – две кутии цигари на ден са много, прекалено много, или пък самолетът се разбива на земята. Това би било хубав начин да свършат – заедно и без да се мъчат; но не толкова скоро, не сега. \"Оживяхме и този път\" – каза си тя, когато колесниците се удариха – малко възгрубичко – в пистата. Пътниците наметнаха палтата си, събраха вещите си. Наложи се дълго да чакат. Голямо чакане падна. – Усещаш ли как ухаят брезите? – попита Андре. Беше много хладно, почти студено – шестнайсет градуса, бе съобщила стюардесата. На три часа и половина път, колко близко беше Париж и колко далеч, Париж, който тази сутрин дъхтеше на асфалт и на буря, затиснат от първата лятна жега – колко близко беше и Филип и колко далеч... Автобусът ги откара – по много по-просторна полоса от тази, на която се приземиха през 63-та – до остъклена сграда с формата на гъба, където беше паспортният контрол. На изхода ги чакаше Маша. За кой ли път Никол с почуда откри, хармонично съчетани в лицето ѝ, толкова различните черти на Клер и на Андре. Слабичка, елегантна, само прическата ѝ, напомняща перука, издаваше московчанката. – Как пътувахте? Добре ли сте? Добре ли си? Говореше с баща си на \"ти\", но на \"вие\" с Никол. Беше нормално и все пак някак странно. – Подайте ми пътната чанта. Това също беше нормално. Но когато мъж носи куфарите ви, то е, защото сте жена; а жената – защото е по-млада от вас, и това ви кара да се чувствате стара. – Дайте ми квитанциите за багажа и седнете ей там – разпореди се Маша. Никол се подчини. Стара. Край Андре тя често го забравяше, но хиляди дребни драскотини непрестанно ѝ го напомняха. \"Красива млада жена\" – помисли си тя, щом зърна Маша. Спомни си как като трийсетгодишна се усмихна, когато свекър ѝ произнесe същите тези думи по адрес на една четиресетгодишна. Сега и на нея повечето хора ѝ изглеждаха млади. Стара. Трудно ѝ беше да се примири (едно от малкото неща, които не споделяше с Андре – това отчаяно изумление). \"Има си все пак и добри страни\" – каза си тя. Пенсионер – звучеше така, все едно си за боклука. Но пък беше приятно да отидеш на ваканция, когато ти се прииска; по-точно през цялото време да си във ваканция. В нажежените класни стаи колегите ѝ едва започваха да си мечтаят за отпуска. А тя вече беше заминала. Затърси с очи Андре, прав до Маша в навалицата. В Париж той се оставяше да го обсебват твърде много хора. Испански политзатворници, португалски затворници, преследвани израелци, бунтовници конгоанци, анголци, камерунци, партизани от Венецуела, Перу, Колумбия – и какви ли още не, – беше винаги готов да им се притече на помощ според силите си. Събрания, манифести, митинги, листовки, делегации – нагърбваше се с всякакви поръчения. Членуваше в множество всевъзможни групировки и комитети. Тук никой нямаше да го безпокои за щяло и нещяло. Познаваха единствено Маша. Няма какво друго да правят, освен да разглеждат заедно неща: харесваше ѝ да открива с него едно или друго и времето, застинало в дългото им и монотонно щастие, отново да си върне бликащата новост. Тя стана. Прииска ѝ се да се разхожда вече по улиците, под стените на Кремъл. Беше забравила колко дълго се налага понякога да чакаш в тази страна. – Къде ни е багажът? – Спокойно, ще пристигне – каза Андре. Три часа и половина, мислеше си той. Колко близо беше Москва и в същото време колко далеч! На три часа и половина път, да вижда Маша тъй рядко? (Но толкова препятствия, и най-вече цената на билета!) – Три години е много време – изрече той. – Сигурно ме намираш остарял. – Ни най-малко. Изобщо не си се променил. – А ти още повече си се разхубавила. Гледаше я в захлас. Мислиш си, че нищо повече не може да ти се случи, примирил си се (а не беше лесно, макар да не го показа с нищо) и ето че една огромна и съвсем нова нежност озарява живота ти. Той почти не се интересуваше от плахото момиченце – тогава то се наричаше Мария, – което Клер му водеше за по няколко часа от Япония, от Бразилия, от Москва. Чужда му остана и младата жена, дошла в Париж след войната да го запознае с мъжа си. Но при второто идване на Маша, през 60-а, между тях нещо се случи. Той не разбираше докрай защо така силно се беше привързала към него; но това го трогна. Любовта на Никол към него си оставаше все така жива, грижовна, радостна; но те бяха премного свикнали един с друг, за да събуди Андре у нея шеметната радост, която в този миг преобразяваше възстрогото лице на Маша. – Къде ни е багажът? – попита Никол. – Спокойно, ще пристигне. Защо да губят търпение? Тук разполагаха с време в излишък. В Париж Андре вечно си гледаше часовника, разкъсван между срещите, особено откакто се пенсионира: беше надценил размера на свободното си време. От любопитство, от нехайство прие да му натрапят куп задължения, от които сега не смогваше да се отърве. В течение на цял месец щеше да си ги спести; ще може да живее с онова безгрижие, което толкова обичаше, обичаше го дори прекалено, тъй като от него произтичаха повечето му грижи. – Ето и куфарите ни – каза той. Настаниха ги в колата на Маша и тя седна зад волана. Караше бавно, като всички тук. Пътят ухаеше на свежа зеленина, флотилии с дървени трупи се носеха по Москва река и Андре почувства как се надига у него онова вълнение, без което животът би се лишил за него от своя живец: започваше приключение, което го въодушевяваше и плашеше, приключението на откривателството. Да успее, да направи кариера, това никога не го бе вълнувало. (Ако майка му не се беше наложила така самоотвержено да продължи образованието си, той щеше да се задоволи със съдбата на родителите си – начални учители в слънчев Прованс). Струваше му се, че истината за съществуването му и за самия него не му принадлежи: тя като че ли беше разпиляна по цялата земя; за да я узнае, трябваше да проучи много векове и места; тъкмо поради това той обичаше историята и пътешествията. Но докато изучаваше необезпокояван миналото, пречупено през призмата на книгите, то досегът с една непозната страна – превъзхождаща в своята многоликост всичко, което можеше да знае за нея – винаги му причиняваше световъртеж. И тази страна го засягаше повече от всяка друга. Беше възпитан в култ към Ленин; майка му на осемдесет и три години все още беше активистка в редовете на компартията; сам той не пожела да членува; но в люшканията между надеждата и отчаянието винаги бе смятал, че СССР държи ключовете към бъдещето, следователно към днешния ден и към собствената му съдба. При все че никога, дори в най-мрачните години на сталинизма, нямаше чувството, че тъй зле разбира тази страна. Престоят му тук щеше ли да му отвори очите? През 63-та пътуваха като туристи – Крим, Сочи, – но тогава впечатленията им бяха повърхностни. Този път ще разпитва, ще моли да му четат вестниците, ще се смеси с тълпите. Колата пое по улица \"Горки\". Хората, магазините. Ще съумее ли да се почувства тук като у дома си? Мисълта, че може да не успее, го хвърляше в паника. \"Трябваше повече да залягам над руския!\" – помисли си. Още едно нещо, което се беше зарекъл да направи, но не направи: не отиде по-далеч от шести урок на системата \"Асимил\". Права беше Никол, като го наричаше \"стар мързеливец\". Да чете, да бъбри, да се разхожда, за това беше винаги готов. Но неблагодарната работа – да учи думи или да наизустява изречения, – за това не го търси. Ето защо не биваше да взема този свят толкова присърце. Прекалено сериозен, прекалено лекомислен. \"Това е моето противоречие\" – каза си, развеселен. (Беше останал възхитен от този израз на един италиански другар, убеден марксист, който се държеше потиснически с жена си.) В интерес на истината, не му липсваше самочувствие.", "date": "2018.02.24", "title": "Откъс от \"Недоразумение в Москва\" на Симон дьо Бовоар"}
{"url": "https://www.dnevnik.bg/sport/2018/02/24/3135356_bez_medal_ot_pyongchang_2018_koi_kude_se_klasira_ot/", "text": "За трети пореден път България остана без медал от зимни олимпийски игри. Последните стартове на българите в Пьонгчанг бяха в сноуборда и ски бягането. Големите надежди бяха свързани с Радослав Янков, който обаче не ги оправда. Сноубордистът  отпадна още в квалификациите в паралелния гигантски слалом . Най-добре от българите се класира  Александра Жекова, която след много силно състезание влезе във финала в бордъркроса и завърши шеста . Тя записа най-предно място от българите и в Сочи преди четири години, когато стана пета. Последният медал за България от зимни олимпийски игри е среброто на Евгения Раданова на 500 м в шорттрека от Торино 2006. Четири години по-рано тя взе два медала - сребърен на 500 м и бронзов на 1500 м, от Солт Лейк сити. Във Ванкувър 2010 Раданова се представи най-добре от българите, като зае седмо място. В Пьонгчанг добри класирания записаха  Владимир Зографски  в ски скоковете,  Алберт Попов  в алпийските ски и  Веселин Цинзов  в ски бягането. От биатлонистите най-добро класиране направи Владимир Илиев с 19-ото си място в индивидуалния старт. Резултатите на българите Александра Жекова - 6-о място (24 стартирали) Радослав Янков - 19-о място (32 участници) Теодора Пенчева - 27-о място (31 участници) Владимир Илиев - 19-о място Красимир Анев - 25-о място Димитър Герджиков - 43-о място Антон Синапов - 74-о място Красимир Анев - 37-о място Владимир Илиев - 54-о място Антон Синапов - 56-о място Димитър Герджиков - 81-о място Красимир Анев - 45-о място Владимир Илиев - 46-о място Антон Синапов - 60-о място България - 16-о място (затворени с една обиколка) Даниела Кадева - 53-о място Стефани Попова - 77-о място Десислава Стоянова - 79-о място Емилия Йорданова - 82-о място Емилия Йорданова - 60-о място Даниела Кадева - 72-о място Десислава Стоянова - 76-о място Милена Тодорова - 84-о място Емилия Йорданова - 55-о място България - 16-о място България - 17-о място Владимир Зографски - 14-о място (57 участници) Владимир Зографски - 31-о място (56 участници) Алберт Попов - 28-о място (75 завършили) Камен Златков - не завършва Алберт Попов - не завършва Камен Златнов - не завършва Мария Киркова - 40-о място (58 завършили) Мария Киркова - 35-о място (54 завършили) Веселин Цинзов - 36-о място Йордан Чучуганов - 95-о място Веселин Цинзов - 59-о място Йордан Чучуганов - 68-о място Веселин Цинзов (74 стартирали) - не завършил България - 12-о място Антония Григорова - 66-о място Антония Григорова - 66-о място Павел Ангелов - 37-о място (40 участници)", "date": "2018.02.24", "title": "Без медал от Пьонгчанг 2018: кой къде се класира от българските олимпийци"}
{"url": "https://www.dnevnik.bg/detski_dnevnik/2018/02/24/3135419_ministerstvoto_otnovo_iska_zaduljitelno_obrazovanie_za/", "text": "Министерството на образованието и науката (МОН) иска задължително предучилищно образование за 4-годишните деца от 2020 г. Тази цел е записана в публикувания за обществено обсъждане план по стратегия за намаляване на отпадащите ученици, по който ведомството обмисля да действа в следващите три години. В момента предучилищната подготовка е задължителна за децата на 5 и 6 години и се извършва в детските градини и училищата. През лятото просветният министър Красимир Вълчев обяви, че тя трябва да бъде задължително и за 4-годишните. Тогава  той мотивира идеята именно със задържането на децата в училище .  При дебатите през 2012 г. около училищната реформа имаше  предложения за задължително предучилищно образование и на 4-годишните, но те срещнаха множество критики от обществото . В началото на 2013 г., когато на власт бе първият кабинет на Бойко Борисов, ГЕРБ дори прие такива текстове в училищния закон, които доведоха до  протести на родители и искания на опозицията президентът да наложи вето . Тъй като обаче няколко седмици по-късно Борисов подаде оставка и 41-ият парламент бе разпуснат, законопроектът не бе приет изцяло. През 2014 г., когато на власт бе вторият кабинет на Борисов, ГЕРБ внесе отново  законопроекта за предучилищното и училищното образование, но без текстове за задължителна предучилищна подготовка на 4-годишните.  Именно този закон е основа на продължаващата вече година  реформа в училищното образование .", "date": "2018.02.24", "title": "Министерството отново иска задължително образование за 4-годишните от 2020 г."}
{"url": "https://www.dnevnik.bg/sviat/2018/02/24/3135427_v_chetiri_atentata_v_afganistan_prez_poslednoto/", "text": "Най-малко 29 души загинаха при четири нападения в три провинции в Афганистан пред последното денонощие, съобщават местните власти, цитирани от ДПА и БТА. В столицата Кабул при самоубийствен атентат тази сутрин беше убит един човек и ранени други шестима. Бомбата избухнала в дипломатическия квартал на столицата близо до обект на афганистанското разузнаване, както и недалеч от американското посолство и други афганистански и международни институции. Терористичната групировка \"Ислямска държава\" пое отговорност за тази атака с изявление в интернет. В друго нападение късно снощи загинаха 25 военни от афганистанската армия. Атаката дошла от талибани срещу укрепен пункт на афганистанската войска в района Бала Булук на югозападната провинция Фарах и продължила до рано тази сутрин. Според местните власти талибаните превзели армейската позиция за известно време и отнесли със себе си всички оръжия, намиращи се там. Другите два случая са от южната провинция Хелманд. При взрив на кола бомба в местната централа на афганистанската разузнавателна агенция в Лашкар Гах е убит един човек и седем са ранени, а при другия инцидент в Над Али двама войници били убити и седем са ранени в атака на талибани срещу местна военна база. Десет от всичките 14 района на провинция Хелманд са под контрола на талибаните и там се произвежда почти половината от опиума в Афганистан, припомнят световните агенции.", "date": "2018.02.24", "title": "В четири атентата в Афганистан през последното денонощие са загинали най-малко 29 души"}
{"url": "https://www.dnevnik.bg/kultura/2018/02/24/3135431_aga_pokori_berlinale/", "text": "Показаният в последния ден на международния кинофестивал \"Берлинале\" втори игрален филм на Милко Лазаров \"Ага\" постави изящен финален акорд на официалната програма и мигновено спечели спонтанното възхищение на международната преса. Филмът бе оценен като чувствително заснета приказка от земята на \"вечния лед\", в която Седна и Нанук тихо и достолепно тъгуват по единствената си дъщеря Ага. На пресконференцията си Милко Лазаров, който говори на български език, сподели, че се е стремил, историята за \"последното семейство на земята\" да звучи като метафора. \"Във филма се разказват легенди и митове, някои от които са дори индиански\" – каза режисьорът. \"Вдъхновявал съм се и съм повлиян от визията на \"Нанук от Север\" на Роберт Флаерти.\" Журналистите възторжено аплодираха и присъстващия на пресконференцията оператор на \"Ага\" Калоян Божилов. Прецизното изображение и чувствителното пресъздаване на величието и красотата на Севера бяха оценени като \"уникални\". \"Музиката е авторска и е написана специално за филма от Пенка Кунева, а на финала звучи Петата симфония на Густав Малер. Любимият ми филм е \"Смърт във Венеция\" на Лукино Висконти. \"Ага\" е поклон към този велик режисьор\" \" - поясни Лазаров. Специално за световната премиера на филма от Якутия в Берлин пристигнаха изпълнителите на главните роли: Феодосия Иванова, Михаил Апросимов и Галина Тихонова. С голямо вълнение те минаха по \"червения килим\", за да видят филма, в който са вложили цялото си сърце и душа. \"Ага\" е копродукция между България, Германия и Франция и е поредният филм на български режисьор с реални шансове за отлична международна кариера. Съсценаристът на филма Симеон Венциславов, чието име все повече се налага в международните среди, се превърна в един от най-търсените българи в Берлин. Очаквайте ексклузивно интервю с него.", "date": "2018.02.24", "title": "\"Ага\" покори \"Берлинале\""}
{"url": "https://www.dnevnik.bg/sport/2018/02/24/3135434_grigor_dimitrov_zapochva_sreshtu_tuniziec_v_dubai/", "text": "Григор Димитров ще започне участието си на турнира в Дубай срещу тунизийския тенисист Малек Джазири, който е 116-и в света. Българинът, който  оглави основната схема след отказването на Роджър Федерер , досега няма мачове срещу представителя на Тунис. Двубоят е в понеделник, но програмата за първия ден все още не е ясна. Турнирът в Дубай продължава до 3 март. Джазири е на 34 години, а в началото на февруари беше в  София , където отпадна още в първия кръг от Максимилиан Мартерер. До момента Димитров никога не е играл на турнира в Дубай, като през настоящата година реши да промени програмата си. Надпреварата е от категорията АТП 500, а в последния турнир 500, в който българинът игра в Ротердам, той  загуби на финала от Федерер . Ако победи Джазири във втори кръг световният №4 ще се изправи срещу победителя от срещата Робин Хаасе и Паоло Лоренци. На четвъртфинал евентуалният съперник е Филип Колшрайбер. В половината на водача в Дубай попаднаха още №3 в схемата Роберто Баутиста Агут, както и Ришар Гаске. В турнира ще има само двама играчи от топ 20, като освен Димитров другият е Лука Пуи.", "date": "2018.02.24", "title": "Григор Димитров започва срещу тунизиец в Дубай"}
{"url": "https://www.dnevnik.bg/biznes/2018/02/24/3135468_s_dva_miliarda_leva_sa_se_uvelichili_depozitite_na/", "text": "В края на януари 2018 г. депозитите на неправителствения сектор са 71.769 млрд. лв. (68.4 на сто от БВП), като годишното им увеличение е 5.9 на сто, отчита БНБ, цитирана от БТА. Депозитите на нефинансовите предприятия са 21.689 млрд. лв. (20.7 на сто от БВП) в края на януари 2018 година. В сравнение със същия месец на 2017 г. те се увеличават с 14.5 на сто.  Депозитите на финансовите предприятия намаляват с 28 на сто на годишна база през януари 2018 година и достигат 2.490 млрд. лв. (2.4 на сто от БВП). Депозитите на домакинствата са 47.591 млрд. лв. (45.4 на сто от БВП) в края на януари 2018 година. Те се увеличават с 4.8 на сто спрямо същия месец на 2017 г. Кредитите за нефинансови предприятия нарастват с 1.6 на сто на годишна база през януари 2018 г. и в края на месеца достигат 31.097 млрд. лв. (29.6 на сто от БВП). Кредитите за домакинствата и Нетърговски организации, обслужващи домакинствата са 19.741 млрд. лв. (18.8 на сто от БВП) в края на януари 2018 година. Спрямо същия месец на 2017 г. те се увеличават с 6.1 на сто. В края на януари 2018 г. жилищните кредити са 9.506 млрд. лв. и нарастват на годишна база с 8.2 на сто. Потребителските кредити възлизат на 7.774 млрд. лв. и се увеличават с 6.5 на сто спрямо януари 2017 г.  Кредитите, предоставени на финансови предприятия, са 2.301 млрд. лв. (2.2 на сто от БВП) в края на януари 2018 година. В сравнение с януари 2017 г. те се увеличават с 53 на сто. Нетните чуждестранни активи са 51.784 млрд. лв. в края на отчетния месец при 51.738 млрд. лв. в края на декември 2017 година, като нарастват с 3.5 на сто в сравнение с януари 2017 г. През януари 2018 г. чуждестранните активи се увеличават с 3.2 на сто, като достигат 60.730 млрд. лева. Чуждестранните пасиви са 8.946 млрд. лв. и на годишна база нарастват с 1.1 на сто.", "date": "2018.02.24", "title": "С два милиарда лева са се увеличили депозитите на домакинствата за година"}
{"url": "https://www.dnevnik.bg/analizi/2018/02/24/3135439_borisov_sdelkata_za_chez_ili_kak_ni_praviat_na_idioti/", "text": "Драмата \"Гинка-Теменужка\" изглежда като извадена от някой сатирично-фантазиен роман на братята Стругацки, развиващ се в затънтено провинциално градче, намиращо се неизвестно къде. Само че, както и в романите на братята, всъщност става дума за това, какво реално ни се случва – или, по-точно, ни бива случвано от властта. Започват да ни пробутват вече - наративи, предлагани от властта, в които няма нито логика, нито причинно-следствени връзки, нито дори елементарна правдоподобност. Примерите валят отвсякъде и особено – след началото на прословутото Председателство. Властта гласува за \"втори лифт\" в Банско, без в документа да има словосъчетанието \"втори лифт\". Но всички институции и медийни рупори на властта са впрегнати да обясняват, че цялата работа е за \"втори лифт\". Проект за \"втори лифт\" няма и никога не е имало. Но всички сме приканвани да подкрепим въпросното правителствено решение за \"втори лифт\". Аналогично е положението с \"двете лъвчета\". Всички институции на властта – и техните медийни рупори - бяха впрегнати, за да бъдат преместени животинките от несъществуващия (без лиценз) зоопарк в Разград към също толкова несъществуващия зоопарк в Пазарджик. От който пък зоопарк (т.е. пазарджишкия) си признаваха, че нямат никаква представа, как да отглеждат големи котки. Държавата, по думите на Нено Димов, не можеше да направи нищо за спасяването на лъвчетата, а после се оказа, че – може. Това не са просто купища лъжи, ръсени с цел заблуда на противника (т.е. на данъкоплатеца). Положението е доста по-драматично, както виждаме в сюжета \"Гинка-Теменужка\". Става дума за нарушаване на самите основания на съществуването на света в някакъв подреден вид – т.е. на логиката и на причинно-следствената връзка. \"Процедурата (т.е. по продажбата на ЧЕЗ на Гинка от Пазарджик) се провежда по чешкото законодателство. Смятам, че това изключва всякакви хипотези и съмнения и намеци за определена намеса на българската държава и правителство при вземането на решението на Чехия.\" Това, по правилата на формалната логика, е Пропозиция А: нито българската държава, нито някой български държавник има каквато и да е връзка с продажбата на ЧЕЗ. От това би трябвало да следва Пропозиция Б: министър Петкова да съобщи на всички да си гледат работата и да не я занимават – нито нея, нито който и да е български държавник – със сделката. \"И понеже не искам по никакъв повод да се коментират някакви отношения и да има изобщо поводи за съмнения и дори да се намесва името на премиера, смятам, че достойната постъпка е човек да си подаде оставката\". Така... Българската държава няма нищо общо, но енергийният министър подава оставка, за да пази името на премиера... Нещо такова има някъде при руския писател Гогол: че има хора, които бъркат 2 + 2 и изкарват резултата 5; но има и такива, които, когато бъркат 2 + 2, изкарват резултата \"тиган\". \"Сделка между частни компании в Чехия няма начин как да контролираме или попречим... Нито енергийният министър, нито аз, нито който и да било, може да повлияе на подобна сделка...\" От което би трябвало, по правилата на логиката, да следва нещо като: \"Затова – никакви оставки!\". Само че вместо Пропозиция Б, ние отново виждаме появата на Пропозиция Г (\"Гинка\"): \"Почтеното и правилното е - това я (т.е. министър Петкова) посъветвах - да отиде в парламента и да обяви оставка.\" Няма университет в света, който да не напише опашата така и на неговата (екс) енергийна министърка. У нас, обаче, точно тази липса на логика при висшите държавни ръководители не прави никому никакво впечатление. Защо? Защото, след дългогодишни усилия, властта е успяла да ни изкара от сферата на европейския тип мислене, поне – по отношение на неговите философски основания. В западната философия съществува правилото, че едно нещо е или налично (съществува, има го) или не е налично (няма го). В случая – в главите на Борисов и Петкова няма логика, което би следвало да доведе до тяхната дисквалификация като държавници. Защото, съгласете се, хора, лишени от логика, още утре могат да ни вкарат във война, без изобщо да искат. Има, обаче, един много тесен – бутиков – дял на философията, който обяснява случващото (ни) се. Този дял е разработен, сравнително скоро, от африкански философи с цел да помогнат на западните хора да разберат, как мислят – и следователно, как действат – африканците. Най-видният подобен африкански философ, на име Ахиле Мбембе, обяснява следното. Според западните хора, онова, което не е налично, го няма. Не и в Африка, обаче. Там, ако нещо не е налично, то най-вероятно си съществува – има го – но не е разположено във видимия, а в \"невидимия\" свят. Тази концепция Мбембе назовава \"едновременна множественост\" (simultaneous multiplicity), в която \"...като правило, всяко едно нещо скрива друго някакво нещо...\" Да се върнем към нашия случай. Не сме учудени от липсата на логика при управляващите, защото отдавна сме в света на \"едновременната множественост\". Знаем, че ако в тезите на Борисов и Петкова няма формална логика, то това не значи, че няма никаква логика. Има – някаква невидима, \"едновременно-множествена\" логика, \"скрита\" в някакво нещо, което изглежда като съвсем друго нещо. От което си вадим съотвените изводи. Щом министър подава оставка заради някаква уж частна сделка, значи правителството е намесено в нея, по някакъв начин \"а ла Мбембе\": \"едно нещо скрива някакво друго нещо\". Щом пък премиерът е поискал оставката на съответни министър – значи Самата Гинка не се оказва никаква \"Пропозиция Г\", а – нещо, което скрива някакво друго нещо. Не тя купува ЧЕЗ. Някой, обитаващ \"невидимия\" свят, го прави. Ако сега всички държавни институции се впрегнат да доказват, че именно тя купува – тогава ще знаем, че въпросният обитател на невидимия свят (който обитател не е \"наличен\", но съществува) е някой с огромна и съвсем реална власт върху държавата. Може би ще се окаже същият, заради когото през лятото всички държавни органи бяха впрегнати, за Да приложим принципа на този Мбембе (как да не се влюбиш във философ с такова име?) към казуса \"Пирин\" – т.е. да поразмишляваме върху онова, което съществува в невидимия свят, \"скрито\" от нещо във видимия. В решението на правителството от 28 декември за \"втори лифт\" никъде не става дума; но какво ли е \"скрито\" зад съжителството, на два съседни реда от решението, на \"Водохващания\" и на \"Дейности по изграждане на писти и строителство на въжени линии...\"? Причинно-следствена връзка от \"западен\" (т.е. наличен) тип тук няма; но има връзка, разположена в \"невидимия\" свят, а именно: в Банско снегът е прекалено малко (мястото е прекалено ниско, а тече и глобално затопляне). Затова се произвежда изкуствен сняг. За него са необходими резервоари с вода (\"водохващания\"). И изведнъж – схващаме \"едновремено-множествената\" логика на цялата работа. Ще се правят \"водохващания\", за да може после да се каже: \"Абе имаме ги резервоарите за искуствения сняг, ама сега ни трябват после – въжени линии за извозване на скиорите; а по-сетне – нови хотели за настаняването им\". Няма нужда да прилагаме концепцията на \"едновременната множественост\" към казуса с лъвчетата, нали? Там \"скритото\" нещо отдавна стана ясно... Благодарим ти, колега Мбембе. Ако не ни беше разяснил логиката на африканците, щяхме да се чудим, дали нашите управляващи са идиоти или просто се правят на такива. Нито са идиоти, нито се правят. Просто техните истински действия и намерения са \"скрити\" (в \"невидимия\" свят) от онова, което ни пробутват като Ние сме онези, които биват правени на идиоти. А ликвидирането на логиката и на причинно-следствената връзка е чудесен инструмент за тежко и трайно видиотяване на данъкоплатците.", "date": "2018.02.24", "title": "Борисов, сделката за ЧЕЗ, или как ни правят на идиоти"}
{"url": "https://www.dnevnik.bg/sport/2018/02/24/3135496_real_madrid_postigna_chetvurti_poreden_uspeh_v_la_liga/", "text": "Реал\" (Мадрид) затвърди добрата си форма напоследък с четвърта поредна победа в Ла Лига. Тимът на Зинедин Зидан, който през седмицата се  завърна в тройката след успех над \"Леганес\" , сега победи \"Алавес\" вкъщи с 4:0. Кристиано Роналдо на два пъти, Гарет Бейл и Карим Бензема отбелязаха головете за шампионите. За първи път от почти две години звездното нападение на белите, известно като BBC отбеляза в един мач. Успехът обаче не дойде никак лесно, след като в продължение на 44 минути белите се мъчиха да разбият бетона на \"Алавес\". Едва в края на първата част Роналдо изведе \"Реал\" напред с много красиво попадене. Португалецът получи пас с пета от Бензема, завъртя и с плътен удар с левия крак прати топката край Пачеко. Противно на очакванията преди почивката \"Алавес\" игра по-добре и на три пъти принуди Кейлор Навас да се намесва решително. Именно баските станаха и гостуващия отбор, който е отправил най-много точни удари на \"Сантяго Бернабеу\" през сезона. Секунди след началото на втората част \"Реал\" стигна до втори гол, дело на Бейл. Карим Бензема отново влезе в ролята на асистент, след като открадна топката около центъра, напредна с нея и я подаде към Бейл, а уелсецът с хубав изстрел по диагонала удвои. Попадението на Бейл дойде само 28 секунди, след като реферът Фернандес даде сигнал второто полувреме да започне. В 61-ата минута \"Реал\"подпечата победата си с трето попадение. Тогав Лукас Васкес нахлу отдясно и подаде на влизащия на скорост Роналдо, а за португалеца остана по-лесното. В края на двубоя Бензема ознаменува добрата си игра с гол. Той се разписа от дузпа, отсъдена за нарушение на Виктор Лагуардия. За нападателя това е втори гол през 2018 г. Той се разписа преди седмица срещу \"Бетис\", когато влезе от пейката и секунди по-късно  оформи крайното 5:3 . През кампанията Бензема има осем попадения в 28 мача от всички турнири.", "date": "2018.02.24", "title": "\"Реал\" (Мадрид) постигна четвърти пореден успех в Ла Лига"}
{"url": "https://www.dnevnik.bg/sport/2018/02/24/3135497_levski_se_subudi_i_pobedi_septemvri_na_nacionalniia/", "text": "Левски\" взе втора поредна победа през пролетния дял на Първа лига след успех с 4:1 като гост на \"Септември\". След вялата игра  преди седмица срещу \"Ботев\" (Пловдив)  този път сините бяха по-агресивни и показаха по-приятно лице. Нападателите на 26-кратните шампиони Станислав Костов и Габриел Обертан впечатлиха, като се разписаха по два пъти за победата на тима си. Делио Роси направи няколко промени в стартовия си състав и с включването на новите попълнения Филипе Нашименто, Хали Тиам и Паулиньо, тимът имаше превес в средата на терена. Нападателят Станислав Костов откри в 29-ата минута, когато засече с глава центриране на Милош Цветкович. Крайният бранител получи отдясно и веднага прати топката в наказателното поле, а за добре пласирания Костов не беше проблем да се разпише. Новото попълнение на сините затвърди добрата си форма от зимната подготовка в Малта. Отново Костов беше в центъра на събитията, когато в 57-ата минута удвои. Нападателят засече с глава центриране на Нашименто, след като беше изпуснат от защитата на домакините. Второто попадение окончателно сломи съпротивата на символичните домакини и няколко минути по-късно те пуснаха още един гол. Габриел Обертан се разписа след хубаво изпълнение – 3:0. В заключителните минути паднаха още две попадения. Първо в 84-ата минута Антони Иванов се разписа от дузпа, а в добавеното време Обертан вкара втори гол. Французинът се разписа след хубаво завъртане около оста си и не остави шансове на Янко Георгиев. Сините са без загуба в осем поредни мача (шест победи и две равенства) и запазват третото място с 45 точки. В други срещи, играни по-рано днес \"Дунав\" и \"Берое\" постигнаха победи. Русенци се наложиха като домакин над \"Верея\" с 2:0, а попадения отбелязаха Васил Шопов в 39-ата минута и Красимир Станоев в 61-ата от дузпа. В Стара Загора \"Берое\" записа обрат срещу \"Етър\", след като още в петата минута Георги Сърмов изведе великотърновци напред. Иван Бандаловски с първия си гол за \"Берое\" и Педро Еуженио обаче обърнаха резултата още преди почивката за втората поредна победа на зелените след подновяването на шампионата.", "date": "2018.02.24", "title": "\"Левски\" се събуди и победи \"Септември\" на националния стадион"}
{"url": "https://www.dnevnik.bg/sport/2018/02/24/3135543_posledniiat_den_ot_pyongchang_2018_shte_reshi_bitkata/", "text": "Класирането по медали остана последната голяма развръзка на олимпийските игри в Пьонгчанг. След 18 дни на състезания Германия и Норвегия са равни с по 13 златни медала. За момента представителите на Скандинавия водят, след като има 38 отличия общо, срещу 28 за Бундестима. В последния ден от игрите Бундестима може да спечели две титли, след като ще бъде представен в два финала. Рано сутринта са последните два манша в четворките бобслей, където Германия има два отбора, които след първите две спускания са първи и трети. Германия ще бъде представена и във финала по хокей, където играе с Русия. Норвегия има надежди за триумф в общия старт на 30 км при жените в ски бягането, след като при мъжете се провали. Фаворитки са именно норвежките, които ще бъдат представени от Хейди Венг, Ингвил Йостберг, Марит Бьорген и Рагхилд Хага. В последния ден от олимпийските игри предстои и финалът в женския турнир по кърлинг между Южна Корея и Швеция. Големият победител в предпоследния ден от игрите беше Швейцария, която влезе сред първите десет нации в класирането по медали след две титли. Представителите на конфедерацията триумфираха в отборния старт в алпийските ски, а Невин Галмарини донесе петото злато дотук след победа в паралелния гигантски слалом в сноуборда. В алпийските ски Денизе Файерабенд, Рамон Ценхаузерн, Венди Холденер и Даниел Юл надделяха над отбора на Австрия (Катарина Линсбергер, Михаел Мат, Катарина Галхубер и Марко Шварц). За кръстоносците това е второ злато в ските, след като Мишел Гизин беше първа в комбинацията. Малко по-късно през деня Невин Галмарини дочака да вземе олимпийско злато в паралелния гигантски слалом в сноуборда. След среброто преди четири години този път 31-годишният състезател стъпи на най-високото стъпало. В същата дисциплина българинът  Радослав Янков отпадна в квалификациите  и остана 19-и. При дамите в сноуборда победата беше за Естер Ледецка, която вече има две титли след тази в супер-Г от алпийските ски. С двата златни медала Швейцария излезе на седмо място заедно с Южна Корея, като и двете страни имат пет титли и общо по 15 отличия. Стартовете в бързото пързаляне с кънки бяха доминирани от азиатски представители. При дамите японката Нана Такаги победи пред Ким Бо-рюм от Южна Корея и холандката Ирене Шутен. В мъжкия общ старт титлата отиде при домакините от Южна корея и Лий Сюнг-хун. Среброто остана за Барт Свингс от Белгия, а бронзът за Кон Фервей (Холандия). В предпоследния ден от игрите в Пьонгчанг титли спечелиха още САЩ и Каданда. Американците взеха първи златен медал в кърлинга след победа с 10:7 над Швеция. В мача при дамите за трето място Япония надигра Великобритания с 5:3. \"Кленовите листа\" пък триумфираха в сноуборд дисциплината биг еър, където Себастиен Тутен побед американеца Кайл Мак. Игра се и двубоят за бронзовите медали в мъжкия турнир по хокей на лед. Канада взе утешителната награда след 6:4 над Чехия. Титла взе и Финландия чрез  Ииво Нисканен в ски бягането на 50 километра  класически стил. До този момент страната има четири бронзови медала, но нито един златен в Пьонгчанг.", "date": "2018.02.24", "title": "Последният ден от Пьонгчанг 2018 ще реши битката между Германия и Норвегия"}
{"url": "https://www.dnevnik.bg/photos/2018/02/24/3135480_snimka_na_denia_svalianeto_na_aleksandur_veliki/", "text": "Македония започна отстраняването на надписите \"Александър Велики\" от международното летище в Скопие. Надписът на летището ще бъде заменен с \"Международно летище Скопие\". За смяната се договориха премиерите на Гърция и Македония Алексис Ципрас и Зоран Заев на среща в кулоарите на Световния икономически форум в Давос през миналия месец.", "date": "2018.02.24", "title": "Снимка на деня: Свалянето на \"Александър Велики\""}
{"url": "https://www.dnevnik.bg/istorii_na_denia/2018/02/24/3135588_nai-chetenoto_v_dnevnik_zemetresenieto_krai_asenovgrad/", "text": "Традиционно в края на седмицата \"Дневник\" представя десетте най-четени статии за изминалите седем дни. Справката е направена в 19 часа на 24 февруари: 1.  Земетресение от над 4 по Рихтер е било регистрирано край Aсеновград  - 65 992 прочитания. 2.  Сашо Диков напуска Би Ай Телевизия  - 29 434 прочитания. 3.  Кой е Петр Келнер, който купува \"Нова\" и може би \"Теленор\"  - 27 084 прочитания. 4.  Борисов ще приеме оставката на енергийния министър заради репутацията на правителството  - 23 518 прочитания. 5.  MTG потвърди, че има сделка с чеха Петр Келнер за \"Нова телевизия\"  - 22 427 прочитания. 6.  Почти 400 кг кокаин са открити в руското посолство в Аржентина  - 21 813 прочитания. 7.  Почина бившият футболен национал Георги Марков  - 19 840 прочитания. 8.  Валери Жаблянов е отстранен, БСП ще сезира Европейския съд по правата на човека  - 16 363 прочитания. 9.  Енергийният министър Теменужка Петкова подава оставка заради познанство с купувача на ЧЕЗ  - 15 596 прочитания. 10.  МВФ: Две български банки се нуждаят от по-добра защита от проблемни кредити  - 15 278 прочитания.", "date": "2018.02.24", "title": "Най-четеното в \"Дневник\": Земетресението край Асеновград, Сашо Диков и Петр Келнер"}
{"url": "https://www.dnevnik.bg/sport/2018/02/24/3135591_futbolistite_se_zabavliavaha_kaza_delio_rosi_sled/", "text": "Треньорът на \"Левски\" Делио Роси остана доволен след победата на своя отбор над  \"Септември\" с 4:1 . Сините постигнаха втори успех през пролетта и показаха по-добро лице от това срещу \"Ботев\" преди седмица. Италианецът открои и добрата физическа подготовка на отбора си, който е бил по-свеж от противника. \"Важното беше да вкараме втори гол, което ни позволи през второто полувреме да играем по-спокойно. Футболистите се забавляваха, но можеш да се забавляваш, когато си добре подготвен и главата ти мисли добре\", каза Роси. Треньорът на сините похвали Станислав Костов, който отбеляза два гола и бързо се представя на високо ниво след трансфера си от \"Пирин\" през зимната пауза. \"Той е много добър играч, който се раздава за отбора. Той разби мита, че нападателите трябва да се пестят. Тичаше много и участваше в защитната фаза\", каза още Роси. \"Левски\" е на трето място в Първа лига с 45 точки, на шест зад лидерите  ЦСКА  и \"Лудогорец\". В 23-ия междинен кръг в сряда сините са домакин на \"Берое\".", "date": "2018.02.24", "title": "Футболистите се забавляваха, каза Делио Роси след победата на \"Левски\""}
{"url": "https://www.dnevnik.bg/kultura/2018/02/24/3135593_filmut_s_irmena_chichikova_ne_me_dokosvai_poluchi/", "text": "Журито на кинофестивала \"Берлинале\" отличи тази вечер със \"Златна мечка\" филма \"Не ме докосвай\" (Touch Мe Not) на румънската режисьорка Адина Пинтилие, съобщи БТА. Лентата е копродукция на Румъния, Германия, Франция, Чехия и България. Една от ролите в него се изпълнява от българската актриса Ирмена Чичикова. Интервю с нея можете да прочетете  тук . Копродуцент на филма е Мартичка Божилова, музиката е на Иво Паунов, а Георги Налджиев има поддържаща роля. \"Не ме докосвай\" смесва реалност и художествена измислица и разглежда въпроса как човешките същества могат да постигнат интимност по най-неочаквани начини, уточнява Би Ти Ви. Полската режисьорка Малгожата Шумовска получи Голямата награда на журито за филма \"Лице\" (\"Twarz\"), съобщи агенция \"Франс прес\". Журито отличи със \"Сребърна мечка\" за режисура Уес Андерсън за анимационния филм \"Кучешкия остров\" (Isle of Dogs). Наградата за най-добър актьор получи французинът Антони Бажон за ролята си в \"Молитвата\" (La priere) на френския режисьор Седрик Кан, а за най-добра женска роля - 68-годишната Анна Брун за филма \"Наследничките\" (Las herederas) на парагвайския режисьор Марсело Мартинеси.", "date": "2018.02.24", "title": "Филмът с Ирмена Чичикова \"Не ме докосвай\" получи \"Златна мечка\" на \"Берлинале\""}
{"url": "https://www.dnevnik.bg/biznes/2018/02/24/3135601_kitaiskata_geely_kupi_pochti_10_ot_daimler_i_stana/", "text": "Китайският производител на автомобили Geely събра дял от почти 10% в германската \"Даймлер\" (Daimler) и търси среща с ръководството в централата в Щутгарт в опит да изгради алианс за разработване на автономни коли. Така най-големият китайски частен производител на автомобили стана и най-големият акционер в производителя на \"Мерцедес\". Матиас Махинг, зам.-министър на икономиката, коментира, че следващата седмица в Сохия министрите на икономиката на ЕС ще обсждат как по-добре да защитят стратегически европейски компании от нежелани инвеститори. \"Важно е Европа да бди на кои ключови европейски технологии са хвърлили око чуждестранни стратегически инвеститори.\" Инвестирайки 9 милиарда долара основателят и най-голям акционер Ли Шуфу се надява да участва в определяне бъдещето на сектора в конкуренция с такива имена като Tesla, Google и Uber. Източник на \"Ройтерс\", започнат с мисленето на Ли Шуфу, казва, че в света вероятно ще останат само двама или трима производители на автомобили и затова той търси тези, които имат технологично предимство. \"Никой друг сегашен играч в автомобилната индустрия няма да спечели тази битка срещу нашественици отвън, освен ако няма приятели. За да постигнеш и наложиш технологична лидерска позиция, трябва да се адаптираш с ново мислене за споделянето и комнибирането на силните страни. Инвестицията ми в \"Даймлер отразява този мой възглед\", обяви Ли. Засега нямаме планове да увеличаваме допълнително дела си, каза още той. \"Даймлер\" има удоволствието да обяви, че с Ли Шуфу може да спечели още един акционер с поглед към бъдещето, който е убеден в иновационната ни сила, стратегия и бъдещ потенциал\", се казва в събщението на германската компания. Освен за среща в началото на следващата седмица китайците планират и разговори с високопоставени представители на германското правителство в Берлин, съобщи \"Ройтерс\". Източници на агенцията казват, че китайската компания възнамерява да бъде дългосрочен поддържащ инвеститор. В Западна Европа като цяло и в Германия в частност, обаче, на достъпа на китайски инвеститори до високи технологии чрез придобиването на акционерни дялове. До фирми за работика като Kuka и Kion те бяха допуснати след продължителни консултации с ръководството и другите акционери. През ноември от Geely призоваха \"Даймлер\" да емитира нови акции, за да можагат да придобият дял. Обеснянието бе, че така ще могат да използват технологиите на \"Мерцедес-Бенц\" за електромобили и камиони, включително тези за акумулатори. Така китайската компания ще можела да отговори на по-строгите правителствени регулации за изчистване на въздуха в градовете на комунистическата държава. \"Даймлер\" отказал с обяснение, че не иска да намалява влиянието на акционерите, казаха тогава източници на \"Ройтерс\". Ли Шуфу смени тактиката и без много шум изгупи дял от 9.69% и \"Ройтерс\" твърди, че архитектът на тази операция е Дирк Нотхайс, бившият генерален директор на Morgan Stanley Germany. За това му е помагал И Бао, бивш изпълнителен директор на Morgan Stanley China. \"Даймлер\" е единственият голям германски автопроизводител, който не се контролира от фамилия. Мажоритарен собственик във \"Фолксваген\" е кланът Порше-Пийх, в BMW дял от 47% държат Зузане Клатен - най-богатата германка, и брат ѝ Щефан Кандт.", "date": "2018.02.24", "title": "Китайската Geely купи почти 10% от \"Даймлер\" и стана най-големият акционер"}
