{"url": "http://www.dnevnik.bg/politika/2017/11/16/3079582_borislav_cekov_i_petur_kichashki_sa_globeni_po_10_000/", "text": "Членът на президентският съвет по правни въпроси Борислав Цеков и Петър Кичашки, който беше назначен за член на Комисията за защита от дискриминация  от квотата на президента Румен Радев  са глобени с по 10 000 лева от Комисията за защита на личните данни (КЗЛД). Глобата е заради злоупотреба с личните данни в подписката на инициативния комитет за разяснителна кампания за референума на Слави Трифонов, оглавяван от Петър Кичашки. Стотици граждани откриха, че са \"подкрепили\" инициативни комитети без да знаят. От решението на комисията, което е предоставено на блогърката и правозащитничка Светла Енчева се разбира, че жалби са подали 10 души, които твърдят, че  никога не са се подписвали в подписка,  инициирана от Цеков и Кичашки. Жалбите на двама от тях са сметнати за неоснователни, защото са отказали графологична експертиза, както са направили останалите. Цеков е глобен, защото в официален документ е потвърдил пред ЦИК, че предоставените данни са верни. Енчева е една от десетте подали жалбата. \"За мен по-важното е, че има наказание, което е съобразено с тежестта, дадена в закона. Това е знак, че КЗЛД не се поддава на политическата конюнктура\", каза пред \"Дневник\" Енчева на въпрос дали смята, че наказанието е достатъчно. Кичашки и Цеков имат 14 дневен срок да обжалват решението на комисията. Цеков е бивш депутат от НДСВ, а двамата с Кичашки бяха кандидат-депутати от БСП. Те са свързани със сайта hashtag-bg.com, който на предишния референдум събра най-много застъпници  желаещи да рекламират с парите, отпускани от държавата . Изборният кодекс дава възможност новорегистриран инициативен комитет или партия да получи 40 000 лева от държавата, с които да рекламира позициите си във връзка с националния референдум.", "date": "2017.11.16", "title": "Борислав Цеков и Петър Кичашки са глобени по 10 000 лв. за злоупотреба с лични данни"}
{"url": "http://www.dnevnik.bg/sport/2017/11/16/3079587_federer_produlji_pobedniia_si_hod_v_london_sled_obrat/", "text": "Шесткратният шампион Роджър Федерер продължи победния си ход във финалите на АТП след обрат срещу Марин Чилич. 36-годишният швейцарец се наложи с 6:7 (5), 6:4, 6:1 след 114 минути игра и приключи груповата фаза с три победи от три мача. Двубоят беше без значение за класирането в група \"Борис Бекер\". Федерер си гарантира първото място още след  победата над Александър Зверев във вторник . В събота рекордьорът по титли от надпреварата ще срещне Доминик Тийм или Давид Гофен в битка за място на финала. Чилич изгуби шансове да продължи напред след загубите от  Зверев  и  Джак Сок  в първите си два мача в Лондон. Хърватският тенисист отпада в груповата фаза за трети път при третото си участие в турнира на осемте най-добри през сезона. За втори път след 2014 г., когато спечели US Open, той приключва надпреварата без спечелен мач. Той остава само с една победа от девет изиграни двубоя в зала \"О2\". Тя дойде миналата година при обрат срещу Кей Нишикори. В 22.00 ч. тази вечер е последният мач от група \"Борис Бекер\" - Зверев срещу Сок. 20-годишния германец и 25-годишния американец ще определят съперника на Григор Димитров в полуфиналите. Федерер показа впечатляващ сервис в двубоя с Чилич и почти не даде шансове на хърватина в своите подавания. Световният номер 2 пласира 17 аса и вкара 69% от първите си сервиси. Той спечели 77% от точките, когато първият му начален удар влизаше, и 66% при втори сервис. Въпреки това Чилич успя да спечели първия сет. Хърватинът нямаше нито една възможност за пробив, но показа характер, за да се добере до тайбрейк. Петият в световната ранглиста показа смела и агресивна игра, за да спаси четири точки за пробив. В тайбрека той поведе с 4:1. Федерер спечели четири от следващите пет точки и изравни. Шампионът от US Open 2014 обаче стигна до сетбол при 6:5 след чудесно воле и го реализира със страхотен уинър от форхенд по късия диагонал. Във втория сет двамата имаха по една ранна възможност за пробив, от която не се възползваха. Сервиращите печелеха лесно и бързо своите подавания. Чилич обаче се пропука, когато трябваше да сервира за оставане в сета при 4:5. Той изостана с 15:40 и още с първата си възможност Федерер прати мача в трети сет. Както се случи и срещу Зверев, Маестрото беше неудържим в решаващата част. Той проби две от първите три подавания на Чили и взе комфортен аванс от 5:1, след което приключи двубоя с експресен гейм на нула. Федерер завърши срещата с 33 печеливши удара и 30 непредизвикани грешки. Чилич пласира 36 уинъра, но направи и цели 13 непредизвикани грешки повече. Швейцарският ветеран записа 13-а поредна победа във всички турнири и общо 52-а от 56 мача през 2017 г. Днешният му успех беше осми от осем двубоя в зала през този сезон. За десети път при 15-ото си участие в заключителния турнир на АТП той приключва груповата фаза без загуба. Победата срещу Чилич доближи Федерер на 1045 точки от първото място в световната ранглиста. Ако спечели турнира, швейцарецът ще бъде само на 140 точки от Рафаел Надал.", "date": "2017.11.16", "title": "Федерер продължи победния си ход в Лондон след обрат срещу Чилич"}
{"url": "http://www.dnevnik.bg/sviat/2017/11/16/3079591_za_pokolenieto_smartfon_nai-strashnoto_e_da_ostane_bez/", "text": "В обширен анализ на седмичника \"Ди Цайт\" се казва, че за повечето младежи, родени от средата на 90-те години насам, най-страшно е да не би да се окажат офлайн. Постоянното присъствие в световната мрежа се е превърнало за тях в своего рода основна човешка потребност, сравнима с храненето и съня. Психологът Петер Фордерер от близо 30 години насам изследва влиянието на различни медии - книгите, телевизията и компютърните игри - върху човешката психика и поведение. Смартфоните той слага в отделна категория, защото тяхното влияние не можело да се сравни с никакъв друг феномен преди тях, освен може би с електрификацията. Само дето пробивът на смартфоните е бил десет пъти по-бърз. \"Ди Цайт\" привежда данни в подкрепа на тази теза: актуално изследване показва, че 95% от германските младежи днес  притежават смартфони , а две трети от  12-годишните деца  имат тарифа за неограничен достъп до интернет. Младежите днес прекарват средно поне по три часа в интернет, повечето чрез мобилни устройства, а близо 41% от 15-годишните заявяват, че се чувстват много зле, когато нямат връзка с интернет. За какво им е нужен смартфонът? Съвсем ясно е, че подобни дигитални ексцесии имат отражения върху психиката и поведението на човека, отбелязва в тази връзка германският седмичник. Който отрасва със смартфон в ръка, играе, учи и общува по друг начин с околния свят. Но как? Най-ясният отговор на този въпрос от години насам дава психиатърът от Улм Манфред Шпицер. Според него, дигиталните медии правят хората дебели, глупави и болни. Други изследватели гледат на този въпрос по-диференцирано. Но и те са принудени да се занимават с връзката между някои тревожни явления като  хиперактивното поведение  и  липсата на концентрация  сред младежите и консумацията на дигитални медии. Тази връзка не винаги бива убедително доказана, но все пак има факти, които са почти неоспорими. \"Ди Цайт\" споменава например това, че  смартфонът краде от съня  на младежите. Човекът е  социално животно  и нищо не го интересува по-силно от останалите хора. За подрастващите това важи с още по-голяма сила. Който е в процес на оформяне на собствената си идентичност, иска непременно да знае какво другите мислят за него. Който се опитва да прекъсне пъпната си връв с родителите, страстно се нуждае от нова групова принадлежност. Социалните медии перфектно запълват тази потребност, коментира \"Ди Цайт\". Мотивът \"да поддържат контакт с приятели\" се споменава най-често от тийнейджърите, когато ги питат за какво им е нужен смартфонът. Едно време за тази цел служеше междучасието в училищния двор, футболното игрище, дискотеката или частното парти. Днес цялата комуникация тече нонстоп онлайн. За да се обърне внимание на всички постинги, новини и туитове, е нужна постоянна активност: в училище – под чина, в къщи - по време на миенето на зъби и при писането на домашни работи или до телевизора преди заспиване. И тъй като човек не може толкова ефективно да разпределя своето внимание между безброй различни задачи, от това определено страда способността му да се концентрира. Апетитът към дигиталните медии Във всеки случай е ясно, че  поколението \"Смартфон \" ще е първото, което ще даде възможност да се наблюдават дълготрайните последствия от дигитализирането на ежедневието – например отражението му над творческите способности на хората, пише германският седмичник \"Ди Цайт\" и цитира резултати на американската професорка Ева Мардър, която твърди, че днешните ѝ студенти по биология разполагат с по-малко фактологически познания, защото смятат, че за всичко могат да намерят информации в интернет. Невробиоложката обаче възразява със следния аргумент: тъкмо онзи, който иска да стигне до ново научно познание, трябва да познава и старото. \"Не е възможно да мислиш творчески, без да знаеш какво е вече известно\", казва Мардър. Днешните хора трябва да се научат да ограничават апетита, който идва с постоянната дигитална комуникация в интернет, коментира германският седмичник и твърди, че това е особено трудно. Още повече, че има сили, които не желаят подобно нещо. Призивът към децата и младежите да се научат с мярка да използват дигиталните медии е правилен, но и доста наивен. Защото от другата страна на тези уреди стоят най-големите концерни в света, които плащат на цяла армия от психолози, инженери и геймъри, за да осуетяват изключването на смартфоните. Напълно възможно е след 30 години да стигнем до извода, че постоянното дигитално присъствие, символизирано от смартфоните, ни е донесло повече предимства, отколкото недостатъци. Но също така е възможно и точно обратното: обръщайки поглед назад, да осъзнаем, че започналото през 2007 година развитие е трябвало да бъде осуетено. Това, което преживяваме сега, е експеримент на цялото човечество, протичащ в реално време, заключава \"Ди Цайт\".", "date": "2017.11.16", "title": "За поколението \"Смартфон\" най-страшното е да остане без интернет"}
{"url": "http://www.dnevnik.bg/sviat/2017/11/16/3079194_fotogaleriia_razdelena_srebrenica_ochakva_prisudata_na/", "text": "Алмир Салихович седи в офиса си в Сребреница в очакване трибуналът на ООН да произнесе присъдата си за мъжа, обвинен в убийството на неговия братовчед и чичовците му през 1995 г. в града. Той се надява на известна справедливост, но не на повече от това. Бизнесменът е бил на 10 години, когато избягал през гората с баща си и брат си, докато босненските сръбски войници открили огън след тях. Сръбската войска уби над 8000 мюсюлмански мъже и момчета в последвалите дни.", "date": "2017.11.16", "title": "Фотогалерия: Разделена Сребреница очаква присъдата на Ратко Младич"}
{"url": "http://www.dnevnik.bg/sviat/2017/11/16/3079604_tazi_nosht_se_ochakva_razvruzkata_na_germanskite/", "text": "Макар да са в последните си часове, проучвателните преговори, които се водят в Берлин, не са за хора със слаби сърца. От почти месец Християндемократическият съюз (ХДС) на  Ангела Меркел , неговата сродна баварска партия - Християнсоциалният съюз (ХСС), подкрепящата бизнеса  Свободна демократическа партия  (СвДП) и партията \"Съюз 90/Зелени\" взаимно се проучват, за да определят дали в Германия за първи път ще бъде съставена т.нар. ямайска коалиция на федерално ниво. В кафенета, влакове и дори на масата в кухнята много германци недоволстват, че е крайно време страната, която е опора на европейската стабилност, най-сетне да има функциониращо правителство. Все пак изборите бяха на 24 септември. Федералният президент Франк-Валтер Щайнмайер неотдавна обърна внимание на това усещане за политическа безизходица. \"Ние не си правим услуга, като скандализираме дисонанса и бързаме да окачествяваме всяко забавяне като неуспех\", каза той, призовавайки гражданите да се успокоят и да бъдат търпеливи. Това търпение е подложено на изпитание. Предвижда се последният ден на проучвателните преговори да продължи до късно довечера, за да бъдат обсъдени многобройните въпроси, които остават нерешени на масата за преговори. Проблемна тема 1: убежище, имиграция и събиране на семейства Въпросът каква позиция да заеме новото правителство по имиграционната и бежанската политика е особено спорен. След много вътрешни борби ХДС и ХСС се споразумяха новото правителство да следва общ \"стандарт\", допускащ не повече от  200 000 нови имигранти  в Германия годишно въз основа на хуманитарни причини. СвДП предлага целеви коридор между 150 000 и 250 000 на година. Великодушна политика, позволяваща в Германия да идват семейства в широк състав, не се вмества в никой от тези модели. За разлика от тях Зелените призовават на бежанците с ограничена \"допълнителна подкрепа\" да се позволи да довеждат в Германия преките си роднини, след като пристигнат. Партията твърди, че подобен ход ще възпре трафика на хора. Правителството в оставка беше замразило темата за събирането на семействата за следващите две години. ХДС и ХСС искат този мораториум да бъде удължен. Това са подстрекателски думи за Зелените. Въпросът предизвиква допълнително разделение, защото се посочват много различни бройки за това колко хора може да бъдат допускани в резултат на това. Някои казват, че вероятно между 50 000 и 70 000, а според други оценки бройката може да е от порядъка на стотици хиляди. СвДП казва, че ще даде съгласието си само ако бъдат изпълнени определени условия. ХДС няма никакво желание за компромис и предпочита да изпрати сигнал, че бъдещата имиграция в Германия ще бъде строго контролирана. Остава неясно как ще бъде решен въпросът. Проблемна тема 2: защита на климата Въпросът за защита на климата е също толкова заплетен. Макар и четирите партии по същество да признават целите на Германия за защита на климата, те имат големи разногласия за прилагането. Зелените, които са загрижени за околната среда, призовават за незабавно затваряне на 20 от захранваните с въглища електроцентрали в Германия, а ХДС и СвДП казват, че този ход е неразумен от икономическа гледна точка и може да бъде опасен. Тук също има битка за числата и за това как те да бъдат тълкувани. Зелените твърдят, че емисиите на въглероден диоксид трябва да бъдат намалени с между 90 и 120 милиона тона, за да бъдат постигнати целите на Германия за климата до 2020 г. ХДС и СвДП казват, че числото е много по-малко - някъде между 32 и 66 милиона тона. СвДП и ХДС повече от всички останали също така продължават да предупреждават за заплахата от прекъсвания на електричеството, в случай че електроцентралите спрат да работят. Но ХДС и СвДП казват, че може да бъдат готови да затворят половината от захранваните с въглища електроцентрали, които Зелените искат да бъдат закрити. Зелените продължават твърдо да настояват евентуална ямайска коалиция да започне постепенно спиране на  автомобилите с вътрешно горене , въпреки че наскоро отстъпиха от предишното си искане никакви автомобили с вътрешно горене да не бъдат регистрирани в Германия след 2030 г. Отказването им от това искане обаче по никакъв начин не прави преговорите по-лесни. Лидерът на СвДП Кристиан Линднер настоя, че \"преди всичко все още няма съгласие по това, че не може да се поставят ограничения върху индивидуалните възможности за движение\". Проблемна тема 3: ЕС и политиката на еврозоната Друг въпрос, който изниква в последния етап, е как да бъде структурирана европейската политика на Германия. Дали републиката да продължи да работи за разширяване на еврозоната, дори да е възможно това да означава значително увеличаване на взаимната отговорност за спасяване? СвДП е твърдо против каквото и да е бъдещо спасяване на страни, които се вкарват в бедствено положение, какъвто беше случаят с Гърция. Партията също така изразява съпротива срещу призива на френския президент Еманюел Макрон за бюджет на еврозоната. За разлика от нея Зелените подкрепят идеите на Макрон за реформа както в еврозоната, така и в ЕС. Проблемна тема 4: колко предизборни обещания могат да бъдат изпълнени? Въпросът за това колко пари на данъкоплатците би могла да похарчи новата ямайска коалиция също предизвиква разногласия. Допълнителният данък солидарност - или т.нар. \"соли\" - е важен пример. Данъкът беше въведен за финансиране на инфраструктурата и развитието в бившата Източна Германия след обединението, но СвДП настоява той да бъде премахнат през 2019 г. ХДС казва, че иска постепенно да спре плащането на допълнителния данък, който носи милиарди евро в държавната хазна всяка година. Зелените искат да запазят данъка, като твърдят, че в противен случай финансирането за важни инвестиции в образованието и цифровизацията ще бъде недостатъчно. Първоначални бюджетни оценки загатват, че ямайският квартет предвижда около 100 милиарда евро (117 милиарда долара) за нови разходи. Ако страната иска да поддържа балансиран бюджет - нещо, за което са съгласни всички партии, тогава ще трябва да бъдат замразени редица любими проекти. Данъчни оценители обаче наскоро нанесоха удар на проучвателните преговори, като изчислиха, че федералното правителство вероятно ще има данъчен излишък от около 30 милиарда евро. Голям залог Времето за компромис бързо изтича. Най-късно утре трябва да бъде оповестен общ документ, очертаващ основата за черно-жълто-зелено коалиционно правителство. После и четирите партии възнамеряват да представят документа на своите партийни комитети с надеждата да получат одобрение за започване на официални преговори. Със сигурност може да се каже, че след развръзката на 29-ия ден* ще станат ясни още много неща. (*Преговорите за съставяне на управляваща коалиция в Германия започнаха на 18 октомври - б.р.) /БТА", "date": "2017.11.16", "title": "Тази нощ се очаква развръзката на германските избори: ще има ли коалиция \"Ямайка\"?"}
{"url": "http://www.dnevnik.bg/citat_na_deniia/2017/11/16/3079599_citat_na_denia_borisov_se_prevrushta_v_oresharski_a/", "text": "Това написа лидерът на \"Да, България\" Христо Иванов в профила си във \"Фейсбук\". Според него \"парламентът е на ръба на самоубийството от тъпота\", тъй като в него си личи примитивен популизъм. По думите му това е знак, че се разпада парламентаризмът и \"умира демократичният и правов ред в страната\". \"Отказът от реформи, рутинното погазване на основни принципи на правовата държава, продължаващото подчиняване на съдебната власт, ударното изграждане на репресивни институции, мачкането на неугодни журналисти и издатели, атаката срещу правото на собственост и задушаването на предприемачеството, опитът за силово връщане на държавата-бухалка в икономиката и заигравките с Путиновия режим е част от координиран опит за ударно завземане на още по-голям хап от публичната власт и икономическо влияние\", пише Иванов. Според него Европейският съюз си затварял очите за случващото се в България, а \"под булото на пропагандата за европредседателството и външнополитическите успехи на Борисов, Пеевски и клановете на ДС (бел. ред. Държавна сигурност) зад него опитват да установят нов тип режим, при който преструвките на демокрация, игрите с няколкото системни контролирани партии (ГЕРБ, ДПС, БСП и ПФ) и сезонни ГМО-та, толерирането на области на независимост в икономиката, медиите и съда, стават ненужен дискомфорт\". Иванов допълва, че не трябва да се подценява обществото в България, като според него е възможно повтаряне на протестите от 2013 г., насочени срещу правителството на Пламен Орешарски. \"Предсрочните избори стават все по-неизбежни. Ние, заедно с партньорите ни от демократичната общност, ще бъдем готови за тях\", завършва лидерът на \"Да, България\".", "date": "2017.11.16", "title": "Цитат на деня: Борисов се превръща в Орешарски, а Пеевски го поглъща, както питон налапва заек"}
{"url": "http://www.dnevnik.bg/zelen/2017/11/16/3079595_taksa_smet_kato_stimul_za_otgovorno_povedenie_ili_kak/", "text": "Така заместник-кметът на Свиленград Мария Костадинова отговари на въпроса дали е възможно общината да практикува принципите на кръгова икономика, което означава всичко, което се отделя като отпадък, да се оползотворява. Както прави в момента една италианска община, която Костадинова и нейни колеги са посетили, за да почерпят опит и добри практики. Според зам.-кмета, за да се случи това и в България, трябва първо и най-после да се промени основата за определяне на такса битови отпадъци. Известна още и като таксата \"плащаш повече, ако изхвърляш повече\" беше основна тема на дискусионен форум на тема управление на отпадъците, организиран от сдружение \"За Земята\". \"Такса битови отпадъци трябва да е на количество генериран отпадък – всеки, който изхвърля определено количество, толкова трябва да заплаща. Това трябва да важи както за гражданите, така и за бизнеса,\" е мнението на зам.-кмета на общината, която се прочу с успешното въвеждане на разделно събиране на отпадъците \"от врата до врата\". Въвеждането на новата такса, при която замърсителят плаща, се отлага вече от доста години. С последното изменение на Закона за местните данъци и такси това трябва да се случи от 1 януари 2020 г. В Свиленград вече работят с такса смет В община Свиленград обаче не чакат новия закон, а вече действат по него: за около 60% от бизнеса там таксата се определя от количеството отпадък, а местната власт вече информира жителите си за ползите от въвеждането й. Анализите на общинското ръководство показват, че и с гражданите може да се подходи по същия начин – таксата да се определя на база съдовете, които ползват. Костадинова определи като спекулации твърденията, че, ако таксите се определят на база количество отпадък, те ще се увеличат задължително. \"Отлагането на новата такса не стимулира отговорно поведение у гражданите,\" заяви Костадинова по време на форума и подчерта, че не е задължително нововъведението да доведе до по-висока такса и зависи именно от това дали хората изхвърлят разделно. \"Ако работим затова да се намали отпадъкът и постигнем това, което са постигнали европейски общини – 10% от общия отпадък да бъде битов, в никакъв случай тази такса няма да се увеличава. Обратно - ще се намали\", допълни Костадинова. КТ \"Подкрепа\" обвърза такса смет с доходите Обратна теза изрази Ваня Григорова от КТ \"Подкрепа\", според която е сигурно, че такса смет ще нарасне и че тежестта от това ще падне върху данъкоплатеца. Според нея е редно таксата за битови отпадъци да отразява дохода и имуществото, като се позова на конституцията. Огромният рециклиращ потенциал България разполага с най-голямата рециклираща система на Балканите. Това изтъкна изпълнителният директор на една от оползотворяващите организации \"Екопак\" Тодор Бургуджиев. \"Това е огромен капацитет, който трябва да използваме,\" каза той по време на дискусията. В момента в страната действат 48 завода за рециклиране на пластмаса, 3 огромни завода за стъкло и един – за хартия.  \"България има възможност да се включи в кръговата икономика, ако научим гражданите да разделят и рециклират отпадъците си. Именно новата такса ще стимулира хората да разделят отпадъците си, това пък ще повиши процента на рециклиране в страната и ще понижи цената за битов отпадък,\" каза Бургуджиев, според когото важно е информирането на гражданите и засилен контрол. До момента в страната има само 9 санкционирани за неправилно изхвърляне на отпадъците си, трима от които са спечелили обжалването в съда. \"Санкциите са най-лесния път да научим хората да изхвърлят разделно\". Евгения Ташева от \"За Земята\" напомни, че до 2020 г. България трябва да рециклира 50% от отпадъците си, а до 2030 г. - 65%, и постави въпроса как на практика е възможно това. Тя цитира данни на \"Евростат\", според които в момента едва 29% от изхвърляното се рециклира.  Затова, по думите й, новата такса битови отпадъци е целесъобразна – с нея максимално количество отпадъци ще бъдат отклонявани от депонирането и ще отиват за рециклиране, повторна употреба или компостиране. \"Такса битови отпадъци е инструментът за промяна в поведението на хората и път към кръговата икономика,\" заключи Ташева. Какво приеха депутатите Такса смет ще се изчислява по нов начин от 2020 г. според промените в Закона за местните данъци и такси, приети през октомври. Общините сами ще избират между три варианта - на база брой живеещи на адрес, на вместимост на съдовете или на генерирани отпадъци. Основа за определяне таксата ще бъде количеството на смесените битови отпадъци, което на практика означава, че потребителите ще бъдат стимулирани да разделят отпадъците си. Размерът на таксата ще се определя за календарна година по принципа \"замърсителят плаща\".", "date": "2017.11.16", "title": "Такса смет като стимул за отговорно поведение или как ще стигнем до кръговата икономика"}
{"url": "http://www.dnevnik.bg/sviat/2017/11/16/3079444_strahut_ot_tehnologiite_e_osnovna_zaplaha_za/", "text": "Епидемиите и страхът от приемането на новите технологии са най-големите заплахи, пред които е изправено човечеството в момента, каза ливанско-американският автор Насим Талеб в интервю за РБК. По думите му едва ли е възможно в близките години да се стигне до \"гореща\" световна война, тъй като най-големите държави предпочитат да търгуват, а не да воюват. А ако участват в големи конфликти, като правило предпочитат да се водят войни чрез други. Според него има и други недооценени заплахи като  , от които \"медиите подценяват опасността\". \"Резистентността на бактериите и антибиотиците нараства... появяват се нови щамове на вируси,\" проблеми, за които се пише в науни публикациит, но медиите рядко вдигат шум около тях. \"Това пренебрежение превръща епидемиите в едни от най-вероятните кандидати за новите \"черни лебеди\". Знаменитата му фраза се отнася до явления, които не са планирани и предвидими, но са способни да променят хода на историята.  Втората заплаха според него е \"неолудизмът\" - страхът от , който в съвременния свят е споделян често от антиглобалистки, антитехнологични движения или радикални екозащитници. \"Прогресът не носи на хората толкова, колкото би им се искало, и мнозина се превръщат в ултраконсерватори, започват да се борят с науката и социалните реформи. Тази тенденция вече ясно се забелязва в ислямския свят,\" каза Талеб. Най-добрата възможност, която не бива да се пропуска, според него е в нарастването на общественополитическите движения срещу централизацията. Като пример той дава събитията, които се случват в момента в Каталуня. \"Нужни са повече такива движения, доколкото те водят към децентрализация, до възможности да се изпробва максимално голям брой варианти на административно устройство и да се избере това, което устройва най-много хора.", "date": "2017.11.16", "title": "Страхът от технологиите е основна заплаха за човечеството, смята авторът на \"Черния лебед\""}
{"url": "http://www.dnevnik.bg/bulgaria/2017/11/16/3079597_zakonut_peevski_za_ktb_mina_v_pravnata_komisiia_s/", "text": "Законопроектът на Делян Пеевски, Йордан Цонев и Хамид Хамид /ДПС/ за промени в Закона за банковата несъстоятелност бе приет на първо четене в Правната комисия със 7 гласа на ГЕРБ и ДПС и 4-има въздържали се от БСП, а заседанието се проведе на ръба на кворума, придружено с няколко груби реплики на депутати. Пеевски отново не се появи, за да защитава проекта, огласен като мярка срещу вторичното ограбване на активите на КТБ /в несъстоятелност/. Законопроектът бе обяснен като целящ да бъдат улеснени синдиците да попълнят масата на несъстоятелността, чрез възстановяване на \"неправомерно заличените обезпечения\". За целта се предвижда обратно действие на норми от проектозакона, за да бъдат обявени за нищожни редица цесии, при които вложителят се е споразумял с длъжника на банката, който е кухо дружество, и последният е поел неговото вземане, обаче не е платил нито на него, нито е внесъл дълга си на банката, обясни синдикът на КТБ /н/ Ангел Донов. Увеличава се от от две на пет години срокът, в който синдиците да могат да завеждат отменителни искове за такива сделки. Целта е да бъдат отменени фиктивните прихващания и цесии, най-вече от началния етап след затварянето на банката, и по този начин да бъде спряно ограбването на активите, без да пострадат добросъвестните купувачи, обясни Хамид Хамид. Въпреки че ПГ на ГЕРБ не е обсъждала позиция по законопроекта, председателят на правната комисия Данаил Кирилов каза, че ще го подкрепи заради обществения интерес и интереса на вложителите. Не беше решено дали ще поискат консултация от създадения наскоро Съвет по законодателството, ръководен от проф. Огнян Герджиков. Отчитам всички проблеми от правно-техническо естество, важно е какво мислят професорите, но отговорността се носи от законодателите, каза Кирилов. А от репликите на Хамид се разбра че няма желание за консултация със специалистите. Още в началото на обсъждането , но не беше прието. А Явор Божанков /БСП/ заяви, че трябва да присъства и представител на Министерството на финансите. Представителите на БСП коментираха, че ретроактивното действие на нормите в законопроекта е притеснително за правната стабилност, и това бил мотивът им да се въздържат, затова трябва да се иска консултация от специалисти. Когато Кирилов каза, че има критична статия от професор за законопроекта в списание \"Облигационно и търговско право\", се чу реплика на Хамид Хамид, че \"с крадени пари можеш да си купиш всякакво становище\". Докато се обсъждаше дали все пак да се иска външна експертиза, пак от Хамид се чу \" Хайде да не влизаме в дебат дали професорите живеят на фотосинтеза\". А в началото, докато Кирилов съобщаваше от какви организации и институции са постъпили становища и спомена, че от партиите само \"Да България\" е изпратила становище, след което направи пауза, търсейки какво да цитира от него, Йордан Цонев вметна високо: \"...което въобще не ме интересува\". Заради реакцията на гостите, някои от които възкликнаха изумени, накрая на заседанието Цонев разясни репликата си, като увери, че уважавал и се интересувал от позициите на всички партии, включително и от \"Да, България\". Но \"не и от Христо Иванов, който като правосъден министър не е направил нищо за решаване на проблемите на КТБ.\" Цонев не поясни какво е трябвало да направи Иванов.", "date": "2017.11.16", "title": "Законът \"Пеевски\" за КТБ мина в правната комисия с гласовете на ГЕРБ и ДПС и с арогантни реплики срещу професори"}
{"url": "http://www.dnevnik.bg/bulgaria/2017/11/16/3079608_sotir_cacarov_za_narkotrafikantite_evrodoklada_i/", "text": "Главният прокурор Сотир Цацаров говори днес пред журналисти по различни теми, след като скоро не бе имал медийни изяви. Думите му дойдоха, след като бе изслушан от комисията за борба със сивата икономика и контрабандата, където обяви, че има нужда от нова промяна в Наказателния кодекс, защото прокуратурата на практика била с вързани ръце при паралелния износ на лекарства. Той отговори на въпроси за наркотрафиканти в парламента - по думите на премиера Бойко Борисов, за последния мониторингов доклад и за борбата на прокуратурата с корупцията. За наркотрафикантите  На въпрос дали прокуратурата ще провери твърденията на министър-председателя, че в парламента има наркотрафиканти, Цацаров заяви, че трябва да се прави разлика между политически изказвания и действително подаване на сигнали за престъпления. \"Да се хаби ресурс на прокуратурата за политически изказвания - било то на премиера, било то на лидера на опозицията, някак си ми се струва доста пресилено\", обясни той. За евродоклада По думите му публикуваният вчера доклад на европейската комисия е най-добрият до момента. Заяви, че за пръв път не са дадени нови препоръки и ако темпът на промени продължи по същия начин, наблюдението на България ще приключи до края на мандата на този състав на комисията. \"Колкото и някой да спекулира, че докладът бил шамар или, че би трябвало да се преведе от брюкселски на български език, в крайна сметка изказванията показват вътрешнополитически борби\".  Според него от полезно средство мониторингът се е превърнал във вътрешно политически инструмент. На въпрос дали според него трябва да отпадне, Цацаров отговори с въпрос: \"Какво е реално значението на мониторинга в момента, освен че е стимул за промени, което очевидно действа и освен че е дъвка - извинете за тротоарния израз, в устата на непарламентарни сили. Ако не е този мониторинг, те губят и последната си възможност да съществуват. Затова толкова отчаяно се борят той да се запази\". След това зададе друг въпрос: \"Не е ли необходимо нещо друго, за което Юнкер (Жан-Клод Юнкер - председател на европейската комисия - бел.ред.) говори - за общоевропейски механизъм за наблюдение. И питам, ситуацията в момента в България по-лоша ли е от тази, която се случва със съдебната система в Полша. С какво България и Румъния заслужават това\". За корупцията На въпрос бори ли прокуратурата корупцията, Цацаров заяви: \"Борим я. Очевидно я борим недостатъчно\". Допълни, че ако целта на въпросите за корупцията е неговата оценка дали бъдещият антикорупционен орган ще върши работа - трябва да се види крайният продукт. Отказа да коментира и законопроекта на ДПС за банковата несъстоятелност, защото не е в наказателната сфера. Какво каза Цацров за приватизацията четете  тук .", "date": "2017.11.16", "title": "Сотир Цацаров за наркотрафикантите, евродоклада и корупцията"}
{"url": "http://www.dnevnik.bg/bulgaria/2017/11/16/3079592_cacarov_v_prokuraturata_ne_e_postupvalo_nishto_ot/", "text": "Главният прокурор Сотир Цацаров заяви, че не е сериозно да се мисли, че в Интерпол има сигнал за контрабанда на цигари в Турция от \"Булгартабак\" и той да не е стигнал до българската прокуратура. Цацаров говори пред журналисти, след като взе участие в комисията за борба със сивата икономика и контрабандата, където обяви, че има нужда от нова промяна в Наказателния кодекс, защото прокуратурата на практика била с вързани ръце при паралелния износ на лекарства. Във вторник стана известно, че  турската служба за борба с организираната престъпност и контрабандата (KOM)  е изготвила доклад за \"продуктите, идващи от българската компания \"Булгартабак\" и превърнали се в източник на контрабанда\", който е бил изпратен до главния секретар на международната организация за полицейско сътрудничество Интерпол. На въпрос дали от турските служби е постъпвала информация за \"Булгартабак\", главният прокурор отговори отрицателно. След въпрос на \"Дневник\" дали прокуратурата ще се самосезира по доклада на турската служба, той отговори: \"за да се самосезирам по доклад на тяхната служба за контрабанда, не просто трябва да прочета някъде, че такъв доклад има, а такъв доклад трябва да съществува и да стигне по възможните официални канали\". Последва уточнение, че все пак прокуратурата може да поиска доклада от разследващите в южната съседка, на което той заяви, че няма никакъв проблем да се отправи такова допитване до турските власти. Цацаров обаче все едно не чу следващия въпрос - дали все пак ще отправи допитване. След изявлението му пред медиите, \"Дневник\" отново попита главния прокурор дали ще поиска доклада от турските власти. Цацаров помоли за повече подробности за какъв доклад става дума и след като му беше обяснено, заяви, че не е сериозно да се мисли, че в Интерпол има информация за контрабанда на цигари от българска фирма и тя не е стигнала до прокуратурата. Накрая посъветва да не решаваме междуличностните си въпроси чрез институциите и допълни: \"Вие знаете какво имам предвид\". Иначе по време на изказването му от медиите, друг журналист го попита какво ще каже за \"Булгартабак\", а Цацаров заяви, че трябва да му се зададе конкретен въпрос. Преди да получи такъв, той заяви: \"ако бъдат предприети съответни законови изменения (предложението на ГЕРБ за отпадане на давността за престъпления при приватизация - бел.ред.) - няма да има разлика между \"Каолин\" и \"Булгартабак\", а всекиму своето\". Попитан не го ли притеснява, че крайният собственик на \"Булгартабак\" е неизвестен, Цацаров отговори, че три пъти се задава един и същ въпрос и повтори, че ако има конституционни промени за приватизационните сделки ще се действа към всички равно. Не пожела да коментира \"тази за момента политическа дискусия\" -  за отпадне на давността за престъпления, свързани с приватизацията . Заяви, че би коментирал проекта за промяна на Конституцията и то само от правна-техническа гледна точка. Той обаче допълни, че имало и друга работа - \"години минаха и приватизационни сделки отшумяха, все пак някаква справедливост трябва да има\". Допълни, че в крайна сметка справедливост не е раздадена. Въпросът защо се е случило така, той препрати към предишните главни прокурори Борис Велчев и Никола Филчев. и там съм си вършил работата\", обясни сегашният главен прокурор. След това Цацаров отново повтори, че справедливост не е раздена, но въпроса \"защо\" бил към предшествениците му. \"Ако конституционните промени бъдат приети, каквото трябва прокуратурата ще направи, защото няма да има друга възможност.\" Последва нов въпрос за приватизацията на \"Каолин\", по която има окончателно съдебно решение - законът не е нарушен и не означава ли това, че справедливост е раздадена. Той отговори, че съдебното решение по гражданско дело - отговорът му не касаел \"Каолин\", а бил принципен, не изключва наказателното преследване за неизгодна сделка например. Какво каза за наркотрафикантите в парламента, евродоклада и корупцията четете  тук . ", "date": "2017.11.16", "title": "Цацаров: В прокуратурата не е постъпвало нищо от Турция за контрабанда на цигари от \"Булгартабак\""}
{"url": "http://www.dnevnik.bg/evropa/novini_ot_es/2017/11/16/3079106_peter_altmaier_-_novoto_orujie_na_merkel_na/", "text": "Някога Петер Алтмайер казваше, че няма да се издигне до най-високите позиции в германската политика заради външния си вид – размъкнат едър мъж, с разгащена риза и вратовръзка, която винаги е накриво. Шефът на кабинета на Ангела Меркел и временен финансов министър обаче може да се превърне в най-влиятелната фигура в следващото коалиционно правителство, твърдят високопоставени източници. През последните години Меркел често се обръщаше към Алтмайер, наричан Allzweckwaffe (\"оръжие за всички цели\"), за да се заеме с най-чувствителните и сложни задачи - от осигуряването на мнозинство за непопулярните спасителни програми за Гърция до координирането на отговора на правителството по време на бежанската криза през 2015 г. След изборите на 24 септември той се превърна в нещо като помирител между различните страни в коалиционните преговори. Ако разговорите се увенчаят с успех, според запознати Меркел ще се опита да го задържи във финансовото министерство, за да се заеме с вероятно най-голямото предизвикателство по време на четвъртия й мандат – постигане на споразумение с френския президент Еманюел Макрон за реформата в Европейския съюз. \"Щом Меркел го направи финансов министър за преходния период, това е знак, че му има доверие за тази работа и в бъдеще\", коментира пред \"Ройтерс\" високопоставен приближен на канцлера. Според Хенрик Ендерлайн, шеф на института \"Делор\" в Берлин, ако Алтмайер запази поста във финансовото министерство, това ще бъде много силен сигнал към Франция. Очаква се Свободните демократи (FDP) първи да си изберат министерство в новото правителство. Но ако техният лидер Кристиан Линднер не поиска финансовото министерство за себе си, Алтмайер ще има голям шанс за успех. Макар FDP и някои членове на Християндемократическата партия на Меркел (CDU) да са скептични относно част от предложенията на Макрон, особено идеята за бюджет и финансов министър на еврозоната, според запознати отношението на Алтмайер ще даде нов импулс на връзката между Берлин и Париж. Алтмайер, който отказа да говори пред \"Ройтерс\" за статията, не е коментирал дали има интерес да запази за постоянно поста финансов министър. След среща с френския финансов министър Бруно льо Мер миналата седмица той каза, че не всички предложения на Париж ще бъдат приветствани с \"безкраен ентусиазъм\", но добави: \"Никога не съм крил, че съм застъпник на френско-германското сътрудничество.\" Екстравагантни вечери Роден в провинция Саарланд на френската граница, приветливият 59-годишен Алтмайер изпъква сред политиците и високопоставените лица в доминираното от технократи обкръжение на Меркел. Син на миньор и медицинска сестра, Алтмайер бе първият изтъкнат германски политик, който активно използва \"Туитър\". Той често организира екстравагантни вечери в просторния си апартамент в Западен Берлин, където готви за гостите си политици Gefilde – саарландски специалитет от картофени кнедли, пълнени с лебервурст и потопени в сос от бекон и сметана. Алтмайер говори свободно английски, френски и холандски и за разлика от шефа си е много добър комуникатор. Той често обича да се шегува със себе си, особено с теглото си, което преди няколко години обяви, че е 140 кг, но сега казва, че е \"държавна тайна\". \"Аз може да не съм най-важният министър, но съм най-тежкият\", казва Алтмайер.", "date": "2017.11.16", "title": "Петер Алтмайер - новото оръжие на Меркел на европейската арена"}
{"url": "http://www.dnevnik.bg/video/2017/11/16/3079620_pitai_go_zashto_izbra_tenisa_pred_tova_da_bude_model/", "text": "От началото на финалите на АТП в Лондон  около Григор Димитров винаги е весело . Поредното потвърждение дойде от нов забавен момент, в който българският тенисист беше въвлечен, макар този път той беше замесен без знанието си. Димитров стана обект на шега от колегата си Райън Харисън. Американецът, който е 47-и в света и не играе в турнира на сингъл, влезе в ролята на \"сценарист\", който подаваше странни въпроси към интервюиращия по време на разговор с българина. Шестият в световната ранглиста застана пред камерата и първият въпрос беше дали е разочарован, че все още не се е класирал за полуфиналите. Това го остави учуден, тъй като с  убедителната победа срещу Давид Гофен  Димитров си осигури място сред четиримата най-добри. Последва друг необичаен въпрос - защо е избрал тениса пред развитието си като модел. След това дойде ред на призива да изпее нещо от любимците си \"Бекстрийт бойс\". Тогава Харисън се появи и излезе от прикритието си, на което Димитров реагира със смях.", "date": "2017.11.16", "title": "\"Питай го защо избра тениса пред това да бъде модел\", или как колега скрои номер на Григор Димитров"}
{"url": "http://www.dnevnik.bg/sviat/2017/11/16/3079607_kongresut_obmislia_da_otneme_na_prezidenta_pravoto/", "text": "Президентът Тръмп и Северна Корея накараха Конгреса да направи нещо, което не е правил над четири десетилетия: официално да обмисли промени в законодателството, даващо на американските президенти изключителното право да разпореждат използване на ядрено оръжие. В система на управление, основана на принципа за контрол и баланси, това може да се стори странно на някои. Но неудобната истина е, че Тръмп, както и всички негови предшественици след Втората световна война, е единственият, който има правомощие да разпореди  изпреварващ удар срещу Северна Корея  или срещу който и да било друг. Говорим за правомощие за задействане на хиляди  ядрени бойни глави  за минути. Без да има кой знае колко време за консултации с опитни съветници. Във вторник в сенатската комисия по външните работи се състоя първото изслушване по въпроса от 41 години. Сенатор Кристофър Мърфи, демократ от щата Кънектикът, директно очерта какъв е залогът според него при президент, който по думите му е \"толкова нестабилен, толкова избухлив, толкова импулсивен при вземането на решения, че може да нареди ядрен удар, който до голяма степен да не съвпада с националните интереси на САЩ в сигурността\". Републиканците не бяха нито толкова критични, нито защитаваха Тръмп. Но сенатор Боб Коркър, републиканец от щата Тенеси и председател на комисията, който неотдавна изрази безпокойство, че президентът може да вкара страната в трета световна война, заяви, че е важно да се проучат \"реалностите на системата\" за вземане на решения при употреба на ядрена сила. Има право. Тръмп сам си навлече това проучване на правомощията му за нареждане на удари с най-смъртоносните оръжия в света. Неговите заплахи да засипе  Северна Корея  с \"огън и жупел\" и дори да я унищожи, лекомисления начин, по който говори за ядрените оръжия, както и импулсивността му като цяло пораждат сериозни въпроси дали има желание да предизвика война. Той участва в опасна игра \"кой ще мигне пръв\" с  Ким Чен-ун , севернокорейския лидер, който също лееше неспирен поток от многословни обиди и заплашваше да нападне САЩ с арсенал, увеличил се през последните 30 години практически от нулата до поне 20 ядрени бойни глави плюс ракетите за изстрелването им. Изключителните правомощия на президента при използването на ядрено оръжие произтичат от Закона за атомната енергия от 1946 г. Той бе приет във време, когато по-голямо безпокойство са предизвиквали войнствени генерали, отколкото избраните цивилни лидери. На изслушването във вторник К. Робърт Келър, генерал от резерва на военновъздушните сили на САЩ и някогашен началник на Стратегическото командване на американските въоръжени сили (СТРАТКОМ) - което отговаря за ядрения арсенал - заяви, че армията може да откаже да изпълни заповеди, които сметне за несъразмерни или ненужни. Той каза, че не знае как би реагирал президентът в подобен случай. Но пред комисията Брайън Маккиън, бивш служител в Пентагона, заяви, че президентът може да назначи нов генерал и нов министър на отбраната, които да изпълнят заповедите му - още едно доказателство, никак неуспокояващо, за едностранните правомощия на президента. Сенатор Ед Марки от щата Масачузетс и конгресменът от Камарата на представителите Тед Лю от Калифорния, и двамата от Демократическата партия, внесоха законопроект, предвиждащ забрана президентът да предприема изпреварващ ядрен удар без обявена война от Конгреса. Президентът, разбира се, ще запази правомощията си за ответен удар, ако Америка бъде нападната, но законопроектът би могъл да има възпиращ ефект за президенти, силно желаещи да натиснат спусъка. Има и друга идея - вицепрезидентът или държавният секретар, или министърът на отбраната, или и тримата, задължително да участват във всяко вземане на решение за първи удар с ядрено оръжие. Понеже подобни промени биха засегнали способността на САЩ да възпират противниците си със заплахата от  внезапна ядрена атака , те трябва да бъдат внимателно обмислени. Конгресът, където мнозинство имат републиканците и който не показа особени признаци, че би тръгнал срещу президентските правомощия, в крайна сметка може да не предприеме нищо. Коркър заяви, че засега не вижда законодателно решение, макар че \"в следващите месеци може и да бъде намерено\". Това, което знаем, е, че има тежки въпроси на дневен ред, особено сега, когато американският народ е наясно с обхвата и потенциалните рискове, свързани с правомощията на Тръмп. /БТА", "date": "2017.11.16", "title": "Конгресът обмисля да отнеме на президента правото еднолично да решава за ядрени атаки"}
{"url": "http://www.dnevnik.bg/photos/2017/11/16/3079390_fotogaleriia_ledenoto_kralstvo_na_london/", "text": "В Хайд парк в Лондон беше открито ледено кралство, което пресъздава дълбините на океана. Посетителите могат да се потопят в грандиозен замръзнал свят на русалки, богове и морски създания.", "date": "2017.11.16", "title": "Фотогалерия: Леденото кралство на Лондон"}
{"url": "http://www.dnevnik.bg/sport/2017/11/16/3078917_tiim_ostava_v_igrata_sled_purva_pobeda_v_london/", "text": "Световният номер 4 Доминик Тийм премина през здрава битка с испанския дебютант Пабло Кареньо Буста и постигна първа победа във финалите на АТП. Австриецът се наложи с 6:3, 4:6, 6:3 след два часа игра и запази шансове да се класира за полуфиналите в Лондон. В петък Тийм ще се изправи срещу Давид Гофен в директен мач за второто място в група \"Пийт Сампрас\". Победителят ще срещне шесткратния шампион Роджър Федерер в полуфиналите. В другия полуфинал Григор Димитров очаква победителя от мача между Александър Зверев и Джак Сок, които играят в четвъртък от 22.00 ч. И за тримата това е дебют в турнира на осемте най-добри през сезона. Четвъртият дебютант - Кареньо Буста, показа страхотен дух и впечатли с борбеността си в дебютния си мач в \"О2 арена\". Испанецът преследваше всяка топка и измъчи докрай Тийм, като спаси девет от 13-те възможности за пробив, които се откриха пред световния номер 4. В същото време десетият в световната ранглиста показа максимална ефективност при малкото шансове, които се откриха пред него. Той реализира всяка една от трите си точки за пробив. В третия сет испанецът навакса пробив пасив, но в крайна сметка се пречупи пред силния натиск на австриеца. Тийм изигра много силен първи сет, който спечели само за 31 минути. Австриецът сервираше отлично, имаше огромно превъзходство в разиграванията и не остави никакви шансове на испанския си съперник. Световният номер 4 спечели всяка една от деветте точки след вкаран първи сервис и загуби едва три точки на начален удар за цялата първа част. Тийм направи ранен пробив - за 3:2, а при 5:3 за втори път взе подаването на съперника и сложи край на сета. Австриецът имаше шанс да пробие рано и във втората част. Кареньо Буста обаче спаси подаването си, за да изравни за 1:1. В следващия гейм испанецът стигна до първата си възможност за пробив в мача и се възползва от нея. Тийм имаше две поредни точки за връщане на пробива в ответния гейм, но Кареньо Буста отново се измъкна и затвърди предимството си. Испанецът успя да задържи аванса си, а при 5:3 стигна до втори шанс за пробив и бекхенд в мрежата на австриеца прати мача в решаващ трети сет. Световният номер 4 потегли с пробив, а солиден сервис гейм му даде преднина от 2:0. Тийм. Полуфиналистът от US Open обачеотново не се предаде. След като се спаси от втори пробив при 2:3, той си извоюва възможност да върне пробива след поредица страхотни ретури и успя да изравни резултата. В деветия гейм обаче Кареньо Буста отново се пропука на свой сервис. Този път връщане в мача нямаше. Тийм не трепна, сервирайки за мача при 5:4 и съхрани шансове си да продължи напред. Испанският дебютант загуби шанс да се класира за полуфиналите. В петък той ще срещне Григор Димитров в мача за престиж, 200 точки за световната ранглиста и 191 хиляди долара от наградния фонд.", "date": "2017.11.16", "title": "Тийм остава в играта след първа победа в Лондон"}
{"url": "http://www.dnevnik.bg/biznes/2017/11/16/3073319_shte_pomiri_li_domoupraviteliat_susedite/", "text": "Да оправим нещата веднъж завинаги\". \"Да оставим нещата така, както ги е подредил животът\" Репликите са на двама съседи - антагонисти, от култовия филм на 70-те години \"Топло\", който пресъздава перипетиите на членове на една етажна собственост докато опитват да вкарат парно отопление в кооперацията. Трийсет и девет години след като филмът излезе на екран отношенията между съседите в сградите не са се променили ни най-малко. Само дето сградите са се захабили още повече, а по фасадите им са плъзнали снопове кабели и са накацали климатици. И ако съществуването на домови книги, макар и преименувани на \"книга на собствениците\" продължава, а практиката за събиране на такси за поддръжка на общите части на ръка от врата на врата е далече от отмиране, годините на демокрацията родиха една Няма точни данни нито за София, какво остава за страната, за това каква част от сдруженията на собствениците са поверили управлението на общите части на имотите им на външен професионалист. Услугата е нископлатена, а клиентите - изхабени, изтормозени, с лоши взаимоотношения, разказва управителят на Входове.бг Тодор Александров, който е от девет години на пазара. В идеалния случай би трябвало етажната собственост да подписва договор с професионалния домоуправител за дейностите, които му възлага да управлява. В най-евтиния вариант - около 3-4 лв. на месец на апартамент (според справка в сайтовете на различни компании) това са поддържане на домовата книга, свикване и протоколиране на общи събрания, контакти с общинската администрация. Офертите на отделните фирми са различни и могат да включват уреждането на евентуални спорове с ЧЕЗ и \"Топлофикация\", събиране на пари и плащане на дребни поправки и аварийни ремонти, както и сметките за тока за общите части и асансьора. Общото събрание може да му възложи почистването на стълбището и пред входа, борбата с хлебарките и плъховете, снегопочистването около сградата. Може да му се делегира да събере оферти и да проследи подмяната на дограмата, да предложи и осъществи мерки за подобряване на сигурността. Обемът услуги подлежи на договаряне и е в правомощията на общото събрание да го определи. Разбира се Но и цената на жилището се повишава, ако стълбището лъщи, стените са със свежа боя, дограмата приляга плътно, входната врата се заключва, асансьорът е безшумен, а таваните и мазетата са действително полезна площ, а не затрупани с вехтории и пожароопасни. Състоянието на стълбището, стените, входната врата, асансьора, мазетата, таваните, покрива - е лакмусът за атмосферата в блока. И когато някой от спорещите съкооператори реши да продаде жилището си, прозорливият кандидат - купувач ще изрази резерви, а цената ще се окаже по-ниска, ако общите части са занемарени. В представите на българина най-добрият домоуправител е пенсионер, офицер от резерва, разказа пред \"Дневник\" строителен предприемач, чиито опити да предаде сградата на собствениците със сключен договор с професионален домоуправител обикновено удрят на камък.  Не всички входове обаче могат да се похвалят с с много свободно време и ентусиазъм да чете закони и разпоредби. За съжаление обаче във всеки вход винаги се намира поне един вечно несъгласен, коментира домоуправителят Никола Карамитев, който живее в широкия център на София. В неговия вход домоуправителят и касиерът се сменят на всеки две години като идеята е всеки от обитателите на шестте етажа да се натовари с тази задача за общото благо и съответно да подхожда с по-голямо разбиране и да се чувства въвлечен в живота на общността. И според домоуправителя на обществени начала, и според професионалния му колега, основният проблем е неплащането на сметките. Най-много 70% е събираемостта, твърди Александров и продължава, че борбата с това явление е скъпа и сложна и зависи най-вече от наличността по сметката на съвместно живеещите. По изчисленията му са необходими поне 400 лв. в касата, за да се започне съдебен процес, затова за дълг от под 200 лв. процедурата не си заслужавала усилията. Въпреки това той има в практиката си много съсобственици, които са готови да решават в съда споровете с несговорчивите си съседи. Едновременно с това плащането на сметка в брой на касиера е най-използваният от живеещите начин, много по-популярен от касите на изипей, услугата ипей и банковите преводи. Воденето на домовата книга също не допринася за подобряването на микроклимата в етажната собственост. за това колко са действително живеещите, защото от това най-често зависи и размерът на сумите, които всяко домакинство плаща за чистачката или за тока на асансьора. Друг проблем са различните изисквания в общините. За регистрация за етажна собственост в различните квартали изискванията са различни, някъде искали повече документи отколкото другаде, не можели и да разяснят за какво им трябват. Според експерта е необходима онлайн платформа, с унифицирана домова книга, която всеки собственик задължително да попълва. Ако не го прави, общината може да налага глоба към местния данък. - такъв е основният аргумент на противниците на системата с професионалния домоуправител. Твърде вероятно е в някои случаи скептиците да имат право. Фирмите, предлагащи тази услуга, не се вписват в регистър, нямат и силни сдружения, които да рекламират тази дейност. Съществува, например, Национална асоциация на домоуправителите, но последната новина в сайта й е от 2015 г., няма активност оттогава и Асоциация на управителите на етажна собственост в България, чийто сайт е слабо развит, а членовете имат далечна връзка с услугата професионален домоуправител. Изискването за отчетност също е част от договора между двете страни. Управителят на \"Входове.бг\", например, се е ангажирал да представя онлайн постоянна пълна отчетност за приходите, разходите и наличните пари в касата, и сканирани отчетни документи. Подобна услуга се предлага и в други дружества, някои се ограничават до периодични отчети.  Заради съмненията и подозренията често професионалните домоуправители са обект и на множество жалби до всевъзможни институции - общината, НАП, прокуратурата. Затова, те предлагат някакви последици за жалващите се, ако сигналите им не се потвърждават.", "date": "2017.11.16", "title": "Ще помири ли домоуправителят съседите"}
{"url": "http://www.dnevnik.bg/sport/2017/11/16/3078953_zverev_i_sok_shte_opredeliat_dnes_supernika_na_grigor/", "text": "Световният номер 3 Александър Зверев се изправя срещу Джак Сок в директен мач за второто място в група \"Борис Бекер\" във финалите на АТП. Победителят от двубоя между 20-годишния германец и 25-годишния американец ще срещне  Григор Димитров в първия полуфинал на турнира в Лондон. Зверев и Сок излизат на централния корт в \"О2 арена\" в 22.00 ч. Toва ще е трета среща помежду им и първа за 2017 г. Двата им мача бяха през миналия сезон. Американецът спечели драматична победа с 6:7 (4), 7:6 (4), 6:4 на полуфиналите в Стокхолм, а германецът постигна убедителен успех с 6:4, 6:2 в осминафиналите в Пекин. Зверев и Сок са двама от четиримата дебютанти във финалите на АТП заедно с Григор Димитров и Пабло Кареньо Буста. Световният номер 3 стартира с  победа срещу Марин Чилич - 6:4, 3:6, 6:4 , преди да отстъпи срещу шесткратния шампион  Роджър Федерер с 6:7 (6), 7:5, 1:6. Зверев заяви, че не чувства разочарование след загубата от Федерер. \"Все още имам добри шансове да се класирам на полуфиналите. Мачът с Федерер беше много позитивен. И двамата играхме доста добре. Чувствам се много уверен преди двубоя със Сок\", коментира световният номер 3 след загубата от рекордьора по титли в турнира. Сок, който сензационно стигна до Лондон след неочакван триумф на мастърса в Париж,  загуби от Федерер на старта с 4:6, 6:7 (4).  Във втория си мач деветият в световната ранглиста направи обрат срещу Чилич - 5:7, 6:2, 7:6 (4). Това беше първа победа за американски тенисист в турнира на осемте най-добри от 2007 г., когато Анди Родик стигна до полуфиналите. \"Нямаше да съм тук и да се състезавам, ако не вярвах, че имам шанс да спечеля турнира. Не съм тенисист, който просто ще влезе в схемата и ще се радва, ако си тръгне с някоя победа. Тук съм, за да печеля мачове. Вярвам, че ако играя добре и правя верните неща, имам шанс да стигна до уикенда на всеки турнири\", каза 25-годишният тенисист от Небраска. В другия мач днес осигурилият си първото място в групата Федерер играе със загубилия шансове да продължи напред Чилич. 36-годишният швейцарец и 29-годишният хърватин излизат на корта в \"О2 арена\" в 16.00 часа. Програмата за днес Хенри Континен/Джон Пиърс - Пиер Юг Ербер/Никола Маю(от 14.00 ч.) Роджър Федерер - Марин Чилич (най-рано в 16.00 ч.) Жан-Жулиен Ройер/Хориа Текау - Раян Харисън/Майък Винъс (от 20.00 ч.) Александър Зверев - Джак Сок (най-рано в 22.00 ч.)", "date": "2017.11.16", "title": "Зверев и Сок ще определят днес съперника на Григор Димитров в полуфиналите"}
{"url": "http://www.dnevnik.bg/biznes/online_trade/2017/11/16/3077623_telefoni_karavani_nargileta_-_kakvo_tursiat/", "text": "На фона на заявката на властите, че  обмислят забрана за пушенето на наргиле  на обществени места това лято се наблюдава засилен интерес към \"наргилета\" сред потребителите на OLX. Това показват данните на онлайн платформата за покупки и продажби в България за първите девет месеца на годината,  предоставени на \"Дневник\" . Резултатът е и повишено предлагане – около 2 хил. обяви, като това вероятно е свързано и покупките от заведения, в които се пуши наргиле.  През топлите месеци много активно се търсят къмпинг оборудване, каравани и лодки, с близо 10 хил. запитвания на месец (OLX отчита тези данни като \"брой запитвания към обява\" и когато в текста се казва \"търсене\" се има предвид този показател - бел.ред.). Увеличава се и желанието за посещаване на различни развлекателни събития, покупка на книги и оборудване за спорт. В края на пролетта запитванията към обявите за велосипеди рязко се увеличават и през май достигат 11 173. Тенденцията се запазва и през следващите месеци с около 10 хил. уникални запитвания, а в края на сезона очаквано интересът започва да намалява. Любопитни размествания се наблюдават в желанията за първите 9 месеца и в традиционно най-силните категории за OLX – \"Електроника\" и \"Автомобили и авточасти\". С наближаването на лятото и плановете за почивки и екскурзии, очаквано нарастват запитванията към обяви за фотографско и видео оборудване, като през август се отбелязва пика – с 5 483. , като увеличението е почти тройно в сравнение със зимата - от около 700 запитванията към такива обяви скачат на над 2500. През септември потребителите започват усилено да търсят домакински уреди. Интересът към автомобили и авточасти е сравнително слаб през първите два месеца на годината – с около 43-50 хил. запитвания. Раздвижването започва през март, когато прегледът на такива обяви скача, достигайки над 69 хил. Особен ръст през мeсеца се наблюдава при авточастите - 38 284 запитвания.  През май 14 179 потребители са отправили такива запитвания. В отпускарския август рязко нараства търсенето на GPS-устройства навигации. С края на лятото започва засилен интерес и към земеделска и селскостопанска техника, както и на авточасти - средно над 26 500 запитвания в категорията. В  мобилната версия  за по-удобно ползване виждате най-търсените категории стоки по области.", "date": "2017.11.16", "title": "Телефони, каравани, наргилета - какво търсят потребителите в OLX"}
{"url": "http://www.dnevnik.bg/zelen/2017/11/16/3078605_ucheni_otkriha_plastmasa_v_morski_jivotni_ot/", "text": "Учени откриха пластмасови остатъци в стомасите на морски животни, обитаващи най-дълбоките води на Земята. За това съобщава британския вестник \"Гардиън\" като се позовава на ново научно изследване, което доказва опасенията на учени, че пластмасовите влакна от човешката дейност вече са достигнали и замърсили най-отдалечените места на планетата. Проучването, ръководено от академици в Нюкасълския университет, установява, че животни от най-дълбоките места в Тихия океан са били замърсени с влакна, които вероятно произхождат от пластмасови бутилки, опаковки и синтетични дрехи. Д-р Алън Джеймисън, ръководил изследването, коментира, че резултатите са изненадващи и доказват, че няма място на земята, което да не е замърсено с пластмаса. По думите на ученият става дума за \"много притеснително откритие\". \"Няма съмнение, че замърсяването с пластмаси е толкова широко разпространено, че няма място - независимо колко отдалечено – което да е защитено\", каза той. Доказателствата за мащаба на замърсяването с пластмаса се увеличават през последните месеци. По-рано тази година учените откриха  пластмаса в 83% от световните проби от чешмяна вода , а други проучвания установиха следи от пластмаса в морската сол и рибата. Около 8,3 милиарда тона пластмаса са произведени от 50-те години на миналия век досега от човешка дейност. Учените предупреждават, че има риск от почти постоянно замърсяване на планетата с пластмаса. Джеймисън подчертава, че са необходими бързи и смислени действия. \"Тези наблюдения, които установиха остатъци от пластмаса на най-дълбокото възможно място показват, че най-вероятно няма останали морски екосистеми, които да не са засегнати\". Откритите пластмасови влакна в стомасите на животни, обитаващи места на дълбочина 11 километра показва мащаба на проблема. \"Броят на регионите, в които сме установили наличие на пластмаса показва, че това не е изолиран случай, това е глобална тенденция. \" В изследването са тествани проби от ракообразни, открити в морските дълбини на целия Тихи океан. Те варират от седем до над 10 километра дълбочина, включително най-дълбоката точка в океана – \"Challenger Deep\" в Мариана Тренс. Екипът е изследвал около 90 животни. Установените пластмасови фрагменти включват полусинтетични целулозни влакна, всички те са микрофибри, използвани в продукти като текстил, пластмасови влакна, които вероятно идват от пластмасови бутилки, риболовно оборудване или ежедневни опаковки. Около 300 млн. тона пластмаса замърсяват океаните, като над 5 трилиона пластмасови парчета - с тегло над 250 000 тона - понастоящем плават на повърхността. Около 8 млн. тона пластмаса навлиза в нашите океани всяка година. Отпадъците, изхвърлени в океаните, в крайна сметка ще бъдат изхвърлени отново на брега или ще потънат дълбокото в морето, няма други възможности, обясняват изследователите. \"След като тези пластмаси стигнат до дълбокото дъно, няма просто къде да отидат, затова се предполага, че те просто ще се натрупват в по-големи количества,\" обяснява ръководителят на изследването.", "date": "2017.11.16", "title": "Учени откриха пластмаса в морски животни от най-дълбоките води на Земята"}
{"url": "http://www.dnevnik.bg/razvlechenie/2017/11/16/3078954_bezkrainata_gradina_na_galin_stoev_dava_start_na/", "text": "Кинодебютът на Галин Стоев \"Безкрайната градина\" ще даде старт на фестивала \"Киномания\" тази вечер, 16 ноември. Премиерата е от 19 ч. в Зала 1 на НДК. \"Може би най-нежният български филм\" - така екипът определи \"Безкрайната градина\", който събира в \"любовен четириъгълнис\" актьорът от \"Сфумато\" Димитър Николов (с награда \"Златна роза\" за главната роля в \"Христо\"), завършилата в Хърватия Елица Матева, манекенката Глория Петкова, както и Мартин Димитров (сериалът \"На границата\" по БНТ). Съсценарист на Галин Стоев е честият му партньор на българска сцена Яна Борисова, а продуценти - \"Агитпроп\". Над 50 заглавия ще покаже 31-ото издание на \"Киномания\", което продължава до 30 ноември. Сред българските са още семейният/детски филм \"Лили Рибката\", дебютиралият в конкурса на Токио \"Кораб в стая\" и новата документална творба на Адела Пеева \"Да живее България\". Акценти в програмата са носителят на \"Златен лъв\" от Венеция  \"Формата на водата\" на Гийермо дел Торо , предизвикалият скандал в Русия  \"Матилда\" на Алексей Учител ,  \"Субурбикон\"  на Джордж Клуни по сценарий на братя Коен,  \"Борг/Макенроу\" за едно от най-големите съперничества в света на тениса и черната комедия \"Три билборда на извън града\" на Мартин Макдона -  носител на наградата на публиката от Торонто . Маслената анимация \"Да обичаш Винсент\", която излага теория за последните дни на големия художник Винсент ван Гог в стила на неговите картини, също ще бъде показана на фестивала.", "date": "2017.11.16", "title": "\"Безкрайната градина\" на Галин Стоев дава старт на \"Киномания\" днес"}
{"url": "http://www.dnevnik.bg/sviat/2017/11/16/3078995_spasiteliat_na_sveta_be_prodadena_za_450_mln_dolara/", "text": "Картината \"Спасителят на света\" на ренесансовия гений Леонардо да Винчи е продадена за 450.3 милиона долара, съобщи аукционна къща \"Кристис\", цитирана от Франс прес. Това поставя нов рекорд за най-скъпа картина, надминавайки значително предишната най-скъпа творба - Les Femmes d'Alger (version 0) на Пабло Пикасо, която достигна 179.4 милиона долара през 2015 година. Платното на Да Винчи с размери 64.5 см на 44.7 см дълго време бе считано за загубено. На него е изобразен Христос, облечен в ренесансова одежда, с дясната си ръка той благославя, а в лявата държи кристална сфера. Преди търга, продължил 19 минути, произведението бе оценено на 100 млн. долара. Възможно е картината да е била нарисувана за кралското семейство на Франция и да е попаднала в Англия след женитбата на крал Чарлз Първи с френската принцеса Хенриета Мария през 1625 година, посочва експерт по творчеството на Да Винчи. След 1763 г. следите на картината се губят, докато тя не е открита отново през 1900 г., силно повредена, в частна колекция. Картината била продадена отново през 1958 г. и след това била закупена в лошо състояние от консорциум на търговци на произведения на изкуството, които заплатили за нея по-малко от 10 000 щатски долара през 2005 година. Те възстановили творбата и потвърдили автентичността й като произведение на Леонардо да Винчи. Досегашният собственик на \"Спасителят на света\" бе руският милиардер Дмитрий Риболовлев, който я закупи през 2013 г. за 127.5 милиона щатски долара.", "date": "2017.11.16", "title": "\"Спасителят на света\" бе продадена за 450 млн. долара"}
{"url": "http://www.dnevnik.bg/sviat/2017/11/16/3078609_niama_koi_da_spre_trump_ako_toi_poiska_iadrena_voina/", "text": "Нито министърът на отбраната на САЩ  Джеймс Матис , нито държавният секретар  Рекс Тилърсън  могат да спрат ядрена война, ако президентът Доналд Тръмп иска да я започне, казва в интервю за електронния вестник \"Политико\" бившият шеф на Пентагона Уилям Пери, който оглавяваше министерството в периода 1994-1997 г. по времето на президента Бил Клинтън. \"Министърът на отбраната няма право на вето относно нанасянето на ядрен удар. Това решение се взема от президента\", посочва 90-годишният Пери. Според него държавният глава може да се посъветва с военния си министър, ако поиска, преди да издаде съответната заповед. \"Но той нарежда пряко на Стратегическото командване и съвсем не е задължително за това да бъде известен министърът на отбраната\", добавя Пери. \"За онези 5, 6 или 7 минути, през които се взема решението за ядрен удар, министърът на отбраната даже няма и да научи какво става, или ако научи, вече ще е късно. Ако има повече време и президентът все пак поиска да се консултира с военния министър, то единственото, което последният може да направи, е да даде съвет\", казва Пери, известен някога като \"ястреб\" в администрацията на Клинтън. (Повече за процедурата за нанасяне на ядрен удар  четете тук .) Според него през последната година ядрената война е станала по-вероятна, \"частично заради това, че президент е станал Тръмп, и частично поради причини извън контрола на президента\". Пери е на мнение, че Тръмп не разбира севернокорейците и не разбира последиците от своята риторика. Това, че президентът и неговите министри често изпращат конфликтни послания, още повече влошава положението, добавя ексшефът на Пентагона. Матис и Тилърсън все пак имат известно \"стабилизиращо влияние\", но при този президент \"не се чувствам уверен с никого\", посочва той. \"Политико\" съобщава още за заседание на сенатската комисия по външните работи, свикано от нейния председател - републиканеца Боб Коркър, на което за първи път от 40 г. се разисква въпросът за т.нар. \"ядрена оторизация\". Коркър взел това решение заради изразените от редица сенатори от комисията и извън нея опасения, че безусловно право да започне ядрена война има само един човек, и то конкретен - президентът. \"Ние сме обезпокоени, че президентът на САЩ е толкова нестабилен, толкова непредсказуем, а процесът на вземане на такова съдбоносно решение е толкова донкихотовски, че той може да нареди ядрен удар, който жестоко се разминава с интересите на националната сигурност на САЩ\", казал на заседанието сенаторът демократ Крис Мърфи. Той призовал да се признае \"изключителното естество на сегашния момент\". Дори и някои републикански сенатори изразили безпокойство от това, че само един човек може да вземе решение за започване на ядрена война. Някои конгресмени дори предложили президентът да бъде длъжен да се обърне към Конгреса, за да получи одобрение за предприемане на такова нападение. \"Политико\" отбелязва, че системата, при която президентът има почти еднолична власт да предприеме ядрен удар, е била създадена по време на студената война, за да позволи спешна реакция в случай на съветска атака, като се имало предвид, че съветските ракети щели да достигнат САЩ за около 30 минути. Оттогава обаче \"ядреният пейзаж\" е силно променен. Сега САЩ са изправени пред заплахи и от по-малки, по-нестабилни страни с ядрени оръжия, макар че те вероятно не могат да предприемат мащабно ядрено нападение, което превантивно да унищожи целия наземно базиран ядрен арсенал на САЩ. Възникват и въпроси относно това дали Тръмп може да си помисли за първи ядрен удар срещу Северна Корея, особено в светлината на обещанията му да отвърне на заплахите на Ким Чен-ун \"с огън и жупел\" и с \"тотално унищожение\", отбелязва \"Политико\". / БТА", "date": "2017.11.16", "title": "Няма кой да спре Тръмп, ако той поиска ядрена война, заяви бивш шеф на Пентагона"}
{"url": "http://www.dnevnik.bg/sport/2017/11/16/3078945_video_pobedniiat_forhend_na_grigor_dimitrov_sreshtu/", "text": "Григор Димитров изигра блестящ мач срещу Давид Гофен , за да си осигури място в полуфиналите на заключителния турнир на АТП в Лондон. Българинът показа много агресивна игра, взимаше рано всяка топка и не остави никакви шансове на белгийския си съперник. След 74 минути на корта Димитров сложи впечатляващ край на мача. След продължително разиграване, в което двамата използваха целия си арсенал от дъното на корта, българинът пласира страхотен уинър по правата от форхенд. Финалната точка в двубоя беше избрана за номер 1 на вчерашния ден от официалния канал на АТП. \"Бях много фокусиран от самото начало. Взимах рано топката. Използвах всяка една възможност. Спечелих най-важните точки, особено в първия сет. Това е нивото, което трябва да поддържам във всеки мач\", каза Димитров на пресконференцията след двубоя.  В петък той ще се изправи срещу Пабло Кареньо Буста в последния си мач от груповата фаза. В събота българинът ще срещне  Александър Зверев или Джак Сок  в битка за място на финала в Лондон.", "date": "2017.11.16", "title": "Видео: Победният форхенд на Григор Димитров срещу Гофен е ударът за деня"}
{"url": "http://www.dnevnik.bg/bulgaria/2017/11/16/3078997_sotir_cacarov_shte_bude_izslushan_v_parlamenta_za/", "text": "Главният прокурор Сотир Цацаров ще отиде в комисията за наблюдение на приходните агенции и борба със сивата икономика и контрабандата, за да говори за контрабандата на горива, системата БАЦИС и  действия на държавното обвинеие по отношение на паралелния износ на лекарства. С промените в Конституцията от 2015 година и измененията в правилника на парламента стана възможно главният прокурор да бъде изслушван на всеки три месеца, без да може да бъде питан за конкретни дела на прокуратурата. Правната комисия не се е възползвала от тази възможност, защото по думите на председателя й Данаил Кирилов,  не й е останало време. Председател на комисията за контрабанда е Емил Димитров - Ревизоро.  БАЦИС е система, която следи в реално време проследимостта и контрола върху акцизни стоки. В хода на експлоатиране на системата са установени поредица от случаи, при които има съмнение за манипулиране на БАЦИС и невъзможност за реализирането на пълен контрол върху акцизните стоки, особено при вноса на горива. Преди два дни \"Капитал\" съобщи, че  т урската служба за борба с организираната престъпност и контрабандата (KOM) е изготвила доклад  за \"продуктите, идващи от българската компания \"Булгартабак\" и превърнали се в източник на контрабанда\", който е бил изпратен до главния секретар на международната организация за полицейско сътрудничество Интерпол. ", "date": "2017.11.16", "title": "Сотир Цацаров ще бъде изслушан в парламента за контрабандата на горива и лекарства"}
{"url": "http://www.dnevnik.bg/sviat/2017/11/16/3078996_ispaniia_razkri_banda_za_krajbi_na_avtomobili_i_za/", "text": "Гражданската гвардия на Испания с подкрепата на полицейските служби на България и Португалия, както и Европол е разбила международна престъпна групировка, занимаваща се с кражба на автомобили и препродажбата им в други европейски страни, предаде ТАСС. При операцията са арестувани 19 души, още петима се проверяват за кражба на автомобили, подправяне на документи и пране на пари. Единият задържан е българин на 59 години. Той е известен на полицията, съден по-рано за автомобилна кражба, подправяне на документи и препродажба на крадени транспортни средства. Групировката е откраднала най-малко 85 коли и е получила незаконно печалба от 1.5 млн. евро, продавайки автомобилите в различни страни, включително Португалия, Полша, Румъния, Франция, Австрия, България, Русия и Белгия, посочва Европол. Правоохранителните органи са обискирали 14 помещения и са иззели огнестрелно оръжие, устройства за прихващане и блокиране на електромагнитни и спътникови сигнали, инструменти за разбиване на автомобили. Разследването е започнало в Испания през септември 2016 година, след като гражданин се обърнал към полицията заради глоба за превишена скорост по път, по който не е минавал. Сред разследване било установено, че в Испания се движат два автомобила от еднаква марка, модел, цвят и с еднакви регистрационни номера. После станало ясно, че собственик на \"клонинга\" е гражданин на България, съден по-рано за автомобилна кражба, подправяне на документи и препродажба на крадени транспортни средства. Чрез него органите на реда открили други членове на бандата, граждани на различни страни, включително Испания, Гърция, Франция, Румъния, Полша, Португалия и Бразилия. По данни на полицията кражбите са извършвани основно в Мадрид, след което колите, снабдени с подправени номера и документи, били продавани в други европейски страни.", "date": "2017.11.16", "title": "Испания разкри банда за кражби на автомобили и за България"}
{"url": "http://www.dnevnik.bg/bulgaria/2017/11/16/3079003_pravnata_komisiia_na_parlamenta_shte_razgleda_proekta/", "text": "След като вчера работното време на парламента беше удължено и насрочените комисии не се проведоха, правната комисия премести заседанието за днес. Сред точките в дневния ред е разглеждане на първо четене на проекта за изменение на закона за банковата несъстоятелност, внесен от депутатите от ДПС Йордан Цонев, Хамид Хамид и Делян Пеевски. Те обявиха  за цел на законодателната си инициатива предотвратяване на вторичното разграбване на КТБ. Самият Пеевски пък обяви, че  банката е действала като пирамида . До момента никоя парламентарно представена сила не е взела отношение по него.", "date": "2017.11.16", "title": "Правната комисия на парламента ще разгледа проекта на Пеевски за КТБ"}
{"url": "http://www.dnevnik.bg/evropa/novini_ot_es/2017/11/16/3078260_ubiistvo_i_prane_na_pari_v_malta_-_es_ne_moje_da_si/", "text": "Европейският съюз открито призова Малта да изправи пред съда убийците на журналистката Дафне Каруана Галиция, която обвини лидерите на средиземноморската островна държава, че са се облагодетелствали от глобалната корупция. През последните години обаче ЕС далеч не бе толкова активен и не постигна особени успехи в борбата с прането на пари в Малта. Това става ясно от източници, запознати с работата на малтийските власти, и от анализ на данните от ЕС и Малта, направен от \"Ройтерс\".  Най-малката страна в ЕС е прилагала доста бавно международните препоръки за назоваване на фирми, които прибягват до съмнителни дейности, а броят на присъдите и санкциите за пране на пари е сравнително малък. Освен това, макар да има несъразмерно голям финансов сектор, Малта системно регистрира по-малко сведения за \"подозрителни транзакции\" от банки, казина и други финансови оператори в сравнение с другите страни в ЕС. Засега няма голям ефект от критиките в дискретните доклади на международни надзорни органи и от разследванията срещу прането на пари на Дафне Каруана Галиция, убита с кола бомба на 16 октомври. \"Малта продаде суверенитета си за мръсни пари. Европейската комисия трябва да поеме по-активна роля в разследването на правовия ред в Малта\", коментира пред \"Ройтерс\" Свен Гийголд, член на Европейския парламент от германската Зелена партия, който води кампания срещу финансовите престъпления. По думите му е необходим международен следовател, който да противодейства на \"културата на безнаказаност и дребни заяждани сред политическия и икономически елит\" в Малта. Премиерът Джоузеф Мускат каза пред \"Ройтерс\" миналия месец, че малтийският финансов сектор е \"прозрачен, стабилен и ефикасен колкото всяка друга европейска юрисдикция\". Вицепрезидентът на Европейската комисия Франс Тимерманс заяви пред евродепутатите във вторник, че Брюксел няма \"съществени тревоги\" за спазването на законите срещу прането на пари в Малта, въпреки че все пак \"може да се направят подобрения на няколко нива\". Макар да има население, наброяващо едва 420 000 души, Малта - бивша британска военноморска крепост южно от Сицилия, има финансов сектор, несравнимо по-голям от много други европейски страни. Тя е и европейски лидер в онлайн хазарта. През 2016 г. авоарите на банковите и финансовите институции в Малта бяха над 20 пъти по-големи от брутния й вътрешен продукт, около пет пъти повече от тези в Германия и около четири пъти по-големи от средните в ЕС, сочат данни на Европейската централна банка. Въпреки това, в доклад за мерките на ЕС срещу прането на пари, който бе огласен без фанфари през септември, Европол обяви, че Малта е декларирала по-малко подозрителни транзакции в сравнение с други страни от ЕС между 2008 г., когато прие еврото, и 2014 г. Европол освен това отбеляза, че Малта и Кипър може би не дават информация за всички подозрителни транзакции. Надзорните органи \"получават много по-малко доклади предвид размера на банковите им сектори и значимостта на тези юрисдикции за офшорните финансови услуги\", посочват от Европол. Малтийската Служба за анализ на финансовото разузнаване (Financial Intelligence Analysis Unit - FIAU), който ръководи борбата с прането на пари, е получил 202 доклада за подозрителни транзакции през 2014 г., последната, за която има данни в Европол. Следващият най-нисък брой съобщения за такива случаи е в Литва - над 50% повече от Малта, с финансов сектор, равняващ се на една шеста от малтийския. За разлика от тях Холандия, която има много по-голяма икономика, е съобщила за 277 532 подозрителни трансакции през 2014 г. и това е най-големият брой за страна в еврозоната. Заместник директорът на FIAU Алфред Замит каза пред \"Ройтерс\", че няма как да се направи \"значително сравнение\" между страните от ЕС, базирано на наличните статистически данни, заради различните структури и режими на докладване. \"Спорно е, че предвид размера на финансовия сектор в Малта, може да се очакват повече подозрителни транзакции, докладвани пред FIAU\", посочва Замит. Според него Малта се опитва да се справи с проблема, като организира курсове за обучение за задължението да се подават такива съобщения. Годишният брой съобщенията се е увеличил повече от два пъти от 2014 г. до 2017 г., въпреки че делът на тези, които са предадени на полицията е паднал до 11% от 24% през 2013 г. По данни на FIAU. Тази служба, както и малтийската полиция, не отговориха на въпросите на \"Ройтерс\" колко от случаите са били разследвани или са довели до успешно съдебно преследване. Съдът в Малта е издал присъди по четири криминални дела за пране на пари миналата година, но нито едно от тях не е във финансовия сектор. Резултатите от проверка на Европейския парламент, обявени този месец, показват, че броят произнесени присъди е \"изключително нисък\" и че институциите, които прилагат правилата за пране на пари, са \"много политизирани\". На банките, които не спазват правилата, са били наложени дребни глоби, които в редки случаи са били оповестявани публично, в разрез с препоръката да се дава публичност на тези случаи, за да се предотвратяват нарушения. Замит каза, че публично разгласяване на по-голям брой санкционирани институции би било \"несъразмерно в сравнение с естеството на нарушенията\". Комитетът на експерите по мерките срещу прането на пари към Съвета на Европа (Moneyval) също изрази безпокойство. Според негов доклад от 2012 г. броят на подадените съобщения в Малта за подозрителни транзакции е малък за нейния пазар. В по-нов доклад от 2015 г. Moneyval установи, че страната \"в голяма степен спазва\" правилата, но говорител обясни пред \"Ройтерс\", че последният доклад не е базиран на пълна оценка на малтийската правна рамка.", "date": "2017.11.16", "title": "Убийство и пране на пари в Малта - ЕС не може да си затвори очите"}
{"url": "http://www.dnevnik.bg/sviat/2017/11/16/3078594_kak_petrolniiat_gigant_rusiia_stana_lider_na_pazara_na/", "text": "Русия, която от десетилетия е водещ износител на суров петрол, заема все по-доминираща позиция на друг жизненоважен световен пазар. Производството й на пшеница скочи през последните години, тъй като добрите условия за отглеждане на зърно увеличиха печалбите на фермерите, позволявайки им да реинвестират приходите си в по-добри семена и оборудване.  Ниските цени на петрола нанесоха удар върху рублата, а зърното стана по-привлекателна стока за чуждестранните купувачи и Русия отне голяма част от пазара на износ на пшеница от основни доставчици като САЩ. Това е особено радваща новина за Русия, която се опитва да намали зависимостта си от вноса на селскостопански продукти, след като забрани импорта на някои западни храни в отговор на санкциите, наложени й заради анексията на Крим. 1. Кой купува руско жито? Близо половината страни в света внасят жито от Русия. Някои от най-големите купувачи са наблизо, в Близкия изток и Северна Африка, но търсене има и от далечни страни като Мексико и Индонезия. Основният клиент на Русия е Египет и африканската страна зависи от руските доставки, за да изхранва населението си, а купувач номер 2 Ц Турция, използва житото за производство на брашно, което след това изнася. Очаква се този сезон доставките да са с над 40 % над количествата, изнасяни само преди три години. 2. Защо е привлекателно руското зърно? Евтино е. Свръхпроизводството от годините на изобилна реколта доведе до спад на цените, които остават ниски благодарение на кратките транспортни маршрути през Черно море, което е центърът, през който минават повечето руски доставки, до купувачите в Близкия изток и Африка. Напоследък лошата реколта направи зърното от Северна Америка и Австралия по-малко привлекателно за клиентите на някои от традиционните им пазари в Азия, а това пък отвори вратите за руската пшеница. 3. Как Русия стана властелин в износа на пшеница? Руският износ на пшеница започна да се увеличава в началото на века, след като колективните стопанства от съветско време отстъпиха пред частната собственост върху плодородните земи и фермерите получиха достъп до най-новите международни технологии. Сега в руските стопанства се движат трактори на американската компания Deere&Co и германската Claas KGaA, а насажденията се пръскат с пестициди, произведени от Мonsanto Co и Syngenta AG. Благодарение на подкрепа от държавата разходите на фермерите са наполовина по-ниски, отколкото на основните им конкуренти, така че Русия може да си позволи да отглежда зърно, дори когато цените се силно спадат. 4. Какво означава доминацията на Русия за световния пазар? Очаква се Русия да стане водещ износител на пшеница, след като делът й от пазара скочи от под 1 % през 2000 година до 18 % през текущия земеделски сезон. През същия период делът на САЩ се сви почти наполовина. По-големите реколти в Русия увеличиха световното свръхпредлагане и тласнаха цените на борсата в Чикаго до близо десетилетен минимум, принуждавайки американските фермери миналата година да засеят най-малък обем зимна пшеница от едно столетие. Доминацията на Русия също така й дава силата да предизвиква сътресения на световните пазари. Референтните цени скочиха с близо 50 % през 2010 година, когато Русия забрани износа заради суша. 5. Може ли Русия да продължи да затяга хватката си върху износа?  Реколтите може и да продължат да са рекордни, ако времето го позволява, но има сигнали, че пристанищата и железниците на страната започват да се задъхват под тежестта на толкова голям износ. Русия освен това трудно успява да проникне на някои пазари. Руското жито обикновено не отговаря на строгите изисквания за качество, поставени от ключови купувачи като Алжир и Саудитска Арабия например, а за Бразилия е по-евтино да купува от доставчици от южноамериканския търговския блок Меркосур. Русия прокара пътища за доставка в Азия, но високите транспортни разходи вероятно ще ограничат количествата, които могат да бъдат изпращани в тази дестинация. 6. Може ли Русия да повтори успеха си и с други храни? Въпреки реформата в селското си стопанство Русия все още е далеч от възможността да се конкурира на световния пазар на царевица, захар или месо по начина, по който го прави с пшеницата. Сега страната покрива собствените си нужди от захар, но производствените разходи са твърде високи за износ в голям мащаб. Русия освен това не разполага с оборудване да гарантира доставки с контейнери, което е предпочитаният в света начин за транспорт на бяла захар. Страната трудно се конкурира на пазара на царевица, защото правителството забранява генномодифицираните семена, благодарение на които отглеждането на царевица в други страни е по-рентабилно. Широко разпространената в селскостопанските региони на Русия африканска чума по свинете пречи да се изнася свинско месо в значителни количества.", "date": "2017.11.16", "title": "Как петролният гигант Русия стана лидер на пазара на пшеница"}
{"url": "http://www.dnevnik.bg/sport/2017/11/16/3079012_peru_stana_posledniiat_otbor_koito_se_klasira_za/", "text": "Перу стана последният, 32-и отбор, който се класира за световното първенство в Русия. Южноамериканците спечелиха с 2:0 срещу Нова Зеландия в реванша и след 0:0 в първия мач постигнаха целта си. Перу ще участва на световното за първи път от 1982 г. Домакините имаха превъзходство в напрегнатата срещата и заслужено стигнаха до успеха. Съперникът им също имаше положения, но не успя да отправи нито един точен удар в срещата. В 28-ата минута Куева напредна отляво и подаде в наказателното поле. Звездата Джеферсон Фарфан пое и със силен удар даде преднина на отбора си. Перу удвои в 68-ата минута, когато след ъглов удар Рамос се пребори за топката пред вратата и стреля точно. \"Това е сбъдната мечта и сега е време за празненство\", каза Куева. Властите в страната обявиха ден на национален празник по случай успеха.", "date": "2017.11.16", "title": "Перу стана последният отбор, който се класира за световното в Русия"}
{"url": "http://www.dnevnik.bg/politika/2017/11/16/3079015_karakachanov_ako_biah_na_miastoto_na_elena_ioncheva/", "text": "Министърът на отбраната Красимир Каракачанов се ядоса на кадри от филма на Елена Йончева, при които в реално време се заснема как мигранти преминават със стълба над телената ограда по границата с Турция. С уточнението, че не е гледал филма, министърът обяви пред Би Ти Ви, че ако бил на мястото на Елена Йончева нямало да ги гледа как прескачат, а с два шамара е щял да ги върне обратно. \"Не може ли да вземе една пръчка и да го върне обратно?\", попита риторично министърът и посочи, че това било въпрос на граждански дълг. \"Прави им удоволствие да го снимат, аз ако бях, щях да го върна обратно с два шамара.... Само не виждам таблата с кафето и локума \", продължи министърът. Според него Йончева не трябвало да се прави на журналист, който търси сензации, а да сигнализира за прескачащите границата. Министърът посочи, че все пак има няколко проблема по телената ограда - неефективното по цялата ѝ дължина видеонаблюдение и недостатъчния брой охраняващи. Освен това имало корупция, която нямало как да се елиминира изцяло, но въпросът бил по-бързо да се установяват охраняващите, които си затварят очите срещу мигранти заради платени от тях суми. Каракачанов защити ефективността на оградата като посочи, че тя препятства масовото нахлуване на мигранти и е нормално някъде по няколко души да успяват а прескочат, което се случвало и през берлинската стена, макара че там се стреляло \"на месо\". По повод превъоръжаването на армията министърът посочи, че ще поиска оферти и за нови самолети \"Ф-18\" и \"Грипен\", за да има база за сравнение и преценка како да се купи.", "date": "2017.11.16", "title": "Каракачанов: Ако бях на мястото на Елена Йончева, щях да върна бежанците с два шамара"}
{"url": "http://www.dnevnik.bg/photos/2017/11/16/3079038_fotogaleriia_novoto_bojole_e_veche_tuk/", "text": "Новото божоле днес пристига навсякъде по света - на третия четвъртък от ноември. Събитието познато като Новото Божоле (Beaujolais Nouveau) се отбелязва в 111 страни едновременно, сред които и България. Основните пазари на младото вино са Япония с над 6 млн. бутилки, следвана от САЩ, Обединеното кралство, Канада, Германия, Китай, Белгия, Швейцария и Италия Снимките в галерията са на агенция \"Ройтерс\" от Лион, Франция.", "date": "2017.11.16", "title": "Фотогалерия: Новото божоле е вече тук"}
{"url": "http://www.dnevnik.bg/na_put/2017/11/16/3078529_v_italiia_zaraboti_park_na_hraneneto/", "text": "От вчера в Италия работи най-големият в света развлекателно-тематичен парк, посветен на храненето. FICO Eataly World  се намира в околностите на Болоня и е разположен на площ от 100 хил. кв. м.  Целта на създателите му е да представят на едно място изобилието на италианските гастрономически традиции. Посетителите могат да се запознаят с технологията на производство на местните видове сирена, как се пресова зехтин, да опитат местни вина, колбаси и десерти. Програмата включва разнообразни курсове - например, по приготвяне на ризото, на прясна паста, на прочутото италианско сорбе \"гранита\" и дори обучение как да направим най-добрите снимки на храната си. Билетът за вход е 15 евро, а цената на един кулинарен курс е 20 евро. Предвидени са спортна, детска и учебна зони, театър и кино, 40 заведения за хранене, пазар и над 100 магазина на фермерски стопанства.", "date": "2017.11.16", "title": "В Италия заработи парк на храненето"}
{"url": "http://www.dnevnik.bg/evropa/novini_ot_es/2017/11/16/3079044_v_gurciia_e_den_na_traur_v_pamet_na_jertvite_na/", "text": "Гръцкият премиер Алекскис Ципрас обяви национален траур в памет на 15-те жертви на наводненията в страната, предаде БТА. Обявяването на национален траур е най-малкото, което можем да направим, каза премиерът. Вътрешното министерство на Гърция се очаква да обяви тридневен национален траур. Ципрас увери, че \"ще бъде направено задълбочено разследване, за да не се повтори подобна катастрофа\". Той се ангажира, че правителството ще помогне на семействата на жертвите с всички възможни средства, като изтъкна, че домакинства и предприятия,  засегнати от катастрофалните наводнения , ще бъдат подпомогнати. Дъжд и буря и днес Дъжд и буря в Гърция и за днес прогнозира националната метеорологична служба, съобщават гръцките медии. На места бурята ще е силна, особено в района на Йонийско море, в континенталната част, на остров Евбея, Спорадските острови и твърде е възможно през нощта да обхване и Цикладските острови, както и западната част на остров Крит, предупреждават синоптиците. От началото на седмицата времето в Гърция рязко се влоши, след като ураганът \"Евридика\" връхлетя страната, а проливни дъждове и силен вятър предизвикаха наводнения в областта Атика край гръцката столица Атина. ", "date": "2017.11.16", "title": "В Гърция е ден на траур в памет на жертвите на наводненията"}
{"url": "http://www.dnevnik.bg/evropa/novini_ot_es/2017/11/16/3079060_polskiiat_premier_rezoljuciiata_na_evroparlamenta_e/", "text": "Полското правителство реагира остро на приетата вчера от Европейския парламент резолюция срещу страната, предаде \"Асошиейтед прес\", цитирана от БТА. Премиерът Беата Шидло окачестви събитията от вчерашния ден в Европарламента като скандални.  Гласуването на резолюцията  бе предшествано от разгорещени дебати, като скандални. Полското министерство на външните работи определи резолюцията като \"политически инструмент за натиск върху Полша\". Тя е \"едностранчива\" и се основава на политически аргументи, а не на правен анализ, се отбелязва в комюникето. С резолюцията, приета с 438 гласа \"за\" при 152 \"против\" и 71 \"въздържал се\", се задейства първия етап от т. нар. процедура за върховенството на закона срещу полското правителство. Тя може да доведе до замразяване правото на глас на Полша в ЕС. Европарламентът изрази особена тревога за разделението на властите, независимостта на съдебната система и основните права и призова полските власти да се придържат към европейските ценности, изброени в чл. 2 на Договора за ЕС и в полската конституция. Депутатите настояха властите в Полша да уважават правото на свободно събиране, да осъдят \"ксенофобския и фашистки поход,  който се състоя във Варшава\" на 11 ноември , да защитават правата на жените, като осигурят безплатна и достъпна контрацепция без дискриминация и спешната контрацепция да бъде достъпна без медицинска препоръка. Евродепутатите призоваха още Варшава да се въздържа от ново законодателство, освен ако то не гарантира в пълна степен независимостта на съдебната система да прилага препоръките на Европейската комисия и Венецианската комисия, както и да спре сечта в Беловежката гора в изпълнение на решението на Съда на ЕС.", "date": "2017.11.16", "title": "Полският премиер: Резолюцията на Европарламента е скандална"}
{"url": "http://www.dnevnik.bg/politika/2017/11/16/3079063_cvetanov_bsp_umishleno_provokira_skandala_s/", "text": "Ситуацията в пленарна зала беше провокирана умишлено от страна на БСП\", смята председателят на групата на ГЕРБ в НС Цветан Цветанов. Той коментира пред \"Нова телевизия\" изгонването на лидера на БСП Корнелия Нинова от пленарната зала вчера и последвалия скандал. От думите на Цветанов се разбра, че председателят на парламента Димитър Главчев е сметнал за обидни думите на Нинова, че Бойко Борисов унижава парламентарната си група. \"Оскърбява и министър-председателя и парламентарната група и това не е нормално поведение за парламентарна зала. Аз смятам, че това са думи, които не би трябвало да излизат\", е мнението на Цветанов. Той добави, че \"може би и г-н Главчев има някакъв предел на неговата нервна система\" и че на извънреден председателски съвет ГЕРБ са призовали БСП да внесат в деловодството искане за отмяна на наказанието на Нинова, но тя не подала молба. Той даде пример и с поведението на Антон Кутев, който вчера също бе отстранен от залата, а днес бе гост в сутрешния блок на телевизията. Изтъкна, че в студиото той демонстрирал колко е разстроен, \"а ви беше гост зсамо 15 минути. Вие представяте ли си да имате по цял ден такъв дразнител в парламента\", попита той. Цветан Цветанов коментира и мониторинговия доклад за България, като го определи като  . Той направи паралел с докладите за България и Румъния назад в годините и посочи, че сега докладът за Румъния бил по-лош. На реплика на водещия, че докладът не отчита да е изпълнена и една от поставените преди 17 мерки и че с корупцията нещата не изглеждат добре, той каза, че е отчетено положително, че на първо четене в НС е прието антикорупционното законодатеслтво. \"Най-важното е да не си рушим държавата, а в момента опозицията иска да руши държавата\", смята Цветанов. Що се отнася до идеята на ГЕРБ за промени в Конституцията, така че  да отпадне давността за престъпления, свързани с приватизацията , Цветанов заяви, че това щяло да е насочено към тези сделки, за които имало достатъчно доказателства за престъпление, но разследванията били прекратени поради изтичане на давностния срок. На въпрос на водещия за конкретни примери, зам.-председателят на ГЕРБ посочи  . \"Вие виждате, че там има реално облагодетелстване\", каза той. На реплика, че в медиите се е писало много за \"Каолин\" и за \"Булгартабак\" и кое от двете ще посочи, Цветанов каза, че не искал да назовава нито една конкретна сделка, защото тогава щяло да излезе, че се прави законодателство специално срещу тях. \"Съдът е този, който ще прецени дали едно лице е виновно, или не\", добави той. Според Цветанов \"тези, които сега ни искат оставката, участваха в разграбването тогава\".", "date": "2017.11.16", "title": "Цветанов: БСП умишлено провокира скандала с изгонването на депутати от пленарната зала"}
{"url": "http://www.dnevnik.bg/biznes/2017/11/16/3079043_ogromen_broi_kolonki_s_goriva_ne_se_kontrolirat_obiavi/", "text": "Има огромен брой колонки, от които се продават горива и никой не ги контролира и дори не ги знае къде са. Това обяви в сутрешния блок на \"Нова телевизия\" Емил Димитров, народен представител от \"Обединени патриоти\" и председател на комисията за наблюдение на приходните агенции и борба със сивата икономика и контрабандата. По-късно днес  тя ще изслуша главния прокурор  за контрабандата на цигари и лекарства. Димитров уточни, че въпросните колонки са из цялата страна и дълги години контролните органи не ги виждат. По време на комисията той щял да направи презентация със заснети такива над 200. Обясни, че камиони, регистрирани като водонски или за превоз на мляко продавали горива из градовете. Имало фирми, които си регистрирали половината камиони \"за лични нужди\", което говорело много само по себе си. Обясни и че за година на пристанище Варна в нарушение на европейското законодателство са разтоварени 54-56 кораба с горива предимно от Гърция и Турция и не било известно как контролните органи са реагирали. В един от случаите имало запитване от Брюксел. Такъ въпрос ще бъде отправен на главния прокурор. Депутатът цитира и случай, при който е установено, че в акцизен склад данните за горивата в него са манипулирани, но не се знае какво се е случило с него, а като се установяла колонка на бензиностанция в нарушение, тя се запечатвала. На въпрос дали тези теми се повдигат по адрес на лидера на \"Воля\" Веселин Марешки, Димитров каза, че единствената негова заслуга е, че като дошъл в София рейтингът на парламента паднал. Време е да попитаме като му е свален имунитетът докъде са стигнали разследванията, допълни депутатът. Не съм видял нито един акт, който да е приключил за неговия бизнес с лекарства и горива. Непрекъснато се твърди, че се правят проверки и няма нито една завършена, допълни той. Хора са обрали банкомат и 300 души отиват да ги издирват, а в същото време от склад са откраднати лекарства за 800 хил. лв. и не се знае какво показва проверката, обяви още Димитров. Той посочи, че крадците едва ли са били магистър фармацевти, та да пропуснат морфин и други вещества, а да откраднат най-скъпите лекарства за раково болни. Главният прокурор щял да бъде питан защо се бави проверката на такъв случай и дали е установено къде са въпросните лекарства. Депутатът няколко пъти посочи, че в комисията са благодарни на главния прокурор, че ще дойде, защото не бил длъжен.", "date": "2017.11.16", "title": "Огромен брой колонки с горива не се контролират, обяви Емил Димитров"}
{"url": "http://www.dnevnik.bg/sport/2017/11/16/3077944_evropeiskata_komisiia_e_na_praga_na_kljuchovo_reshenie/", "text": "Европейската комисия е на прага да подкрепи състезателите в бързото пързаляне с кънки, които искат да участват в комерсиални състезания извън контрола на Международния кънки съюз (ISU), съобщава \"Ройтерс\", като се позовава на свои източници. Смята се, че ако това се случи, решението може да има огромно въздействие и в други спортове. \"Ройтерс\" прави аналогия с историческото правило във футбола, познато като \"Босман\". През 1995 г. белгийският футболист Жан-Марк Босман откри пътя за свободните трансфери на футболисти в Европейския съюз. Решението, което се очаква до края на ноември или началото на декември, може да създаде прецедент, като улесни организирането на състезания без одобрението на международната федерация в дадения спорт. В конкретния случай вероятно ISU ще бъде принудена да промени правилника си за наказания. В момента участието в неофициални състезания в бързото пързаляне с кънки може да доведе до изхвърляне от спорта за минимум пет години или доживотно наказание. \"Правилата за допускане до участие разкриват явен конфликт на интереси между регулаторните и търговските функции на ISU. С нетърпение очакваме решението на комисията и сме уверени, че това ще създаде важен прецедент в полза на европейските спортисти в много спортове\", каза адвокатът Бен ван Ромпуй. Преди две години той защитаваше правата на холандците Марк Туитерт и Нилс Керстхолт, които бяха застрашени от доживотни забрани заради участие от в комерсиално състезание, организирано от южнокорейска компания. Тогава ISU се оказа с вързани ръце заради намеса на регулаторния орган на ЕС и не последва наказание за двамата.  През 2016 г. Европейската комисия определи санкциите на ISU като антиконкурентни, ограничаващи търговската свобода на състезателите и възпрепятстващи привличането на нови участници. Президентът на Международния олимпийски комитет (МОК) Томас Бах се изказа критично към ЕК и призова през юни комисията да \"защити европейския модел на спорта, вместо да го унищожи, като прилага същите правила, както и при производството на автомобили или стомана\". \"Загрижеността ни произтича от факта, че подходът на спортните организации, основаващ се единствено на пазара, ще игнорира обществения принос на спорта, за да помогне за постигането на цели от собствен интерес\", допълни Бах. ", "date": "2017.11.16", "title": "Европейската комисия е на прага на ключово решение \"а ла Босман\" в спорта"}
{"url": "http://www.dnevnik.bg/evropa/novini_ot_es/2017/11/16/3079064_za_sedem_godini_ungariia_e_izdala_1_mln_pasporti_na/", "text": "Унгарското правителство обяви вчера, че през последните седем години е раздало един милион паспорти на членове на унгарската диаспора в чужбина, основно в съседните страни, по силата на спорен закон за двойното гражданство, приет по инициатива на премиера Виктор Орбан, съобщи \"Франс прес\", цитирана от БТА. Поради исторически обстоятелства и в резултат на мирните преговори след Първата световна война, над два милиона етнически унгарци са останали да живеят в съседните на Унгария страни. Населението на Унгария наброява 9.8 милиона души. \"Регистрирахме милионното полагане на клетва от нов унгарски гражданин\", заяви по обществената телевизия вицепремиерът Жолт Шемен, който изтъкна, че ултраконсервативното правителство на Виктор Орбан е \"спазило обещанието си\". С връщането си на власт през 2010 г. една от първите мерки на Орбан беше да прокара закон, даващ възможност на етническите унгарци, живеещи в Румъния, Словакия, Сърбия, Хърватия и Украйна да получат унгарско гражданство. През двата си мандата Орбан редовно се обявяваше в защита на тези малцинства, ласкаейки чувството им за национална идентичност, понякога с цената на конфликти със съседните държави, отбелязва агенцията. Според вицепремиера 870 000 паспорта са били издадени на унгарскоезичните общности в Централна Европа и 132 000 на унгарската диаспора в други страни. Противниците на премиера, който ще се бори за трети мандат през 2018 г., го упрекват, че раздава унгарското гражданство, за да спечели гласове на изборите, защото новите граждани получават и право на вот. На изборите през 2014 г. мнозинството избиратели от диаспората подкрепиха партията ФИДЕС на Орбан, припомня \"Франс прес\".", "date": "2017.11.16", "title": "За седем години Унгария е издала 1 млн. паспорти на диаспората си в чужбина"}
{"url": "http://www.dnevnik.bg/sviat/2017/11/16/3079073_vuchich_poiska_ot_nato_da_zapazi_prisustvie_v_kosovo/", "text": "Сръбският президент Александър Вучич каза, че е поискал от НАТО не само да не изтегля силите си от  Косово , но и да не намалява присъствието си там. Сръбският президент добави, че не са прави тези, които мислят, че на Сърбия не й трябват добри отношения с НАТО, предаде \"Танюг\", цитирана от БТА. \"Ние не сме заинтересовани за членство във военни съюзи. Трябва ни добро сътрудничество с НАТО. Никой не може да ме убеди, че Столтенберг мрази Сърбия и че не ѝ желае добро бъдеще\", каза Вучич, цитиран от агенция \"Бета\", имайки предвид генералния секретар на алианса Йенс Столтенберг. На посещение в Брюксел Вучич участва в заседание на Северноатлантическия съвет и разговаря с генералния секретар на алианса. Силна и просперираща Сърбия означава по-голяма сигурност и стабилност в региона на Западните Балкани, заяви Столтенберг, като добави, че сътрудничеството с НАТО гарантира по-голяма сигурност на Сърбия и нейните партньори в алианса, предаде \"Танюг\". След срещата си със сръбския президент той каза, че няма противоречие между военния неутралитет на Сърбия и партньорството й с НАТО. Той припомни, че НАТО има много партньори сред неутралните страни. Генералният секретар изрази задоволство, че Сърбия е предложила следващата година да бъде домакин на съвместни учения за бързо реагиране при природни бедствия. Столтенберг посочи, че НАТО и Сърбия са имали 24 съвместни учения тази година, а алиансът обучава сръбски офицери за мироопазващи мисии и работи по реформата на сръбските институции за сигурност. Той каза, че партньорството на  Сърбия и НАТО  може да допринесе в борбата с тероризма, като съобщи, че следващия месец Сърбия и НАТО заедно ще обучават иракски военномедицински персонал.", "date": "2017.11.16", "title": "Вучич поиска от НАТО да запази присъствие в Косово"}
{"url": "http://www.dnevnik.bg/politika/2017/11/16/3079091_parlamentut_subra_kvorum_ot_treti_opit_i_zasedava_bez/", "text": "Парламентът започна заседанието си днес чак след третия опит, тъй като не можа да събере кворум. При третата регистрация на депутатите към 9:30 ч. бяха събрани минимално необходимите 121 народни представители (от 240), за да започне заседанието. Те бяха от управляващата коалиция ГЕРБ - \"Обединени патриоти\", както и от \"Воля\". БСП и ДПС, които вчера напуснаха заседанието, днес също не влязоха в зала. Народни представители от ДПС бяха в пленарна зала на първата регистрация към 9 ч., но не поставиха картите си в четящите устройства. \"След преглеждане на експресната мярка от стенограмата, намалявам наказанието на Антон Кутев на отстраняване от два дни до един ден\", съобщи председателят на парламента Димитър Главчев (ГЕРБ). Кутев беше наказан с  отстраняване от две заседания вчера , заедно с лидера на БСП Корнелия Нинова заради обида на парламента и правителството. Кутев коментира, че още вчера Главчев е трябвало да подаде оставката си, тъй като \"не можеш да гониш опозицията, когато говори истини\". Парламентарната група на БСП реши да не влиза на заседания за неуточнен все още период. Депутатите на Корнелия Нинова вече са събрали необходимите за искане на оставката на Главчев 80 подписа. Парламентът тъкмо започна работа по Закона за концесиите, когато Данаил Кирилов (ГЕРБ) поиска поименна проверка на присъстващите. Това по всяка вероятност е стратегически ход, тъй като при падане на броя на депутатите в зала под 121, опозицията не може да поиска повторна поименна проверка в рамките на едно заседание.", "date": "2017.11.16", "title": "Парламентът събра кворум от трети опит и заседава без депутатите от БСП и ДПС"}
{"url": "http://www.dnevnik.bg/sport/2017/11/16/3079066_otborite_sa_izvestni_no_kakvo_moje_da_donese_jrebiiat/", "text": "Всички участници на световното първенство в Русия вече са известни. Последният, добил това право, стана  отборът на Перу, който ще играе на най-големия футболен форум за първи път от 36 години . Сега вече погледите са насочени към жребия за турнира. Церемонията по тегленето ще се проведе на 1 декември в Кремъл. ФИФА обяви, че 32-та отбора са разпределени в четири урни по осем, като са подредени спрямо класирането си в световната ранглиста за октомври. Единствено съставът на Русия като домакин е поставен начело в списъка. Както винаги, жребият създава възможност да се получат впечатляващи или пък на пръв поглед скучни групи. Правилникът гласи, че отбори от един континент не могат да са в една група, като единственото изключение е за европейските представители. В една група може да има до два отбора от зона УЕФА. Така налице е възможността жребият в Москва да събере в една група петкратния световен шампион Бразилия, Англия, Швеция и Нигерия. Друг вариант за вълнуваща група би била такава с мачове между Аржентина, Испания, Исландия и Нигерия. Има и варианти за групи, които биха предизвикали по-нисък интерес. Възможно е съперници да станат Полша, Швейцария, Тунис и Панама. Световното първенство ще се проведе от 14 юни до 15 юли 2018 г. Мачовете ще се играят на 12 стадиона в 11 града в Русия.", "date": "2017.11.16", "title": "Отборите са известни, но какво може да донесе жребият за световното по футбол"}
{"url": "http://www.dnevnik.bg/zelen/2017/11/16/3079110_vtori_lift_nad_bansko_niama_da_ima_i_sledvashtata_zima/", "text": "Втори лифт над Банско няма да има и следващата зима, каза министърът на туризма Николина Ангелкова в сутрешния блок на Би Ти Ви. Тя посочи, че има много процедури, които следва да се спазят, преди да бъде реализирано инвестиционното намерение за изграждане на втори лифт. \"Не мога да се ангажирам със срокове, защото отново сме в съдебна процедура, обжалва се плана за управлението на \"Природен парк Пирин\", после трябва да има заявено инвестиционно намерение\", каза тя и добави, че \"със сигурност няма да е следващата зима, за съжаление\". \"Ние винаги сме подкрепяли изграждането на втори кабинков лифт\", добави Ангелкова. Тя изтъкна, че строителството в парка е забранено, а изключение има само за изграждането на спортни и транспортни съоръжения. Министърът отново каза, че очаква ръст от 5-10% на туристите тази зима. Ангелкова коментира и вчерашната  дискусия в Министерството на туризма с представители на бранша . На нея е коментирано, че не бива да бъдат премахвани всички преместваеми обекти по Черонморието, каквото предложение има вицепремиерът Валери Симеонов. \"Голяма част от хората не искат пълна забрана за премахване на преместваемите обекти\", каза Ангелкова и посочи, че това щяло да доведе до намаляване на туристите. \"Обединихме около това да има тотален контрол\", каза министърът и изтъкна, че промените трябва първо да се дискутират с обществото и заинтересованите страни, а след това да се взимат решенията.", "date": "2017.11.16", "title": "Втори лифт над Банско няма да има и следващата зима според Ангелкова"}
{"url": "http://www.dnevnik.bg/sviat/2017/11/16/3079090_makron_pokani_livanskiia_premier_vuv_franciia_no_bez/", "text": "Френският президент Еманюел Макрон потвърди, че е поканил ливанския премиер  Саад Харири  да посети Франция, но без да му предлага политическо убежище, предадоха \"Ройтерс\" и \"Франс прес\", цитирани от БТА.  Макрон каза това в отговор на въпрос на журналисти в Бон. \"Надявам се Ливан да бъде стабилен и политическите решения да се вземат в съответствие с институционалния модел на управление\", каза френският президент. \"Имаме нужда от силен Ливан, чиято териториална цялост да бъде зачитана. Имаме нужда от лидери, които са свободни да взимат собствени решения и да говорят свободно.\"  По-рано днес Елисейският дворец съобщи, че Макрон е поканил ливанския премиер Харири и семейството му да пристигнат във Франция. Това е станало, след като президентът е разговарял и с Харири, и с престолонаследника на Саудитска Арабия принц Мохамед бин Салман. Според източник от френското президентство Харири и семейството му ще пристигнат във Франция \"в близките дни\". Самият Макрон изненадващо  се отби в Рияд  след визиата си в Дубай миналата седмица и се срещна с тях.  Харири се намира в Саудитска Арабия, откъдето на 4 ноември изненадващо обяви, че  подава оставка , обвинявайки Иран, че се меси във вътрешните работи на Ливан. Възникнаха съмнения дали той действа по своя воля, или под натиск от страна на Рияд.  Ливанският президент Мишел Аун заяви днес, че саудитските власти държат Харири и семейството му и поиска Съветът за сигурност на ООН и европейските правителства да се намесят, отбелязва \"Асошиейтед прес\". Саудитските власти отричат да са задържали ливанския премиер, както и да са го принуждавали да подава оставка. Тази вечер в Рияд пристигна френският министър на външните работи Жан-Ив Льо Дриан, за да се срещне с  престонаследника , предаде \"Франс прес\". Предвидено бе утре Льо Дриан да разговаря с Харири. Франция се опитва да посредничи за уреждане на кризата около Харири. Миналата седмица Макрон направи изненадващо посещение в Саудитска Арабия. Семейството на Харири има дългогодишни връзки с Франция, отбелязва \"Асошиейтед прес\".", "date": "2017.11.16", "title": "Макрон покани ливанския премиер във Франция, но без да му предлага убежище"}
{"url": "http://www.dnevnik.bg/photos/2017/11/16/3079059_fotogaleriia_poroite_v_gurciia_ubiha_15_dushi_i/", "text": "От началото на седмицата времето в Гърция рязко се влоши, след като ураганът \"Евридика\" връхлетя страната, а проливни дъждове и силен вятър предизвикаха наводнения в областта Атика край гръцката столица Атина.", "date": "2017.11.16", "title": "Фотогалерия: Пороите в Гърция убиха 15 души и опустошиха десетки домове"}
{"url": "http://www.dnevnik.bg/skorost/2017/11/16/3079127_bulgariia_e_rekordyor_v_es_po_rust_na_prodajbite_na/", "text": "България е страната в Европейския съюз, в която ръстът на продажбите на нови автомобили е най-голям през октомври, сочат разпространените днес данни на Асоциацията на производителите на автомобили в Европа. През миналия месец в страната са купени 3000 нови коли, което е с 41.3% по-добър показател от същия период на миналата година. Обяснението може да се търси в продажбите на софийския автосалон, който се проведе от 13 до 23 октомври. Т ой беше посетен от над 50 000 души , а почти всички участващи компании изразиха задоволство от сериозния интерес и сключените сделки на него. \"Ефектът Автосалон\" вероятно ще движи продажбите и през следващите месеци, когато ще вървят доставки на поръчани през миналия месец автомобили. По принцип, последните три месеца на година са най-силни за българския автомобилен пазар, което дава надежди, че България може да е отличникът на ЕС по отношение на ръст и на годишна база. За първите десет месеца на годината страната ни е трета по този показател с 20.5% ръст, формиран от 25 098 продажби. Лидер е Литва с 23.7 на сто повишаване на търсенето на нови автомобили. Следва Хърватия с 21.7%. Разбира се, силният октомври и годината досега не променят особено тенденцията, че България остава сред страните с най-остарял автомобилен парк в Европа, средната възраст на които е около 18 години. Разпространените по-рано през месеца данни на КАТ показват, че срещу 36 871 регистрирани нови моторни превозни средства - мотоциклети, автомобили, бусове, камиони, автобуси и т.н., от януари до октомври стоят над 220 хиляди употребявани. Само три страни от ЕС със спад Иначе поглед към продажбите на нови коли в ЕС през октомври показва ръст на продажбите от 5.9%, формиран от 1 169 672 сделки. Повишено търсене има на всички основни пазари с изключение на Великобритания, където продажбите са се сринали с над 12%. От началото на годината ръстът на пазара в ЕС е 3.9 на сто, като отново само във Великобритания от страните с най-големи обеми има спад. Единствените другите страни със спад са Финландия и Ирландия.", "date": "2017.11.16", "title": "България е рекордьор в ЕС по ръст на продажбите на нови автомобили през октомври"}
{"url": "http://www.dnevnik.bg/evropa/novini_ot_es/2017/11/16/3079128_turciia_ochakva_ot_es_6_mlrd_evro_ot_sdelkata_za/", "text": "Турция очаква Европейският съюз да предостави останалата част от трите милиарда евро, които блокът обеща в рамките на споразумението за мигрантите до края на 2017 г., предаде \"Ройтерс\". В реч пред бюджетната комисия в турския парламент външният министър Мевлют Чавушоглу каза, че Анкара очаква още 3 млрд. евро да бъдат предоставени до края на 2018 г. Вчера в Брюксел еврокомисарят по миграцията Димитрис Аврамопулос потвърди, че до края на годината ЕС ще отдели за Турция три милиарда евро, които й бяха обещани при сключването на споразумението за борба с миграционната криза.  По думите на Аврамопулос \"постепенно излизаме от състоянието на криза и вече управляваме миграцията в дух на партньорство и споделена отговорност във и извън ЕС\". \"До момента са получени нови ангажименти за презаселване на над 34 400 души и аз приветствам тази силна решителност на държавите членки да ограничат незаконните и опасни маршрути и да подобрят безопасните и законни възможности за миграция, демонстрирайки солидарността си с приемащите държави извън ЕС\", допълни еврокомисарят.", "date": "2017.11.16", "title": "Турция очаква от ЕС 6 млрд. eвро от сделката за мигрантите до края на 2018 г."}
{"url": "http://www.dnevnik.bg/sviat/2017/11/16/3079101_granicata_mejdu_gaza_i_egipet_ostana_zatvorena_vupreki/", "text": "Границата между ивицата Газа и Египет остана затворена днес въпреки изявленията на палестински управници и надеждите, които възлагаше местното население за отварянето на тази важна връзка на анклава с външния свят, съобщи \"Франс прес\", цитирана от БТА. Представители на палестинските власти казаха, че на 15 ноември ще бъде отворен граничният контролно-пропускателен пункт \"Рафах\" благодарение на споразумението за помирение между двете враждуващи палестински движения,  \"Фатах\" и \"Хамас\" , сключено миналия месец под  егидата на Египет . \"Не разполагаме с никаква информация за датата, на която ще бъде отворен (ГКПП) \"Рафах\", заяви за АФП началникът на контролно-пропускателния пункт Назми Мухана. Пунктът от години е почти винаги затворен, което засилва изолацията на ивицата Газа, на която Израел е наложил стриктна блокада от повече от 10 години. В началото на месеца \"Хамас\" предаде контрола върху него на палестинската автономия, която би трябвало  да поеме пълен контрол  върху Газа до 1 декември. Дотогава трябва да бъде съставено правителство на националното съгласие, което да управлява и на Западния бряг на река Йордан, и в ивицата Газа. \"Хамас\" взе насила властта в тази територия през юни 2007 г. след сблъсъци с политическия ѝ опонент \"Фатах\".", "date": "2017.11.16", "title": "Границата между Газа и Египет остана затворена въпреки помирението между \"Хамас и \"Фатах\""}
{"url": "http://www.dnevnik.bg/bulgaria/2017/11/16/3079094_antikorupcionnoto_zveno_na_prokuraturata_ne_uspia_da/", "text": "Едно от първите обвинения на антикорупционното звено на прокуратурата претърпя провал в съда. Софийският градски съд (СГС) оправда бившия съдия Евелин Драганов, който  през 2014 г. бе обвинен  в некорупционно престъпление - закана за убийство към своя колега, съдебен служител в Районния съд в Раднево. Решението не е окончателно и подлежи на протест. \"Мръсна к...о, сега ще сляза долу и ще ти счупя ръцете и краката, ще смачкам теб и майка ти, ще затрия целия ти род до последното семе, ще избия цялото ти семейство, ще отрежа главата ти, ще напълня устата ти с червеи.\" Тези думи на съдия Драганов чува по телефона си през 2013 г. съдебната деловодителка Йовка Митева по време на работния си ден. Така поне е записано в обвинителния акт. След шест часа пледоарии обаче вчера съдът обаче обяви Драганов за невиновен. Прокуратурата поиска две години условна присъда с четири години изпитателен срок за бившия шеф на съда в Раднево, но съдебният състав не се съгласи с доводите ѝ и доказателствата в процеса. На едно от първите заседания по делото прокуратурата поиска отвод на съдебния състав  заради негова предубеденост и заинтересованост в процеса срещу магистрата. Причината бе, че първоначално определения съдия Николай Младенов в две поредни заседания по делото опита да прекрати съдебното производство. И двата му опита обаче бяха отменени от по-горната инстанция. Младенов разтълкува определението на апелативния съд, с което му бе казано да даде ход по същество на делото, като заяви, че в него се казва: \"Прокуратурата е събрала достатъчно доказателства, но според възможностите си.\"  Според обвинението съдия Младенов е показал негативното лично отношение към специализирано звено \"Антикорупция\" към Софийската градска прокуратура. Това той демонстрирал, като е иронизирал, че антикорупционното звено внася обвинение за закана в убийство, пък било то и от магистрат. В крайна сметка той подаде отвод като заяви обаче, че не се оценява нито като предубеден, нито като заинтересован. Това е начинът ми на изказ и държа на тези изразни средства, каза съдията. Той добави и че вероятно времето ще потвърди тяхната истинност. На 17 септември 2015 г. Висшият съдебен съвет (ВСС) освободи Евелин Драганов от съдебната система  заради клетва във вярност на ГЕРБ и бившия вътрешен министър Цветан Цветанов. Случаят е от 2010 г, когато бившият вече магистрат е изпратил писмо до Цветанов. В него съдията написал: \"Уважаеми господин Министър, желанието ми да изразя това свое становище датира от 2009 г., по повод отстраняването от работа на комисар Тончо Михайлов – директор ОДП гр. Стара Загора. Поздравявам Ви за Вашата твърдост и решителност. Личното ми мнение като гражданин и магистрат е, че МВР се освободи от един (ще използвам неговия речник) \"бандит\".\" На други места в писмото се казва, че след отстраняването на комисаря от Цветанов Драганов е негов \"верен фен\". Освен това бившият съдия заявява: \"Тъй като от душа и сърце съм фен на Партия ГЕРБ, затова си позволявам да изразя това свое становище и притеснение.\"", "date": "2017.11.16", "title": "Антикорупционното звено на прокуратурата не успя да докаже закана за убийство срещу съдия"}
{"url": "http://www.dnevnik.bg/sviat/2017/11/16/3079135_turciia_e_otstranila_edna_chetvurt_ot_diplomatite_si/", "text": "Турското външно министерство е отстранило 25 процента от дипломатите, които работят за него, в хода на разследвания след неуспешния опит за преврат миналата година. Това обяви външният министър на страната Мевлют Чавушоглу, цитиран от \"Ройтерс\". По време на обсъжданията на бюджета на министерството в Анкара Чавушоглу каза, че решението е било взето на базата на \"сериозни документи\", а малкото случаи на върнати на работа представители показват, че властите не са сбъркали в преценката си.   Десетки хиляди са задържаните по подозрение за връзки с живеещия в САЩ духовник Фетхуллах Гюлен, когото Анкара обвинява за опита за преврат.", "date": "2017.11.16", "title": "Турция е отстранила една четвърт от дипломатите си заради опита за преврат"}
{"url": "http://www.dnevnik.bg/ot_vas/novini_ot_vas/2017/11/16/3078291_kato_govorim_za_peiki/", "text": "Във връзка с  , за която възникна спор дали помага на хората да стават или пречи на хората да спят.", "date": "2017.11.16", "title": "Като говорим за пейки"}
{"url": "http://www.dnevnik.bg/evropa/novini_ot_es/2017/11/16/3079133_novi_stachki_i_protesti_sreshtu_trudovata_reforma_shte/", "text": "Водещите френски синдикати Обща конфедерация на труда (CGT) и \"Форс увриер\" (FO) организират заедно днес стачки срещу \"либералните\" реформи на правителството и в защита на интересите на служителите от частния и обществения сектор, предаде \"Франс прес\", цитирана от БТА. Предвидени са стачки и демонстрации. Държавната жп компания SNCF очаква леки нарушения на графика на регионалните експресни влакове и влаковете на средни разстояния. Парижкият обществен транспорт най-вероятно ще се движи нормално. Службите по гражданската авиация предупреждават за възможни смущения на графика на полетите. Миналата седмица министърът на труда Мюриел Пенико за пореден път защити реформата, изтъквайки, че тя ще закриля работещите и ще даде възможности за инициатива на предприятията. Няколко синдиката вече сезираха съда по част от наредбите в реформата на Кодекса на труда. Проектозаконът за ратификация предстои да бъде обсъден в Националното събрание от 21 до 24 ноември и да бъде гласуван на 28 ноември. Трудовата реформа ще бъде първият голям тест за президента Еманюел Макрон. След седмици на преговори с профсъюзите центристкото правителство обяви идеята си да наложи ограничение на обезщетенията при несправедливо уволнение и да облекчи възможностите на фирмите да наемат и уволняват работници. Планът ще даде на компаниите и гъвкавост при определянето на работните часове и заплатата. Плановете на президента не споменават изрично 35-часовата работна седмица, но дават на работодателите шанс да я заобиколят чрез преговори със служителите.", "date": "2017.11.16", "title": "Нови стачки и протести срещу трудовата реформа ще има във Франция"}
{"url": "http://www.dnevnik.bg/politika/2017/11/16/3079172_deputatite_ot_bsp_niama_da_uchastvat_v_zasedaniiata_na/", "text": "Депутатите от \"БСП за България\" няма да участват в заседанията на 44-ия парламент до оставката на неговия председател Димитър Главчев. Днес народни представители от \"БСП за България\" (69 подписа) и ДПС (19 подписа) внесоха искане за предсрочното му освобождаване. Мотивът - превишавал правомощията си, като  изгонил от пленарното заседание в сряда лидера на БСП Корнелия Нинова и социалиста Антон Кутевq без да има причини за подобно наказание. Депутатите от левицата ще участват само в три заседания на 44-ия парламент - за гласуване на оставката на Димитър Главчев, за обсъждане и гласуване на вота на недоверие, който още не е внесен, както и за приемането на второ четене на националния бюджет. Народните представители обаче ще участват в заседанията на комисиите, но и ще бъдат командировани и по избирателните си райони, за да обсъждат с хората най-важните за тях въпроси. Такова решение е било взето на заседание на парламентарната група на \"БСП за България\" тази сутрин, когато бе  направен опит за провал на кворума . \"БСП за България\" има 80 народни представители и техният отказ за участие в заседанията не пречи за събиране на кворум за провеждането им, за което са нужни 121 регистрирани депутати в зала. Без левицата биха могли да минат евентуалните промени в конституцията, свързани с приватизацията, тъй като за тях са нужни 160 депутатски гласа. \"Ще си платим глобите\", обяви Нинова при изявление в кулоарите на Народното събрание, на което присъстваха почти всички червени депутати. Колкото и неизвинени отсъствия да имат, депутатите запазват една трета от заплатата си, която в момента започва от 3243 лева. Те обаче не губят привилегиите си за част от безотчетни пари за представителни разходи и за командировъчни, както и надбавките за участия в комисии, ако ходят на заседанията им. \"Управляващите създават напрежение преди европредседателството и минират националното съгласие по тези теми\", каза още Нинова. Тя съобщи, че изгонването ѝ е попречило на председателя на комисията по европейските въпроси в парламента Кристиан Вигенин да внесе проект за общо решение за приоритетите на европредседателството. БСП е инициирала \"среща с всички посланици\", на която да обясни как в България се нарушават принципите на правовата държава.", "date": "2017.11.16", "title": "Депутатите от БСП няма да участват в заседанията на парламента до оставката на Главчев"}
{"url": "http://www.dnevnik.bg/politika/2017/11/16/3079177_radev_pravosudieto_shte_e_uspeshno_ako_politicite_se/", "text": "Ще имаме успехи в правосъдната система, когато нашите политици започнат да се отчитат пред своите съграждани, а не пред Брюксел\", заяви президентът Румен Радев, цитиран от агенция \"Фокус\", при посещение във Военната академия \"Г. С. Раковски\". Държавният глава определи  оповестения вчера мониторингов доклад на ЕК  като витиеват, което според него позволява и коментарите за него да бъдат противоречиви. \"Аз мисля, че българите отдавна не разчитат на тези доклади, защото те изместват отговорността – вместо пред българските граждани с тези доклади българските политици все повече се отчитат пред Брюксел\", е мнението на президента. Според него най-важно е българите да бъдат убедени в ефективността на правосъдната система, че има реална борба с корупцията и с несправедливостта. Според него в доклада е за отбелязване липсата на нови препоръки към страната, но също така няма сериозен напредък по препоръките до момента. В коментар за идеята на ГЕРБ за отпадане на давността за разследване на престъпления, свързани с приватизацията, Румен Радев заяви, че \"докато гледаме кой какво е правил в миналото, в момента продължават да текат крупни обществени поръчки\". Той посочи, че приветства да се направи преглед на миналото, но \"много по-важно е да се фокусираме върху настоящето и бъдещето\". Попитан за тезата на министъра на отбраната Красимир Каракачанов, че са необходими повече патрули за охраната на границата и участието на армията там трябва да е по-голямо, Радев каза, че е важно да се отговори ясно дали вложеното до момента в оградата по границата изпълнява предназначението си. На въпрос гледал ли е филма на депутата от БСП Елена Йончева за оградата, той отговори, че все още не е, но ще го гледа.", "date": "2017.11.16", "title": "Радев: Правосъдието ще е успешно, ако политиците се отчитат пред гражданите, не пред Брюксел"}
{"url": "http://www.dnevnik.bg/bulgaria/2017/11/16/3079178_lozan_panov_monitoringut_ne_postiga_rezultati_u_nas_no/", "text": "Докладът на Брюксел не може да промени реалността и правосъдната система в България. Той е по-скоро политически, отколкото технически. Той е стъпка към бъдещо премахване на мониторинга, но не защото са изпълнени дадените препоръки, а защото с този механизъм не могат да бъдат постигнати резултати. Това беше част от коментара на председателя на Върховния касационен съд (ВКС) Лозан Панов по повод изводите от  11-я мониторингов доклад за България , който беше публикуван в сряда. Според него механизмът на Европейската комисия, по който страната е в мониторинг от влизането й в Европейския съюз, не постига резултати у нас. \"Докладът, колкото и да е направен по начин, който да постигне някакво спокойствие за председателството на България, очевидно е, че този механизъм не постига резултати. Мониторингът е с цел да се отстранят дефицитите в правосъдие и вътрешен ред, но 10 години по-късно няма резултат\", коментира Панов преди заседанието на съвета. Според Панов мониторингът не трябва да бъде премахнат, защото у нас гражданите вярват повече на европейските институции, отколкото на българските. \"Свалянето на мониторинга ще има обратен ефект не толкова за България, колкото за самите европейски институции – защото евроскептицизмът, който се проявява в много държави, може да се прояви и тук\", смята още председателят на ВКС. \"Докладът не може да промени реалността. Нееднозначните послания в доклада аз не мога да ги споделя – от една страна, казваме, че има проблем, от друга страна, ги прикриваме тези проблеми В продължение на 10 години дипломатичният език, с който се казват проблемите, очевидно се разбира погрешно от адресатите. Смятам, че България не е изпълнила препоръките и необходимите критерии за нормална правова среда в нашата страна и има много дълъг път, който да бъде извървян\", заяви още Панов.", "date": "2017.11.16", "title": "Лозан Панов: Мониторингът не постига резултати у нас, но не трябва да отпада"}
{"url": "http://www.dnevnik.bg/zelen/2017/11/16/3078863_nov_indeks_pokazva_zamursiavaneto_na_vuzduha_v_realno/", "text": "Нов  онлайн индекс  показва в реално време какво е замърсяването на въздуха в различни точки и региони на Европа. Няма обаче актуални данни за България и още няколко страни, тъй като страната все още не отчита актуалните си измервания на замърсяването пред Европейската агенция за околна среда, научи \"Дневник\". Индексът, който дава на европейските граждани лесен достъп до важна за тях информация, беше активиран и огласен днес от  Европейската агенция по околна среда (ЕАОС)  и Европейската комисия по време на форум за чист въздух в Париж. Актуалното състояние на въздуха е визуализирано върху  интерактивна карта,   чрез която всеки ползвател лесно може да провери дали има, колко е сериозно и на какво се дължи замърсяването в определен град или регион, да го сравни с близки до него места, както и съседни или по-далечни европейски държави. Актуалното състояние на въздуха, отразено на картата, се базира на измервания от над 2000 местни станции за мониторинг на качеството на въздуха в цяла Европа. Индексът показва ситуацията на местно ниво, основана на пет основни замърсителя, които вредят на здравето на хората и околната среда: прах или известните като фини прахови частици (PM2.5 и PM10), приземен озон (О3), азот (NO2) и серен диоксид (SO2). Потребителите могат да увеличават или да потърсят конкретен град или регион в Европа, за да проверят общото качество на въздуха и измерванията по основен замърсител. Механизмът показва оценка за всяка мониторингова станция, маркирана с цветна точка на картата, съответстваща на най-лошия рейтинг за който и да било от петте замърсителя. Индексът е придружен с отделни информационни карти за страните, които предоставят актуализирана информация за качеството на въздуха за държавите - членки на Европейския съюз. България не дава актуални данни За България обаче няма данни и на картата страната е в сиво, защото все още не може да се проверява и сравнява какво е състоянието на въздуха. Причината е, че България е сред държавите, които все още не предоставят актуални измервания на замърсяването, обясниха пред \"Дневник\" от агенцията в сряда. Индексът се базира на актуалното качество на въздуха, докладвано от държавите - членки на Европейския съюз. Страните ги подават към Европейската агенция по околна среда. \"Не всички страни съобщават тази информация на агенцията, но всички те се стремят да направят това в бъдеще. Агенцията предлага съдействие на държавите, за да предоставят тези данни\", пишат в отговора си от пресцентъра на ЕАОС, които предоставят същите тези данни и анализи на Европейската комисия. Следните държави членки не отчитат данни: България, Кипър, Естония, Гърция, Исландия, Италия, Румъния и Турция. Замърсяването на въздуха е най-сериозният риск за здравето на хората и за околната среда в Европа и новият индекс за качеството на въздуха ще предостави на европейските граждани начин да са информирани за излагането си на опасни нива замърсяване както на местно равнище, така и в целия ЕС. Достъп до информация за замърсяването на въздуха \"Тази информация трябва да е достъпна за всички. Това е важна основа за диалог и решения, които са необходими за опазване на здравето на хората, особено в градовете\", заяви Ханс Брунинкс, изпълнителен директор на ЕАОС, представяйки днес Индекса по време на форума, организиран от Европейската комисия във френската столица. Кармену Вела, комисар на ЕС по въпросите на околната среда, морското дело и рибарството също коментира инициативата: \"Замърсяването на въздуха е невидимият убиец. Затова индексът на качеството на въздуха е необходим, за да информира европейските граждани за състоянието на въздуха, който дишат в своя квартал\". Вела подчерта, че ЕС работи съвместно с градовете, регионите, страните и индустрията, за да се справи с източниците на това замърсяване, а \"те са микс от фабриките, домакинствата, селско стопанство, източникът не е само транспорта.\" ЕАОС също така публикува актуализирани т.нар. fact sheets с данни за отделните страни, които предоставят годишно обобщение на замърсяването на въздуха и неговото въздействие Предоставяйки по-подробна информация на ниво държава за емисиите на замърсителите на въздуха и качеството на въздуха, те допълват годишния доклад на ЕАОС за качеството на въздуха в Европа през 2017 г., публикуван през октомври. Последният годишен доклад на ЕАОС за качеството на въздуха показва, че повечето хора, живеещи в европейските градове, все още са изложени на нива на замърсяване на въздуха, считани за вредни за здравето от Световната здравна организация. Най-вредният замърсител, фините прахови частици (PM2.5), причини преждевременната смърт на около 400 000 европейци през 2014 г. Според доклада замърсяването на въздуха има и значителни икономически въздействия, увеличавайки медицинските разходи, намалявайки продуктивността на служителите и увреждайки почвата, културите, горите, езерата и реките. Пътният транспорт, селското стопанство, електроцентралите, промишлеността и домакинствата са най-големите източници на замърсяване на въздуха в Европа.", "date": "2017.11.16", "title": "Нов индекс показва замърсяването на въздуха в реално време в Европа, но няма данни за България"}
{"url": "http://www.dnevnik.bg/sport/2017/11/16/3079195_uchastieto_na_rusiia_v_olimpiiskite_igri_ostava_pod/", "text": "Руската антидопингова агенция (RUSADA) остава с отнет лиценз, обяви Световната антидопингова агенция (WADA). В становището се посочва, че тя все още не отговаря на изискванията. Това поставя Русия под угрозата да пропусне зимните олимпийски игри в Пьончан 2018. Руската антидопингова агенция е с отнет лиценз от 2015 г., когато бяха представени доказателства за държавна политика в прикриването на употреба на допинг сред руските спортисти. Публикуването на доклада \"Макларън\" на WADA доведе до недопускането на част от руските състезатели в летните олимпийски игри в Рио де Жанейро. Сега в Сеул ръководството на световната антидопингова агенция обяви, че Русия все още не е изпълнила ключови изисквания. Критериите не покриват още Кувейт, Екваториална Гвинея и Мавриций. \"Решението на WADA да остави руската антидопингова агенция без лиценз не дава директен отговор дали Русия ще може да участва в игрите. Това е чувствителна тема и очакваме МОК\", каза говорителят на организационния комитет на Пьончан 2018 Нанси Парк, цитирана от \"Ройтерс\". Наскоро  Кремъл обяви, че евентуално недопускане на Русия до зимните олимпийски игри ще е голям удар по  олимпийското движение . Въпреки разкритията в доклада \"Макларън\" и силния международен натиск, през 2016 г. МОК отказа да наложи пълна забрана за руските спортисти на игрите в Рио.", "date": "2017.11.16", "title": "Участието на Русия в олимпийските игри остава под въпрос след нова критика от WADA"}
{"url": "http://www.dnevnik.bg/biznes/2017/11/16/3079175_razhodi_za_bitovi_smetki_narastvat_s_nad_20_za_godina/", "text": "За година разходите на българските семейства за ток, парно, вода и поддръжка на дома нарастват с над 20%, за транспорт и съобщения се плащат със 17.6% повече, за храна, безалкохолни напитки, алкохол и цигари - с малко над 7 на сто повече. Това сочат резултатите от изследването на домакинските бюджети на Националния статистически институт за третото тримесечие. Разходите за здравеопазване се увеличават с 3.1%, а за свободно време, културни занимания и образование - със 7.7%. Общият разход средно на член на домакинство през третото тримесечие на 2017 г. е 1 382 лв. и се увеличава с 13% спрямо година по-рано. Най-голям дял имат разходите за храна (30.1%), жилище (17.7%), данъци и социални осигуровки (12.0%) и транспорт и съобщения (11.2%). Общият доход средно на човек в едно домакинство за тримесечието е 1431 лв., с 9.4% по-висок от същото тримесечие на 2016 г. В семейните бюджети най-много пари влизат от заплата - 54.4%, следвани от доходите от пенсии (25.9%). Доходите от самостоятелна заетост са едва 7.7%, а доходите от социални обезщетения и помощи - 3.1%. Най-бързо расте доходът от самостоятелна заетост - с 29.9%, доходът от заплата нараства средно с 10 на сто. Доходите от пенсии и от социални помощи остават без промяна спрямо миналата година.", "date": "2017.11.16", "title": "Разходи за битови сметки нарастват с над 20% за година"}
{"url": "http://www.dnevnik.bg/biznes/2017/11/16/3079210_s_4_novi_marshruta_i_po-chesti_poleti_po_stari_uiz_er/", "text": "Унгарският нискобюджетен превозвач \"Уиз ер\" (Wizz air) очаква да увеличи броя на превозените пътници от България през идната година с 30%. За последните десет месеца той е нараснал с 43%. Нова година - нови пътници Компанията от края на март 2018 г. пуска 4 нови маршрута (с което маршрутите от България се увеличават на 32) - всеки ден до Атина и по два пъти седмично до Ница, Лисабон и Малага. В допълнение увеличава броя на седмичните полети по осем от съществуващите вече маршрути. До Барселона, Айндховен, Рим и Тел Авив вече ще се лети по 7 пъти седмично, до Копенхаген, Брюксел и Ларнака - пет пъти, а до лондонското летище \"Лутън\" - 19 пъти. Засега компанията не планира да започне полети между София и Бургас, след като неотдавна възстанови тези до Варна след прекъсване от няколко години. В допълнение вчера от превозвача обявиха, че са поръчали 146 самолета на \"Ербъс\" по време на авиоизложението в Дубай. Самолетите ще бъдат доставени до 2025 г. поетапно и са на обща стойност 17 млрд. долара. В момента в България са базирани седем самолета на компанията, като четири от тях са съвсем нови. \"Когато флотилията бъде доставена, България също може да очаква още добри новини\", обяви пред журналисти Габор Васархели, мениджър \"Корпоративни комуникации\". По данни на самата авиокомпания в момента тя има дял от 32.3% от пазара в България, следвана от прекия си конкурент \"Райънер\" с 18.2%. \"Това означава, че всеки трети българин, който напуска България със самолет, ползва услугите на \"Уиз ер\", посочи Васархели. Той обяви, че британският пазар е най-важният за компанията, това е и причината Лондон да е първата западноевропейска база на превозвача. В същото време компанията закри полетите по три дестинации от София до няколко британски града заради слабия интерес. В очакване на съдебно решение \"Уиз ер\" очаква решението на административния съд, пред който обжалва позиция на Главната въздухоплавателна администрация (ГВА). Тя одобри решението на столичното летище от началото на 2017 г. да се изравнят таксите за обслужване на самолети от двата терминала. Факт е обаче, че Терминал 1 е малък и без модерно оборудване, а Терминал 2 предоставя по-модерни услуги. При взимането на това решение \"Уиз ер\" реши, че ще остане на стария терминал, защото не можеше да премести всички свои полети на новия. От компанията обаче възразиха пред ГВА, че така се нарушават принципите на конкуренцията - различни по качество услуги да се предлагат на една и съща цена. На новия терминал полетите си премести прекият конкурент \"Райънер\". По оценки на унгарския превозвач от това летището губи по 8-10 млн. лв. годишно. Сега се чака решението на административния съд, каза Васархели. Той обаче обяви, че ако резултатът е същият, компанията обмисля да сезира и европейските институции.", "date": "2017.11.16", "title": "С 4 нови маршрута и по-чести полети по стари \"Уиз ер\" очаква 30% ръст на пътниците от България"}
{"url": "http://www.dnevnik.bg/photos/2017/11/16/3079162_fotogaleriia_muzei_na_bibliiata_otvaria_vrati_vuv/", "text": "Най-продаваната и най-спорната книга в света скоро ще има свой музей във Вашингтон. Музеят на Библията ще бъде открит на 17 ноември 2017 г. в столицата на САЩ Вашингтон, съобщи \"Ройтерс\". Музеят е на стойност 509 млн. долара и заема площ 430 000 квадратни метра. Намира се само на три пресечки от Капитолия. Музеят на Библията ще бъде един от най-технологично развитите музеи в света.", "date": "2017.11.16", "title": "Фотогалерия: Музей на Библията отваря врати във Вашингтон"}
{"url": "http://www.dnevnik.bg/video/2017/11/16/3079125_video_trump_otpi_dve_glutki_voda_i_razvulnuva/", "text": "Президентът на САЩ Доналд Тръмп излезе пред телевизионните камери, за да обобщи резултатите от  обиколката си из Азия , но паузата, която той направи, за да се освежи, отклони вниманието от основното послание.  Ден след края на 12-дневната си визита в редица азиатски страни държавният глава направи над 20-минутно телевизионно обръщение на живо. По средата на изявлението си, докато говореше високо пред медиите, Тръмп обаче спря, за да отпие глътка вода. След като той първоначално не видя вода на подиума си, репортерите му посочиха бутилка, поставена на маса вдясно от него. Президентът посегна към бутилката и отпи.  Това простичко действие предизвика вълна от коментари в социалните мрежи. Припомнен бе случаят от 2013 година, когато сенатор Марко Рубио по време на телевизионно обръщение неловко отпи вода. В предизборната си кампания миналата година Тръмп осмя Рубио, тогава негов опонент, като опита да го имитира, разля малко вода около себе си и хвърли бутилката встрани (вижте видеото в края на текста).  Рубио днес си върна с ироничен съвет към Тръмп. \"Прилично. Трябва обаче да работи по формата си. Трябва да се направи с едно движение, без очите да изпускат камерата. Все пак не е зле като за пръв път\", написа сенаторът в \"Туитър\". Други потребители на социалните медии отбелязаха иронията, че Тръмп е избрал вносна напитка - от марката \"Фуджи уотър\" - по време на реч, в която сред основните теми е обещанието да намали търговския дефицит на САЩ с други страни. Тръмп отпи още една глътка преди края на изявлението си и напусна, без да отговаря на въпроси на репортерите. ", "date": "2017.11.16", "title": null}
{"url": "http://www.dnevnik.bg/bulgaria/2017/11/16/3079246_promeni_predvijdat_oblekchena_procedura_pri/", "text": "Облекчаване на процедурата при международното осиновяване и издаването на разрешения за посредничество при международни осиновявания предлага Министерството на правосъдието с промяна в две наредби. В изпълнение на мерките на правителството след заръката на премиера Бойко Борисов  за административна реформа  и  облекчаването на бюрократичните режими  днес на сайта на ведомството и на сайта за обществени консултации strategy.bg бяха публикувани за обществено обсъждане изменения и допълнения в Наредбата за условията и реда за водене на регистрите при международно осиновяване и даване на съгласие от министъра на правосъдието и Наредбата за условията и реда за издаване и отнемане на разрешение за посредничество при международно осиновяване и за осъществяване и прекратяване на дейността на акредитираните организации. Измененията предвиждат да както и отпадането на задължението за юридически лица с нестопанска цел да представят копие от учредителни актове или устави и удостоверения, че са регистрирани като администратори на лични данни за издаване на разрешение за посредничество при международно осиновяване. Данните за брака ще се основават на изготвения социален доклад от дирекция \"Социално подпомагане\" по постоянния адрес на осиновяващите, а необходимата информация за организациите - кандидати за посредници, ще се набавя по служебен път от регистъра на администраторите за лични данни. Във връзка с определяне на най-подходящия осиновител за децата с местопребиваване в България се променя съдържанието на декларацията за потвърждение на проекта за осиновяване, която кандидатите са длъжни да подават всяка година. Предвижда се тя да съдържа и на членовете на неговото семейство, както и характеристики на детето, което той желае да осинови, в съответствие с разрешението за осиновяване. С цел по-ефективна защита правата и интересите на осиновените деца изрично се предвижда още задължение за акредитираната организация да предоставя всяка получена информация относно затруднена адаптация и предприети действия за закрила на осиновено дете и след изтичане на двегодишния период за наблюдение след осиновяването.", "date": "2017.11.16", "title": "Промени предвиждат облекчена процедура при международното осиновяване"}
{"url": "http://www.dnevnik.bg/sport/2017/11/16/3079257_bivshi_shefove_na_fifa_poluchili_15_mln_dolara_podkup/", "text": "Бивши представители на изпълнителния комитет на ФИФА са получили 15 млн. долара подкуп покрай сделки за телевизионни права, съобщава \"Ройтерс\", като се позовава на информация от започналия в Ню Йорк съдебен процес за корупция в международната футболна федерация. Парите са били осигурени от мексиканската Grupo Televisa и бразилската Globo, които искали да си осигурят правата за излъчване на световните първенства през 2026 и 2030 г. Бившият директор на компанията за спортен маркетинг Torneos y Competencias Алехандро Бурсако е свидетелствал пред федералния съд в Бруклин. Той разкрил детайли за това, че Televisa, Globo, а също и Fox Sports са били замесени в корупционни сделки. При първото си появяване пред съда Бурсако посочи, че неговата компания заедно с Televisa и Globo са платили подкуп на Хулио Умберто Грондона - бивш член на изпълнителния комитет на ФИФА,  който почина през 2014 г . От Fox Sports отрекоха да са замесени, като посочиха, че е имало партньорство между Torneos y Competencias и Fox Pan American Sports, в което обаче мажоритарен собственик била частна компания. Затова и Fox Sports нямали оперативен контрол върху съдружието с Torneos y Competencias. ФИФА изпадна в най-тежката криза в историята си, след като през май 2015 г. бяха извършени арести на няколко високопоставени членове на международната федерация и последваха обвинения в корупция и пране на пари. Това доведе до свалянето от власт на дългогодишния президент Сеп Блатер, който беше сменен от Джани Инфантино.", "date": "2017.11.16", "title": "Бивши шефове на ФИФА получили 15 млн. долара подкуп за сделки за телевизионни права"}
{"url": "http://www.dnevnik.bg/bulgaria/2017/11/16/3079277_kmetut_na_simitli_obiavi_che_v_rudnik_oranovo_se/", "text": "В рудник \"Ораново\" се извършват незаконни дейности, които застрашават не само миньорите, но и живеещите наоколо, обяви кметът на община Симитли Апостол Апостолов, цитиран от БНР. Той свика пресконференция заради поредния инцидент в мината, довел до смъртта на работник. ", "date": "2017.11.16", "title": "Кметът на Симитли обяви, че в рудник \"Ораново\" се извършват незаконни дейности"}
{"url": "http://www.dnevnik.bg/kultura/2017/11/16/3079269_sliapata_vaisha_otkriva_festivala_za_bulgarsko_kino/", "text": "Късометражният анимационен филм на Теодор Ушев \"Сляпата Вайша\" открива фестивала за българско кино BulDoc тази вечер в берлинското кино Moviemento. Извън присъствието на филма, базиран по разказа на Георги Господинов и номиниран за \"Оскар\" в категорията за най-добър късометражен анимационен филм, селекцията е насочена към българското документално кино. Вечерта продължава с друг филм, който изследва темата за начина, по който гледаме и възприемаме настоящето – рядко показваният  , който разказва 18-годишния незрящ Денис. Филмът на Борислав Коев изследва не само трудностите в живота му, но и как той се бори мечтата си да стане скулптор. Програмата продължава с   (17 ноември от 19 ч.) на Мария Николова, в който популярният театрален актьор Леонид Йовчев издирва излезлия през 1979 г. първи брой на комикс списанието. Филмът също така изследва влиянието на изданието върху младите във времето на социализма. Сред най-очакваните филми в селекцията е  на Тонислав Христов (18 ноември от 19 ч.), който тази година постигна международен успех и отбеляза едва второто участие на пълнометражен български филм на \"Сънданс\", най-големия световен фестивал за независимо кино. Филмът, отчасти отразяващ реални събития и отчасти пресъздадени, е посветен на кметските избори в опустялото село Голям Дервент на българско-турската граница. От 21 ч. същата вечер започва поредица от български късометражни филми. В неделя от 19 ч. ще бъде представен   на Георги Стоев–Джеки, поредният му филм с Георги Пенков–Джони и Христо Илиев–Чарли. В центъра на историята е Гената, някога вокалист на легендарната за Царево рок група Non-Stop, след това години наред пътувал по кораби и сега директор на местното пристанище. Програмата завършва с  на живеещата в Швейцария Албена Михайлова (неделя от 19 ч.). Филмът е плод на осемгодишна работа и разказва за семейна трагедия, случила се малко преди нейно посещение в Пловдив за Коледа. Всички прожекции са в  в \"Кройцберг\" с изключение на \"Добро утро, капитане\", който ще бъде представен в пространството на германското издателство за българска литература  Всички филми са с английски субтитри. На 20 ноември в OstPost ще бъде представено германското издание на стихосбирката \"Лапидариум\" от 1992 г. на Георги Господинов. Инициативата е на издателство eta Verlag, което вече преведе и разпространи стихосбирки на Иван Ланджев и Емануил А. Видински. На 29 ноември в The Building \"Георги Петров квартет\" ще представи музика, вдъхновена от романа на Господинов \"Физика на тъгата\".", "date": "2017.11.16", "title": "\"Сляпата Вайша\" открива фестивала за българско кино BulDoc в Берлин"}
{"url": "http://www.dnevnik.bg/skorost/2017/11/16/3079163_folksvagen_shte_investira_nad_10_mlrd_evro_v/", "text": "Фолксваген\" и неговите партньори в Китай ще инвестират над 10 млрд. евро в разработването на електрически автомобили и коли, използващи алтернативни горива, съобщи агенция \"Блумбърг\". До 2025 година плановете на концерна са да представи 40 произведени в страната модела. Прeз първата половина на следващата година тръгва сглобяването на електрически автомобили съвместно с държавната китайска компания Anhui Jianghuai Automobile Group. През септември  от \"Фолксваген груп\" обявиха , че неговите 12 марки ще инвестират 20 млрд. евро в електромобили. Идеята е всеки от над 300-те модела на \"Ауди\", \"Сеат\", \"Шкода\", \"Фолксваген\", \"Бентли\", \"Ламборгини\" и т.н. да има своя версия на ток. Плановете са концернът да продава по 400 000 електромобила на година през 2020 година и 1.5 милиона пет години по-късно. Миналата седмица \"Форд\" и техният китайски партньор Anhui Zotye Automobile Co обявиха инвестиции в разработките на коли на ток в размер на 753 милиона долара. През септември  китайското ръководство обяви  задължителни квоти за електромобили в продажбите на всички марки, работещи на местния пазар. Те трябва да са 10% през 2019 година и 12 на сто през 2020-а. Според прогноза на \"Блумбърг ню енерджи файнанс\" след около 25 години в световен мащаб продажбите на коли на ток ще са по-големи от тези, задвижвани с двигател с вътрешно горене. Това ще стане факт основно благодарение на поевтиняването на батериите.", "date": "2017.11.16", "title": "\"Фолксваген\" ще инвестира над 10 млрд. евро в електромобили в Китай"}
{"url": "http://www.dnevnik.bg/biznes/2017/11/16/3079280_spadut_na_lihvite_po_depozitite_prikljuchi_obiavi/", "text": "Спадът на лихвите по депозитите вече приключи, а кредитирането вече не зависи толкова от лихвите. Това коментира пред журналисти Петър Андронов, председател на управителния съвет на Асоциацията на банките в България (АББ) и главен изпълнителен директор на ОББ/Сибанк, цитиран от  \"Капитал daily\" . По оценки на банковата асоциация се забавя и растежът на спестяванията – до 5.9% към края на септември тази година спрямо 6.6% през 2016 г., но ниските лихвени проценти не са предпоставка за намаляване на спестяванията в банковата система. Общият обем на спестяванията е 70.9 млрд. лв., като тези на домакинствата са 46.41 млрд. лв. От лятото на 2016 г. непрекъснато продължава да се повишава и кредитирането, като към септември тази година то е нараснало с 3.6% на годишна база, изключвайки ефекта от ръста на правителствената програма за саниране (с него повишението е 4.1%). Прогнозата за кредитния ръст при домакинствата е за 3.4% за 2018 г. и 5.1% за 2019 г. Андронов каза още, че развитието на икономиката влияе в по-голяма степен върху кредитирането, а не толкова лихвените нива. За сравнение посочи, че преди световната финансова криза лихвите по кредити са били на нива около 8-9%, а темпът на растеж е бил по-висок от сегашния, докато сега лихвите са средно около 3-4%. Банкерите отново предупредиха, че лихвите по кредити в даден момент ще започнат да се покачват, тъй като както икономиката, така и лихвите се движат в цикъл. Това се очаква да се види до 1-2 години. Оценката на банкера е, че ръстът на заплатите е несъразмерен на този на икономиката, което е сигнал за \"нагряване\" на икономиката. Годишният ръст на средната брутна заплата към края на третото тримесечие на 2017 г. е 10.2%, докато растежът на БВП през третото тримесечие е 3.9%. Тенденцията за ръст на заплатите е положителна частично, докато подпомага догонването на доходите в ЕС, но това не е устойчиво в дългосрочен план, ако не е подкрепено с такъв растеж на производителността, обясни още Петър Андронов.", "date": "2017.11.16", "title": "Спадът на лихвите по депозитите приключи, обяви банкер"}
{"url": "http://www.dnevnik.bg/bulgaria/2017/11/16/3079320_dokladut_e_obektiven_vajno_e_che_poluchihme_po-visoka/", "text": "Докладът си е обективен. От май насам имаме напредък и до края на 2018 година ще сме извършили всичко, което ЕК твърди. С тези думи премиерът Бойко Борисов коментира  излезлият вчера  11-я анализ на Европейската комисия по механизма за сътрудничество и подкрепа, по който България е в мониторинг от влизането си в Европейския съюз. Той подчерта, че е важно, че България е получила по-висока оценка от Румъния. Коментирайки  напускането на парламента от БСП , премиерът посочи, че историята се повтаря, тъй като преди две години ГЕРБ били излезли от парламента, докато БСП и ДПС са били управляващи. Тогава обаче народните представители от партията на Борисов се върнали след три дни, припомни той. Според министър-председателя опозицията използва всякакви похвати, за да създава напрежение. Борисов обаче изрази съжаление, че  председателят на парламента Димитър Главчев си е изпуснал нервите вчера , което доведе до напускането на депутатите от БСП. Той обаче уточни, че при толкова обиди и лъжи е нормално човек да се изнерви. \"Аз затова избягвам да ходя в парламента, защото не издържам на обиди и лъжи. Помня много, знам много, имам остър език и ще направим беля\", поясни премиерът. Бойко Борисов призова опозиционните партии в няколкото месеца, докато е европредседателството, да не \"изваждат всички кирливи ризи\". \"Всяка държава ги има, но когато целият свят ще гледа Българи, ние точно тогава да ги развяваме...\", допълни премиерът. Според него БСП не искат да има силно европредседателство. \"Ясно е, че в такава обстановка трудно се работи. Ще се опитаме да постигнем целите си и за кохезията, и за Западните Балкани, киберсигурността\", каза още премиерът. ГЕРБ ще подкрепят закона за КТБ на ДПС В отговор на въпрос Борисов посочи, че от ГЕРБ ще подкрепят подготвяният от ДПС  законопроект за банковата несъстоятелност, свързан с КТБ . \"Щом предполагат, че със закон ще излезе истината, разбира се, че ще го подкрепим. Иначе ще излезе, че имаме нещо общо с този грабеж. Предлагам всички обединени да стигнем до истината\", поясни той. По повод филма на Елена Йончева за границата Борисов каза, че ще възложи на Гранична полиция да съберат в един филм всички успешни операции срещу мигрантите и да подготвят данни за миграционния натиск. Отпадането на давността не било насочено срещу хора и фирми По повод  предложението да отпадне давността за престъпления при приватизационните сделки  премиерът подчерта, че то не е насочено срещу фирмите и хората, а срещу длъжностните лица. Според Борисов така могат и да се търсят пари, които още не са изплатени по стари сделки. Той уточни, че няма против да се проверяват всички сделки.", "date": "2017.11.16", "title": "Докладът е обективен, важно е, че получихме по-висока оценка от Румъния, смята Борисов"}
{"url": "http://www.dnevnik.bg/biznes/2017/11/16/3079309_bul_vitosha_v_sofiia_padna_nadolu_v_klasaciiata_za/", "text": "Столичният бул. \"Витоша\" пада с едно място в световната класация на най-скъпите търговски улици. Той вече е на 51 място при 50-а позиция година по-рано. Това показва 29-то издание на доклада Main Streets Across The World на глобалната консултантска компания Cushman & Wakefield. Средният месечен наем на софийския булевард остава без промяна – 46 евро/кв.м. Данните в доклада включват 451 търговски улици в света. Интерес към наем на площи на бул. \"Витоша\" проявяват марки в средния и достъпния ценови сегмент, ориентирани основно към ежедневната мода, посочват от компанията \"Фортън\", която е партньор на Cushman & Wakefield в България. В синхрон с тенденцията за здравословен начин на живот през последните години видимо се разрастват и търговците в категорията \"Здраве & красота\".  \"Редом с този интерес превръщането на бул. \"Витоша\" в популярна пешеходна зона и високият трафик от хора правят търговската улица предпочитано място и за отваряне на кафенета, ресторанти и барове\", коментира Иван Граматиков, мениджър \"Търговски площи\" във Forton Cushman & Wakefield. Неговата прогноза е засиленото търсене да доведе и до лек ръст на наемните нива по бул. \"Витоша\" през следващите месеци. Лондон заема челна позиция Нарастващите наемни цени превърнаха New Bond Street в Лондон в най-скъпата търговска улица в Европа. Британската локация измества от тази позиция Avenue des Champs Élysée в Париж.  В глобален план New Bond Street се изкачва до трета позиция с 1350 евро/кв.м месечен наем, като затвърждава позициите на британската столица като първокласна търговска локация. Първото и второто място за поредна година остават непроменени и се заемат съответно от горната част на 5th Avenue в Ню Йорк с 2355 евро/кв.м месечно и Causeway Bay в Хонконг с 2140 евро/кв.м. На четвърта позиция е Via Montenapoleone в Милано с 12.5% ръст на наемите и средни нива от 1 125 евро/кв.м на месец, докато Avenue des Champs Élysée в Париж изостава до пето място в класацията, макар и средният наем да остава непроменен на ниво от 1105 евро/кв.м месечно. Наемите спадат, но пазарът остава динамичен Според автора на глобалния доклад Дарън Йейтс, независимо че редица търговски улици в света регистрират спад на наемните нива, пазарът остава динамичен в отговор на световните технологични и демографски тенденции. Водещите локации продължават да са във фокуса на глобалните брандове, които търсят възможности да създадат нови и вълнуващи преживявания за потребителите. По-иновативните сред тях съчетават онлайн с физическото пазаруване в стремежа си да предложат по-цялостно преживяване и в резултат от това локацията продължава да е от съществено значение за тях, обобщи Дарън Йейтс. В европейски план въпреки първоначалното стъписване от Brexit търговските локации в Лондон остават сред най-желаните от големите модни марки. В подкрепа на това наемните нива на New Bond Street са нараснали с 37.5% за година. На другия полюс е Париж, където политическата несигурност доведе до временен спад на интереса от страна на търговците. В Италия наемните нива като цяло се задържат без промяна. Търсените търговски улици в главни градове като Милано, Торино и Флоренция обаче отбелязват ръст благодарение на популярността си като модни и туристически локации. ", "date": "2017.11.16", "title": "Бул. \"Витоша\" в София падна надолу в класацията за най-скъпите търговски улици"}
{"url": "http://www.dnevnik.bg/zdrave/2017/11/16/3079241_szo_bulgariia_ima_napreduk_v_zdraveopazvaneto_no/", "text": "За 15 години здравният статус на българите търпи големи промени. Има отчетливо подобрение в статистиката за смъртност на новородени и смъртност при инциденти, както и повишаване на средната продължителност на живота на населението, обаче сериозните рискови фактори за всякакви хронични и злокачествени болести като тютюнопушенето, затлъстяването, лошото хранене и застоялия начин на живот продължават да обхващат голяма част от хората и да застрашават здравето им. Това е изводът от нов подробен доклад на Световната здравна организация, изготвен за България. Организацията сравнява официалната здравна статистика за страната от 2000 г. с тази за 2014 г. и 2015 г. и извежда тенденциите. Докладът беше представен в Министерството на здравеопазването днес от представители на българския офис на СЗО и националните здравни служби. Според данните  , което е един от най-съществените показатели за ефективността на всяка здравна система, е намаляла почти наполовина за изследвания период. Друга добра новина е, че   за последното десетилетие, достигайки 71.4 години при мъжете и 78.7 години за жените. Въпреки това то все още е под средното за Европа и ЕС, което надхвърля 80 години. По думите на държавния главен здравен инспектор д-р Ангел Кунчев по-важният показател обаче е колко време от живота човек е   и той също е сравнително добър за страната ни - 63.8 години за мъжете и 69.2 г. за жените, или  . За сравнение - за Западна Европа този показател е 68.1 години. България обаче продължава да е   сред населението през 2014 г. Консумацията на алкохол пък се е увеличила с 24% за изследвания период. Хората с наднормено тегло също вече са повече - близо една трета от населението (59.1%). Отчита се ръст на затлъстяването, каквато е и тенденцията за целия свят, но заедно с това се увеличава заболеваемостта от онкологични болести, а тази от  , макар и да намалява, е все още значително по-висока (1.5 пъти) от стойността за Западна Европа и е все още   в страната, отбелязаха специалистите. Освен всичко друго българите демонстрират  . Индексът за удовлетвореност на жителите на България е 4.4 от 10 възможни точки. \"Основният извод е, че всеки управляващ, всеки правещ политики в областта на здравеопазването трябва да бъде наясно, че в центъра на здравето не е лечението на болести, а е тяхното предотвратяване. Наливането на пари само в болници, само в лекарства, само в нова техника е необходимо, но не е достатъчно условие и не може да реши здравните проблеми на една нация. Нещата са много ясни и навързани - тютюнопушене, алкохол, наднормено тегло, обездвижване, стрес. Резултатът е тази продължителност на живота, която е все още значително по-ниска от средната в Западна Европа\", коментира д-р Кунчев.", "date": "2017.11.16", "title": "СЗО: България има напредък в здравеопазването, но пушенето и затлъстяването са сериозен проблем"}
{"url": "http://www.dnevnik.bg/skorost/2017/11/16/3079329_dogodina_zapochva_razshirenieto_na_okolovrustniia_put/", "text": "Приключват отчуждителните процедури и проектирането на разширението на Околовръстния път от \"Младост\" до началото на магистрала \"Тракия\" и догодина ще започне работа по него, каза днес премиерът Бойко Борисов. Заедно с кмета на София Йорданка Фандъкова и министъра на регионалното развитие и благоустройството той инспектира ремонта на Околовръстното между \"Ботевградско шосе\" и разклона за Казичене. Борисов допълни, че паралелно върви отчуждаването и проектирането на частта от Околовръстния път от бул. \"Цар Борис III\" до магистрала \"Люлин\", което ще затвори пръстена от пътища около града, така че транзитно пътуващите да не минават през София. От понеделник ще продължи ремонтът на Околовръстното от разклона за Казичене до подхода към магистрала \"Тракия\", каза още премиерът. Новата камера на околовръстното засне 310 нарушения за ден Борисов изрази съжаление, че където се правят новите пътища, после стават катастрофи. Той посочи, че  поставената камера  в обновения участък, който инспектира днес, за ден е заснела над 310 превишения на скоростта. Премиерът посочи, че правителството иска да намалеят жертвите не с 10%, а със 100%.", "date": "2017.11.16", "title": "Догодина започва разширението на Околовръстния път от \"Младост\" до \"Тракия\""}
{"url": "http://www.dnevnik.bg/evropa/novini_ot_es/2017/11/16/3079312_iotinger_proval_na_pregovorite_v_berlin_shte_e_udoben/", "text": "Еврокомисарят по бюджета Гюнтер Йотингер заяви, че очаква германските партии, които преговарят за коалицията \"Ямайка\", да постигнат споразумение. Той предупреди, че евентуален провал на преговорите би имал негативни последици за Европа и би засилил позициите на популистите, предаде \"Ройтерс\". \"Ще има коалиция \"Ямайка\"... Никой не иска нови избори\", каза Йотингер по време на бизнес конференция в Берлин. Коалицията, която се очерта като единствена  възможност  след изборите през септември, е известна с името \"Ямайка\" заради  цветовете , които символизират преговарящите партии. Тази седмица преговорите за съставянето й навлязоха в решаващ етап, в който може да бъдат договорени основните точки на компромис между канцлера Ангела Меркел и потенциалните ѝ партньори от либералната Свободна демократическа партия (FDP) и \"Зелените\". По-рано днес Меркел каза, че партиите са изправени пред трудната задача да изгладят различията си, но изрази увереност, че могат да постигнат споразумение и да работят заедно в ново правителство. \"Имаме много, много различни позиции\", каза тя пред репортери. \"Ако се получи, а аз мисля, че може да се получи, може да има положителен резултат в края на днешните преговори. Но това е трудна задача\", допълни тя. Меркел иска проучвателните разговори за формирането на коалиция да завършат днес, така че бъдещите партньори да могат да преминат към формалните преговори. Партиите обаче продължават да стоят на различни позиции по ключови въпроси като имиграцията, финансите и опазването на околната среда.", "date": "2017.11.16", "title": "Йотингер: Провал на преговорите в Берлин ще е удобен за популистите"}
{"url": "http://www.dnevnik.bg/sviat/2017/11/16/3079290_s_deklaraciiata_turseh_dialog_s_madrid_a_ne/", "text": "Уволненият каталунски премиер Карлес Пучдемон каза в сряда, че с едностранното  обявяване на независимост  е опитал да принуди властите в Мадрид да \"седнат на масата\", а не толкова отделянето само по себе си. \"Повярвахме, че този път можехме щастливо да преговаряме.\" Доскорошното регионално правителство в Барселона е направило по думите му \"грешен анализ\" на ситуацията в Каталуня, мислейки, че ще дойде момент, в който премиерът Мариано Рахой ще е готов за диалог, а това не се е случило. В интервю за каталунската телевизия El Punt Avui, цитирано от вестниците \"Ел мундо\" и \"Ла вангуардия\", той каза, че във всички опити за диалог с испанския премиер Мариано Рахой той го е уверявал, че няма да позволи референдумът на 1 октомври да се проведе. \"Винаги ми казваше, че няма да разреши. Но... при сблъсъка на законови норми вярваме, че има причини, които защитават позицията ни. Искахме да ги предадем където трябва\", каза Пучдемон, имайки предвид търсенето на диалог. Той не скри разочарованието си от Европейския съюз и НАТО, които според него е трябвало да овладеят \"авторитарните\" действия на Мадрид и да му окажат подкрепа. Бившият каталунски лидер каза, не че е очаквал, че ще се озове в Белгия, а други членове на екипа му - под постоянен арест. \"Ако си го бяхме помислили, нямаше да сме толкова меки с испанската държава, мислейки, че тя ще се държи демократично\". Пучдемон обясни още, че е отишъл с  част от министрите  в Каталуня, за да \"защити легитимността\" правителството в Барселона: \"Това ни даде време и позволи да насочим международното внимание към случващото се в Каталуня.\" \"Ще се боря, за да се върна. Трябва да можем да стремим към нормален живот\", каза той, без да уточнява дали има предвид конкретен момент за завръщане. В петък белгийските власти трябва да отсъдят дали той трябва да бъде предаден на Испания съгласно европейската заповед за арест от началото на месеца. Това е вторият случай за седмица, в който каталунски политици променят позицията си за декларацията за независимост, приета от парламента в Барселона на 27 октомври. Миналия четвъртък бившият председател на парламента в Барселона  Карме Форкадел  каза пред испански съд, че обявяването е имало \"символичен\" характер. Пълна свобода в листата на предсрочните избори Пучдемон се застъпи отново за тезата си, че е бил готов да свика избори в Каталуня - с които щеше да избегне прякото управление от Мадрид - при наличието на \"гаранции\" от испанските власти. Той изрази и \"разочарованието\" си, че партиите, подкрепящи независимостта, няма да се явят на предсрочния вот на 21 декември като коалиция: \"Хората очакваха единство в този критичен за нацията момент.\" Тази седмица - в която изтича крайният срок за регистрация в свиканите от Мадрид избори - Демократическата партия на Каталуня (PDeCat), от която е Пучдемон, обяви, че му дава пълна свобода да изгради своя собствена листа, озаглавена \"Заедно за Каталуня\" и неформално известна като \"листата на премиера\". Досегашният коалиционен партньор на Пучдемон, Каталунската републиканска левица (ERC), се очертава фаворит на сегашните избори и обяви, че ще търси партньорство с партията на кмета на Барселона Ада Колау и каталунския клон на лявата \"Подемос\". Пучдемон, наредил като \"номер 2\" в листата си арестуваният каталунски активист Жорди Санчес, изрази надежда, че ще може да заеме депутатското си място, ако бъде избран на 21 декември. \"Би било много сериозна демократична аномалия, ако депутатите не могат да заемат местата си, защото са лишени от свобода заради защитата на идеите, които са ги превърнали в депутати.\" За поддръжниците на независимостта Жорди Санчес, арестуван от властите в Мадрид заради кампанията за референдума за независимост, е  \"политически затворник\" . Обвиненията на испанския съд са за  подбудителство  към размирици.", "date": "2017.11.16", "title": "С декларацията търсех диалог с Мадрид, а не независимост, обяви Пучдемон"}
{"url": "http://www.dnevnik.bg/citat_na_deniia/2017/11/16/3079332_citat_na_denia_az_ne_sum_monah_prez_jivota_si_sum_imal/", "text": " С тези думи премиерът Бойко Борисов коментира исканията при евентуалното отпадането на давността за престъпленията по приватизационните сделки да се проверят и тези, в които бившата му приятелка Цветелина Бориславова е участвала. \"Да я проверяват колкото искат. Това е било преди шест, седем, осем, девет години. Аз започвам да се притеснявам за някои мои съученички, за които се знае, че тогава сме били близки\", допълни той.", "date": "2017.11.16", "title": "Цитат на деня: Аз не съм монах, през живота си съм имал жени"}
{"url": "http://www.dnevnik.bg/sviat/2017/11/16/3079334_belgiia_osudi_skaip_zaradi_otkazan_dostup_do_lichni/", "text": "Апелативният съд в Антверпен е потвърдил присъда срещу \"Скайп\" заради отказан достъп до съдържанието на лични съобщения между двама потребители на комуникационното приложение, съобщиха местни медии. \"Скайп\" ще трябва да плати глоба от 30 000 евро. През 2012 г. белгийските власти са поискали от собствениците на приложението данни, свързани с разследването на арменската мафия. От \"Скайп\" предоставили само данни за имейлите и Ай Пи адресите на двамата разследвани арменци. Според белгийския съд всеки доставчик на телекомуникационна услуга в страната следва да се съобразява с местното законодателство, според което е длъжен да бъде в състояние да сътрудничи изцяло с правосъдието. Съдът отбелязва, че пренастройка на софтуера би била достатъчна за съхраняване на данните от лични съобщения и видео- и гласови разговори. \"Скайп\" отговаря, че няма достъп до канала за комуникация между потребителите и че основната му дейност е поддръжката на софтуера. Дружеството, регистрирано в Люксембург, заема позиция, че европейското право би следвало да взима връх над националното в подобни случаи, засягащи поверителността на личните данни. Миналата година ФБР подаде съдебен иск срещу \"Епъл\", след като производителят на \"Айфон\" отказа да отключи телефона на терорист. Малко по-късно ФБР оттегли иска си с обяснението, че външен експерт е успял да отключи телефона на единия от двамата нападатели в атентата в Сан Бернардино от декември 2015 г., когато 14 загинаха, а 22 бяха ранени. /БТА", "date": "2017.11.16", "title": "Белгия осъди \"Скайп\" заради отказан достъп до лични съобщения"}
{"url": "http://www.dnevnik.bg/bulgaria/2017/11/16/3079136_konpi_vsichko_e_sekretno_dori_tova_dali_i_kude_e/", "text": "Какво решение е взела Комисията за отнемане на незаконно придобито имущество (КОНПИ) по  проверката на издателя на \"Капитал\" и \"Дневник\" Иво Прокопиев  на заседанието си вчера - нямаме право да научим официално. Но това не е всичко: не можем да получим потвърждение къде е заседавала комисията - дали в София или в Благоевград, както се говореше вчера (според непотвърдена информация - членовете й са се събрали в хотел); не можем да научим с колко гласа е взето решението; дали точката е била в дневния ред, Според Закона за отнемане в полза на държавата на незаконно придобито имущество информацията, придобита от членовете на комисията и инспекторите, работили по проверката, е служебна тайна (чл. 16) и на базата на този текст явно се ограничава цялата информация за заседанията. Вярна ли е информацията, изнесена в \"24 часа\" в сряда вечер* и цитирана от други медии - на този въпрос ръководителят на отдел \"Връзки с обществеността\" на КОНПИ Боряна Йотова каза: \"Официален отговор такъв въпрос не може да има. Дори и на председателя да звъннете. Едва след като бъде внесено в съда решението на комисията и съдът се произнесе, информацията става публична. А ако е имало теч на информация, отговорност носи, който я е изнесъл.\" Комисията обичайно заседава в пълния си състав от петима души заедно с председателя - продължи обясненията си служителката. С добавката, че понякога присъстват и инспекторите, които са извършвали проверката, но те можели да докладват и по видеоконферентна връзка. На конкретния въпрос на \"Дневник\" дали председателят на КОНПИ Пламен Георгиев \"е участвал в заседанието в Благоевград\" Боряна Йотова не отговори еднозначно. А многословно разказа, че вчера е разговаряла с него по телефона по повод евродоклада и е \"останала с впечатлението, че е в София\". На въпроса - ако хипотетично комисията реши все пак да прекрати проверката, как ще научи проверяваният, Йотова обясни, че и това няма да научи. Понеже проверяваният изобщо няма право да знае, че го проверяват, мотивира се Йотова със закона. \"Но г-н Прокопиев знае, даже го написа\", възкликнах аз. \"Но той знае от прокуратурата, не от КОНПИ\", отговори ми служителката. Според закона, ако КОНПИ е взела решение да образува производство, т.е. да бъде наложен запор - искането се внася в съда (избира се окръжният съд спрямо седалището на фирмите, за които се иска мярката). Съдът се произнася незабавно, но в закона няма срок, в който комисията е длъжна да изпрати искането си. \"Дневник\" ще продължи да търси информация официално и неофицилно за решението на КОНПИ.", "date": "2017.11.16", "title": "КОНПИ: Всичко е секретно, дори това дали и къде е заседавала комисията"}
{"url": "http://www.dnevnik.bg/evropa/evropeiski_parlament/novini_za_ep/2017/11/16/3079339_evroparlamenut_e_gotov_da_pregovaria_za_novite_pravila/", "text": "Европейският парламент е готов да започне преговори за преразглеждането на регламента от Дъблин, за да постигне справедливо разпределение на хората, търсещи убежище, между държавите - членки на ЕС, предаде пресслужбата на институцията. Предложените промени на регламента от Дъблин трябва да отстранят слабостите в сегашната система и да гарантират, че страните от ЕС ще поемат справедлив дял от отговорността за приемане на лица, търсещи убежище в ЕС. След реформата страната, в която първо пристига търсещият убежище, вече няма да става автоматично и единствено отговорна за обработването на молбата му за убежище. Вместо това търсещите убежище трябва да се разпределят сред всички държави от ЕС. За тази цел те ще могат да бъдат автоматично и бързо пренасочвани към друга държава от ЕС. Страните от ЕС, които не приемат своя справедлив дял лица, търсещи убежище, рискуват да получат по-малко финансиране от ЕС. Европарламентът ще може да започне преговори със съвета, веднага след като държавите членки се споразумеят за своята позиция. \"Парламентът е готов за преговори и аз призовавам Съветът на министрите да приеме обща позиция колкото се може по-скоро, за да може преговорите да започнат и новата европейска система за даване на убежище да бъде стане факт в най-кратки срокове\", каза евродепутата Сесилия Викстрьом. Регламентът от Дъблин е законодателството, което определя коя държава от ЕС е отговорна за обработването на молба за международна закрила.", "date": "2017.11.16", "title": "Европарламенът е готов да преговаря за новите правила за убежище в ЕС"}
{"url": "http://www.dnevnik.bg/sport/2017/11/16/3079361_s_pobedite_v_london_federer_stana_sportistut_s/", "text": "Рекордьорът по титли от Големия шлем в тениса Роджър Федерер вече е състезателят в индивидуалните спортове, спечелил най-много пари от наградни фондове. С победата си срещу Александър Зверев във финалите на АТП в Лондон швейцарецът изпревари Тайгър Уудс, съобщава \"Форбс\". В кариерата си Федерер вече си е осигурил 110 235 682 долара от турнирите, в които е участвал. Американският голфър остава втори със 110 061 012 долара. Този сезон се оказа изключително успешен за 36-годишния Федерер. Тенисистът взе нови две титли от Големия шлем - Australian Open и \"Уимбълдън\", а общият брой на спечелените му турнири стигна 95. Той се надява и на седма титла от финалния турнир в Лондон. Швейцарецът си осигури участие в полуфиналите,  където ще играе и Григор Димитров . Много близо до Федерер по приходи е и друг тенисист - Новак Джокович, който пропусна последните месеци заради контузия. Сърбинът има 109 805 403 долара. В тройката сред тенисистите е Рафаел Надал. Ако стигне до рекордната си седма титла от финалите на АТП, без да загуби мач, Федерер ще добави 2.6 млн. долара. Дотук през 2017 г. той е изкарал над 11 милиона. Българинът Григор Димитров има 3 046 244 долара през годината и общо 10 554 976 долара в кариерата си.", "date": "2017.11.16", "title": "С победите в Лондон Федерер стана спортистът с най-големи приходи от наградни фондове"}
{"url": "http://www.dnevnik.bg/biznes/2017/11/16/3079402_parlamentut_odobri_promenite_v_zakona_za_koncesiite/", "text": "Парламентът прие окончателно новия Закон за концесиите, съобщи БТА. ДПС напусна пленарната зала, след като мнозинството отхвърли предложението на негови депутати министърът на енергетиката да може да предоставя безвъзмездно за управление и ползване на съответните общини до 35 години скалнооблицовъчни материали от находища, които не са предоставени на концесии за добив и не са подадени молби за концесии за добив. При извършване на подготвителните действия и в комисиите за провеждане на процедура за определяне на концесионер на недвижима културна ценност участва най-малко един представител на Националния институт за недвижимо културно наследство, а когато обектът на концесията включва и археологически недвижими културни ценности - и на Националния археологически институт при БАН. Това предвижда промяна в Закона за културното наследство, произтичаща от новия закон. С изменение в Закона за водите се предвижда концесия за добив на минерална вода да се открива с решение на Министерския съвет по предложение на министъра на околната среда и водите, съответно с решение на общинския съвет по предложение на кмета на общината. Парламентът одобри, когато концесионният договор е за строителство, концесионерът да има право да строи в чужд имот по смисъла на Закона за устройство на територията. Паричните вземания на концесионера, произтичащи от концесионния договор, и тези на подизпълнителите могат да се прехвърлят, залагат и подлежат на принудително изпълнение по Гражданския процесуален кодекс. Когато след сключване на концесионния договор възникне обстоятелство, което концедентът не е могъл да предвиди при възлагане на концесията и налага изменение на договора, той може да се измени, ако това не води до промяна на цялостния характер на концесията, до увеличаване на първоначалната й стойност с повече от 50 на сто и до удължаване срока на концесията с повече от една трета от определения с договора конкретен срок. При предсрочно прекратяване на концесионния договор по причина, за която концедентът отговаря, концесионерът има право на обезщетение в размер на невъзстановените разходи за инвестиции в обекта. Жалбата срещу решение за определяне на концесионер спира процедурата за определяне на концесионер до окончателното решаване на спора. Националният концесионен регистър, поддържан чрез специализирана дирекция към Министерския съвет, съдържа отделни партиди с уникален идентификатор по видове концесии (държавни, общински и съвместни) за всяка процедура за определяне на концесионер и за всяка възложена концесия, разпределени по концеденти.", "date": "2017.11.16", "title": "Парламентът одобри промените в Закона за концесиите, след като и ДПС напусна залата"}
{"url": "http://www.dnevnik.bg/sport/2017/11/16/3079432_asen_bukarev_shte_rukovodi_sportno-tehnicheskata/", "text": "Помощник-треньорът на \"Левски\" Асен Букарев получи нов пост в клуба. Сините го повишиха на ръководна позиция. От сряда бившият нападател вече е мениджър и координатор на спортно-техническата дейност. \"В неговите отговорности влизат изграждането и развитието на международни контакти, въвеждане на нови информационни системи, процеси и правила за управление на спортната дейност, развитие на скаутската дейност на клуба и подобряване на работата между отделните звена\", обявиха от клуба. Сините припомнят, че Букарев е магистър по спортен мениджмънт, докторант е в НСА и притежава лиценз УЕФА Про. \"Ръководството на клуба пожелава на г-н Букарев успех на новата му позиция\", допълват от клуба. От \"Левски\" не посочват дали има промяна във функциите на спортния директор Даниел Боримиров.", "date": "2017.11.16", "title": "Асен Букарев ще ръководи спортно-техническата дейност в \"Левски\""}
{"url": "http://www.dnevnik.bg/zdrave/2017/11/16/3079439_rakut_na_beliia_drob_e_nai-chestoto_onkologichno/", "text": "В България ракът на белия дроб е най-честото злокачествено заболяване при мъжете и петото по честота при жените. През 2016 г. с него са диагностицирани над 4000 българи, съобщиха онколози в пресконференция днес, цитирани от БТА. Поводът е днешния Международен ден без тютюнев дим (16 ноември). Ракът на белия дроб, не само у нас, но и в световен мащаб, най-често се среща в най-активната възраст на хората - между 45-55 и 60 години, обясни д-р Марчела Колева, специалист по медицинска онкология в УМБАЛ \"Царица Йоанна - ИСУЛ\". По думите й ракът на белия дроб за нашата страна бавно, но прогресивно напредва по честота, но благодарение на новите възможности за лечение пациентите живеят много по-дълго и по-качествено. В световен мащаб ракът на белия дроб засяга над 1.8 милиона души и е водеща причина за смърт от онкологични заболявания. Всяка година той води до повече от 1.6 милиона смъртни случаи - повече, отколкото рака на гърдата, на дебелото черво и на простатата, взети заедно, съобщиха още специалистите. Основните рискови фактори са активното или пасивното тютюнопушене, замърсяването на въздуха, някои химикали и видове радиация и фамилната обремененост към заболяването, припомниха те. Около 25% от случаите на белодробен рак се появяват при хора, които са били непушачи през целия си живот. Един от основните проблеми, свързан с рака на белия дроб, е недостатъчната профилактика и късното диагностициране, което е заради липсата на симптоми и оплаквания в ранните стадии на заболяването, допълни проф. Данаил Петров, началник на Клиниката по гръдна хирургия в болница \"Света София\". По думите му над 70% от пациентите се диагностицират в трети и четвърти стадий на заболяването. Професорът препоръча на пациентите да не се съгласяват веднага да им бъде направена операция, без да са направени необходимите изследвания за точното диагностициране на стадия на заболяването.", "date": "2017.11.16", "title": "Ракът на белия дроб е най-честото онкологично заболяване сред българските мъже"}
{"url": "http://www.dnevnik.bg/razvlechenie/2017/11/16/3077881_fotogaleriia_prikljucheniiata_na_migel_v_stranata_na/", "text": "Пътешествие в Страната на предците в единствения ден, когато вратите към онзи свят се отварят, симпатични скелети и много музика - формулата на на новата анимация на \"Пиксар\" може и да е необичайна за детски филм, но му спечели горещи почитатели по целия свят.", "date": "2017.11.16", "title": "Фотогалерия: Приключенията на Мигел в Страната на предците"}
{"url": "http://www.dnevnik.bg/politika/2017/11/16/3079459_ot_mareshki_zavisi_dali_glavchev_shte_ostane/", "text": "От парламентарната група на Веселин Марешки \"Воля\" зависи дали Димитър Главчев ще остане председател на парламента.  БСП успяха да съберат 80 подписа за оставката му  и тя ще бъде точка първа в утрешното заседание на парламента. ГЕРБ имат 95 народни представители, а коалиционните им партньори от \"Обединени патриоти\" - 27. Общият брой на депутатите им е 122 (от 240 в парламента) при необходими 121 гласа, за да запази Главчев поста. Ако двама депутати от мнозинството отсъстват, което се случва постоянно заради командировки и болнични, Главчев може и да загуби поста при втория опит на БСП. Тук идва и ролята на партия \"Воля\", която има 11 места в парламента. \"Това не е наша тема в момента. Когато искахме оставките и казахме, че трябва да има вот на недоверие, всички ни казваха, че сме глупаци и нищо не зависи от нас. Не сме взели решение\", каза председателят на \"Воля\" Веселин Марешки. Той добави \"никой не е дошъл да работи, а се занимават с глупости като в детска градина\". \"Трябва да има оставка на Иво Христов, защото Димитър Главчев не е  нарекъл 80% от гражданите дебили \", каза още Марешки. БСП имат 80 народни представители. Депутати от ДПС също се включиха в подписката за оставката на Главчев. Партията има 25 места в парламента, като общият брой с БСП е 105. Към тях може да се добави и независимият Ангел Исаев, който въпреки че беше изгонен от групата на ДСП, гласува винаги с нея. Не са изключени и кворумни игри. \"Позицията ни е, че ще подкрепим председателя на парламента Димитър Главчев. Ще гласуваме срещу исканата му оставка\", декларира Явор Нотев (\"Обединени патриоти\"). От групата му нямали никакво основание да снемат доверието от председателя на парламента. Позицията ни се изразява в оценка на ситуацията като стандартен случай от пленарната зала, каза Нотев. Според него случаят има своето решение в правилника на парламента. Нотев, който е заместник-председател на парламента, не отговори на въпрос как той би наказал Нинова, ако председателства заседанието в такъв случай. Димитър Главчев не трябваше да си изпуска нервите,  коментира и премиерът Бойко Борисов  на проверката на източната тангента на Софийския околовръстен път, цитиран от \"Фокус\". Групата на ГЕРБ декларира, че стои зад Главчев. До искането на оставката се стигна, след като вчера председателят на парламента Димитър Главчев  изгони лидера на БСП Корнелия Нинова  от заседанието на Народното събрание и наказа депутата от левицата Антон Кутев с отстраняване от две заседания. Това стана, докато  Нинова четеше декларация  от името на партията, след като парламентът отказа да изслуша премиера Бойко Борисов по искане на БСП. По-късно социалистите обясниха, че декларацията на БСП не е била предварително подготвена, а Нинова е импровизирала. Тя беше изгонена заради \"обида на парламента и членове на Министерския съвет\", а Кутев - за реплики от залата. Веднага след това левицата поиска оставката на Главчев.", "date": "2017.11.16", "title": "От Марешки зависи дали Главчев ще остане председател на парламента"}
{"url": "http://www.dnevnik.bg/sport/2017/11/16/3079335_na_preskonferenciia_s_grigor_dimitrov_ili_kogato/", "text": "Когато Григор Димитров влезе в залата за пресконференции в зала \"О2\" в Лондон, доброто настроение е гарантирано. Той винаги е позитивно настроен, усмихва се широко и умее да се шегува с журналистите. Страхотният дебют,  който българският тенисист прави в Лондон , допринася за това той да разкрие в пълна степен своята голяма харизматичност. Непринуденото му поведение отдавна го е превърнало в любимец на всички - фенове, организатори, медии и дори съперниците му на корта. Tова е едно от нещата, които безспорно отличават Димитров от повечето играчи. Победите на английска земя дават предпоставките да го покаже.  Димитров е дружелюбен и говори открито. При него всички въпроси са \"добре дошли\". Дори тези, на които му се е налагало да отговаря стотици пъти през последните години - от вечните сравнения с Роджър Федерер, през личния му живот извън корта до отношението му към България. На пресконференцията след  мача с Давид Гофен  един от чуждестранните журналисти го попита: \"Ти си българин, роден в Хасково, живееш в Париж, регистриран си в Монте Карло, имаше руска приятелка в Лос Анджелис. Смяташ ли себе си за гражданин на света?\" \"Споменахте само една приятелка? Човече, стига...\", засмя се Димитров, с което предизвика бурен смях в залата. Отговорът му беше отчетен като опит за измъкване, на което българинът отвърна: \"Няма от какво да се измъквам. Попитайте ме нещо директно и ще ви кажа. Не сте ме питал, само споменахте фактите (смее се).\" След това журналистът го попита къде му е по-приятно да живее и къде се вижда в бъдеще. \"Искаше ми се да знам. Отне ми доста години да се установя където съм сега. Но дълбоко в сърцето си аз съм българин. Все още имам български паспорт, състезавам се за България, играя под българския флаг. Гордея се, че съм българин. Изобщо не се срамувам от това.\" \"За мен най-важното нещо за всеки човек е да намери собствения баланс, да намери своя начин да живее със себе си и с мечтите си, да следва своите цели. Чувствам, че в момента имам солиден отбор зад гърба си, така да се каже, една солидна къща. Всичко е сведено до точката, в която се чувствам комфортно. Не мисля, че в момента жертвам нещо в живота си\", каза още Димитров. Той обеща, че след време ще разкаже по-подробно своята гледна точка за начина на живот в тениса. \"Тенис животът може да те отведе в толкова много посоки. Един ден с удоволствие бих искал да говоря за това, абсолютно. Мисля, че имам много какво да споделя по тази тема.\" Забавните моменти с българина не липсваха още преди турнирът да започне. Той влезе в ролята на репортер преди официалната вечеря миналия четвъртък и се погрижи за доброто настроение, докато финалистите пътуваха с лодка по Темза на път за събитието. На официалната пресконференция на всички участници, която се състоя в петък, Димитров говори пръв пред медиите, а след него беше ред на световния номер 1 Рафаел Надал. Испанецът беше попитан дали се страхува, че в един момент големият му съперник Роджър Федерер може да го измести от върха. \"Рафа е безстрашен\", провикна се Димитров, който в този момент се насочваше към изхода на залата, след като беше дал телевизионно интервю. Надал сподели, че два от най-добрите му мачове през този изключителен за него сезон са били точно срещу Димитров. Българинът беше попитан дали това му носи удовлетворение. \"Удовлетворение? Сериозно? Стига, човече, загубих четири пъти от него тази година\", отвърна през смях той.", "date": "2017.11.16", "title": "На пресконференция с Григор Димитров, или когато темите \"Шарапова\" и \"България\" не са табу"}
{"url": "http://www.dnevnik.bg/biznes/2017/11/16/3079458_ban_opredeli_proekta_belene_kato_jiznesposoben/", "text": "Проектът за АЕЦ \"Белене\" е жизнеспособен при определени условия, участието на държавата го подобрява значително, а би било добре строител на новата централа да бъде досегашният производител на оборудването. Това са част от препоръките на учени от БАН, записани в поръчания от правителството доклад за бъдещето на проекта. Задачата беше възложена през пролетта, след като България бе осъдена да плати 550 млн. евро и приеме оборудването за централата, поръчано преди години.  При инвестиционен разход 10.5 млрд. евро, съотношение на привлечения към собствения капитал 70:30 и лихва до 4.5% проектът АЕЦ \"Белене\" е жизнеспособен, съобщи, цитиран от БТА, директорът на Института за икономически изследвания проф. Александър Тасев, ръководител на екипа. По думите му пазарният риск няма как да бъде отчетен точно и той винаги съществува, но две трети от вариантите на БАН показват, че има смисъл да се строи ядрената централа и проектът ще е финансово обоснован. Участието на държавата подобрява значително жизнеспособността на проекта, е мнението на проф. Тасев. Според него е добре производителят на оборудването (руската държавна корпорация \"Росатом\" ) да бъде и строител на централата. Докладът на БАН доближава 1000 страници. В него са проиграни няколко сценария за развитието на енергетиката в България и региона, информира БТА. Проф. Тасев очерта няколко сценария, разработени в БАН, но повечето сочели, че в бъдеще в България и региона ще има недостиг на базова мощност, която може да бъде и ядрена. По думите му, цитирани от \"Фокус\", правният анализ сочи, че най-лошият вариант би бил, ако нищо не се прави и се реши, че това, което е купено дотук, просто трябва да се зареже. Енергийният министър Теменужка Петкова, която присъства на представянето, коментира, че учените дават отговор на най-важния въпрос - че новата мощност ще бъде необходима на България и региона. Получен е отговор и на въпроса дали този проект може да бъде реализиран. \"Разработени са сценарии в много широк диапазон – песимистични, умерени, оптимистични, в които този проект може да се реализира и той е финансово жизненоспособен\", каза тя, цитирана от \"Фокус\". Сценарият с продажба на оборудването според БАН трябва да е последната възможност, защото и опитът досега показвал, че подобни действия не се увенчават с успех. По думите й докладът ще послужи като база за вземане на решение за реализация на активите. То ще бъде взето \"бързо, но не прибързано\", отговорно и въз основа на широк обществен консенсус, защото проект от такъв мащаб ангажира бъдещите поколения.", "date": "2017.11.16", "title": "БАН определи проекта \"Белене\" като жизнеспособен"}
{"url": "http://www.dnevnik.bg/bulgaria/2017/11/16/3079498_suvetnik_ot_varna_izprati_na_prokuraturata_sdelki_s/", "text": "Сигнал до прокуратурата и Агенцията за държавна финансова инспекция за нарушения при продажбата на общински жилища във Варна е подал общинският съветник Григор Григоров (Реформатори и патриоти). Това съобщи самият той по време на пресконференция днес. Според данни, посочени в сигнала, само от сделките, сключени през 2015-2016 г., местният бюджет е бил ощетен с не по-малко от 1 млн. лв. Григоров цитира справка, според която която двете години са били продадени близо 80 жилища жилища. Задължителното условие за купуването на апартаменти от общинския фонд е наемателите им да са живели в тях не по-малко от пет години. Според общинския съветник нямам как този регламент да е бил спазен за въпросните имоти, тъй като актовете за общинска собственост на 59 от тях са били издадени едва след 2011 г. При това положение новите им собственици няма как да са ги обитавали в продължение на пет години до сключване на сделката за покупка. Пак според представените днес данни общинските имоти са продадени на цени, 2-3 пъти по-ниски от пазарните. Според действаща и в момента наредба на местната администрация във Варна продажбата на общински жилища трябва да става на цени, не по-ниски от данъчната им оценка. Така апартаментите са били купени от новите им собственици на максимални цени около 300 евро на кв.м. \"Има и по-драстични разминавания с реалните пазарни цени, каза Григоров. Къщи от по 50 кв.м в близкото до Варна с. Каменар са продавани на цени под 3 хил. лв. Всички тези цифри сочат сериозни индикации за корупция.\" В сигнала си до прокуратурата Григор Григоров е написал също, че общинският бюджет във Варна търпи сериозни загуби и от занижените цени, на които отдава под наем жилищния си фонд. \"Те са между 40 и 80 ст. на кв.м, което ги прави повече от 10 пъти по-ниски от пазарните, каза той. Освен това в общински жилища продължават да живеят под наем лица, които не отговарят на изискванията за това или от дълги години живеят в София. Сред останалите са следователи, прокурори и длъжностни лица от силовите структури, които по принцип би трябвало да се занимават с нередности в самата общинска администрация.\" Днес Григоров каза, че въпреки многократните му настоявания правната комисия във варненския общински съвет нито веднъж до момента не е разглеждала случаи на неправомерно настаняване или продажба на общински имоти.", "date": "2017.11.16", "title": "Съветник от Варна изпрати на прокуратурата сделки с общински жилища"}
{"url": "http://www.dnevnik.bg/bulgaria/2017/11/16/3079504_bivshiiat_kmet_na_haskovo_e_osuden_na_2_godini_uslovno/", "text": "Бившият кмет на Хасково в продължение на 4 мандата Георги Иванов бе признат за виновен в  унищожаване на културна ценност.  Решението взе 3-членен състав на окръжния съд в града. Иванов е осъден на 2 години условно с 3 години и половина изпитателен срок и 3 хил. лева глоба. Освен това съдът му забрани да заема държавна или обществена длъжност в следващите 3 години. Иванов бе подсъдим за разрушаването на сградата на бившия хасковски затвор. Като кмет на 14 май 2015 г. той издал заповедта за премахване на обекта, който се разпростирал на площ от 417 кв.м. Имотът обаче е бил признат за паметник на културата с историческо значение и статут на културна ценност. Иванов отказа коментар след края на процеса. Адвокатът му Константин Симеонов каза, че ще обжалва решението на съда. Окръжният прокурор Иван Стоянов пък заяви, че е удовлетворен от присъдата, но все пак може да я протестира, тъй като първоначално настоя за 3 години условно, 5000 лева глоба и 3 години забрана за заемане на държавна или обществена длъжност. Защитата пледира за оправдателна присъда с тезата, че по нито един документ в оборота на община Хасково не е било видно, че става дума за защитен обект.", "date": "2017.11.16", "title": "Бившият кмет на Хасково е осъден на 2 години условно за унищожаване на културна ценност"}
{"url": "http://www.dnevnik.bg/bulgaria/2017/11/16/3079502_civilni_shte_imat_prava_na_policai_ako_rabotiat_na/", "text": "Цивилни лица, които работят на трудов договор за МВР, получават права на полицаи, включително разрешение да извършват арест. Това стана факт, след като парламентът прие днес на второ четене промени в Закона за МВР. Предвижда се такива служители да се използват за охрана на държавната граница, като и задържат нарушителите на граничния режим. Работещите на трудов договор за МВР цивилни ще помагат при охраната на сгради и при организиране на пропускателния режим. Разрешените дейности на служителите включват прием на граждани, регистриране на техните сигнали, жалби и предложения, връчване на призовки, съобщения и други, уточнява агенция \"Фокус\". Става дума основно за пенсионирани служители на МВР. Преди време вътрешният министър Валентин Радев обяви, че основният проблем за запълване на състава на вътрешното ведомство е, че  няма достатъчно кандидати, които да отговарят на изискванията за полицай. С тези промени явно се цели справяне с този проблем - запълване на състава, без да има същите изисквания към цивилните, назначени на трудов договор.  Вчера  от най-големия полицейски синдикат - Синдикална федерация на служителите на МВР предупредиха , че разширяването на функциите на работещите по трудово правоотношение сътрудници по охраната може да доведе до пробив в системата. С промените в закона за МВР беше и приета възможността в малките населени места до 5 000 души минималната численост на един екип пожарникари да е двама, а не трима. Във вторник  заместник-министърът на вътрешните работи Красимир Ципов обясни , че така ще се избегне закриването на пожарни. Вчера синдикатите определиха и тази промяна за опасна, както за пожарникарите, така и за хората. Защото стандартът в Европа е за поне четирима или петима души в екип. С новите текстове парламентът одобри идеята МВР да извършва  търговска дейност, като сключва договори за охрана и пожарогасене.  В отсъствието на опозицията и без дебати парламентът прие още да отпадне идеята за създаване на държавно предприятие - \"Център за предоставяне на услуги\", което да извършва част от дейностите на МВР. Това бе единствената по-мащабна промяна останала от реформата в МВР на втория кабинет на Бойко Борисов, когато вътрешен министър бе Румяна Бъчварова. В проектобюджета бяха предвидени по 10 млн. лв. за предприятието, отпадането на което обаче е решено в последния момент. Повече четете  тук .", "date": "2017.11.16", "title": "Цивилни ще имат права на полицаи, ако работят на трудов договор за МВР (допълнена в 20:27)"}
{"url": "http://www.dnevnik.bg/biznes/2017/11/16/3079512_nap_spria_prodajbata_na_21_t_meso_negodno_za/", "text": "Националната агенция за приходите (НАП) пресече опит за продажба на 21 тона месо, непредназначено за консумация от хора, съобщи пресцентърът на институцията. Според документите на фирмата вносител стоката е била за влагане в производството на храна за животни. На 15 ноември инспекторите от \"Фискален контрол\" на НАП са поставили под наблюдение месото, след като камионът с него влязъл в страната през ГКПП Видин. Вместо да бъде разтоварено в Лясковец, както е било записано в документите, месото е прехвърлено на друг камион и закарано в Перник. Инспекторите на НАП с помощта на колегите си от ГДБОП са предотвратили разпространението на негодното месо във вътрешната търговска мрежа. Българската агенция по безопасност на храните е наложила възбрана на месото, предстои то да бъде унищожено. На същото място са констатирани и друга негодни хранителни стоки, които също ще бъдат унищожени. От началото на 2017 г. фискалните агенти на НАП са извършили 260 000 проверки на транспортни средства, като на 78 000 са поставени технически средства за контрол. В резултат са наложени 1300 обезпечения, за да се избегне отклонение от облагане.", "date": "2017.11.16", "title": "НАП спря продажбата на 21 т месо, негодно за потребление от хора"}
{"url": "http://www.dnevnik.bg/bulgaria/2017/11/16/3079440_bsp_poiska_pravnata_komisiia_da_izslusha_cacarov_za/", "text": "В началото на заседанието на парламентарната правна комисия днес, на което ще се гледа на първо четене проектът на Делян Пеевски за КТБ, стана известно, че БСП са поискали главният прокурор да бъде изслушан за разследванията за приватизационните сделки. С последните промени в конституцията и правилника на парламента беше въведена възможността главният прокурор да бъде викан на три месеца \"за обсъждане по различни теми\". Председателят на комисията Данаил Кирилов съобщи, че преди около две седмици е разговарял с Цацаров и са се разбрали той да дойде в комисията идната седмица. Кирилов уточни, че предлага т.нар. изслушване да се случи в началото на декември.  \"Искам първото провеждане да не е в светлината на политически двубой, а да се проведе както трябва. А и да има време дотогава за охлаждане на страстите и да се подготвим за диалог и общуване\", заяви Кирилов. В този момент Йордан Цонев, който не идва толкова често в комисията, но днес е на заседанието заради проекта за КТБ, заяви през усмивка: \"Ти си мислиш, че напрежението ще стигне ли?\". Последва мълчание, а Цонев допълни: \"Това беше оф дъ рекърд.\" До гласуване и вземане на решение за поканата към Цацаров не се стигна, защото целият дебат по този въпрос се случи на фона на предложение на БСП за отлагане на обсъждането на проекта на Пеевски за КТБ. Филип Попов от левицата поиска това, за да може да постъпят становища от БНБ, Комисията за финансов надзор и други институции. На това възрази Хамид Хамид от ДПС, който е сред вносителите, и заяви, че проектът е внесен преди много време. Според него е трябвало отдавна да се появят подобни становища. \"Сградата на БНБ не е толкова далеч, ако им се обадите, те ще могат да реагират. Да не зарадваме с това отлагане тези, които крадат активите на банката. От докладите на синдиците се вижда, че актив по актив си заминава всеки ден\", заяви Хамид. Предложението за отлагане беше отхвърлено.", "date": "2017.11.16", "title": "БСП поиска правната комисия да изслуша Цацаров за разследванията за приватизация"}
{"url": "http://www.dnevnik.bg/evropa/novini_ot_es/2017/11/16/3079529_tusk_prizova_es_burzo_da_prieme_promenite_v_pravilata/", "text": "Председателят на Европейския съвет Доналд Туск призова страните от Европейския съюз бързо да приемат промени в законодателството, които да подпомогнат блока в опитите му да регулира планирания от Русия газопровод \"Северен поток 2\", предаде \"Ройтерс\".  Европейската комисия предлага да разшири правилата на ЕС за вътрешния енергиен пазар, така че да обхванат офшорните газопроводи, които според Брюксел подкопават усилията на ЕС да намали независимостта си от Москва и да подкрепи Киев. \"Бих искал да ви призова да действате бързо с това предложение\", се посочва в писмо от 10 ноември на Туск до държавните ръководители на държавите членки, видяно от \"Ройтерс\". \"Времето е от голямо значение, ако искаме да постигнем целите на нашия енергиен съюз.\" Туск застана зад държави като Полша и балтийските страни, според които \"Северен поток 2\" ще увеличи зависимостта на ЕС от руския газов гигант \"Газпром\", който вече доставя около една трета от газа за блока. Според Германия обаче Брюксел не трябва да се намесва. Европейските регулатори искат правилата да бъдат факт до края на 2018 г. - достатъчно рано, за да се прилагат за \"Северен поток 2\", който трябва да бъде завършен до края на 2019 г. При всички положения европейските регулатори ще трябва да разговарят с Русия, защото не могат да наложат законодателството в частта от газопровода, която е извън тяхната територия.", "date": "2017.11.16", "title": "Туск призова ЕС бързо да приеме промените в правилата за \"Северен поток 2\""}
{"url": "http://www.dnevnik.bg/zelen/2017/11/16/3079531_dannite_za_zamursiavane_na_vuzduha_v_bulgariia_vse_pak/", "text": "До края на ноември нивата на замърсяване на въздуха в градовете на България в реално време също ще са отразени в новата  интерактивна карта за въздуха на Европа . Това уверяват от Изпълнителната агенция по околна среда и водите в съобщение до медиите, след като стана ясно, че в  новия онлайн индекс липсват актуални данни за няколко страни, сред които и България . Причината е, че тези държави в момента не предоставят актуалните измервания на замърсяването от станциите си към Европейската агенция по околна среда. Българската екоагенция също ще се включи в новата онлайн услуга, като данните ще се изпращат в реално време до европейската агенция за околна среда, заявяват от ИАОС. \"Страната ще бъде включена в европейския индекс, след като от ЕАОС бъде осигурен контакт със сървъра, чрез който информацията да бъде предавана в реално време. Това се очаква да стане до края на ноември след установяване на техническа съвместимост\", гласи съобщението. Преди две седмици екоагенцията е изпратила запитване до европейската екоагенция за \"предоставяне на достъп за предаване на данните до специализирания им сървър\". Вчера оттам са били получени необходимите данни за реализиране на връзката и се работи по осъществяването на онлайн контакта.  Свързването на данните на двете агенции се извършва по проект на оперативна програма \"Околна среда 2014 -2020\" \"Създаване на информационна система за докладване на данни за качеството на атмосферния въздух (КАВ) като част от Националната система за мониторинг на КАВ в реално време\".", "date": "2017.11.16", "title": "Данните за замърсяване на въздуха в България все пак ще влязат в нова онлайн карта на Европа"}
{"url": "http://www.dnevnik.bg/sport/2017/11/16/3079557_nadal_specheli_deloto_sreshtu_bivsh_frenski_ministur/", "text": "Водачът в световната ранглиста по тенис Рафаел Надал спечели делото, което заведе срещу бившия министър на здравеопазването и спорта във Франция Розелин Башло. Съдът в Париж се произнесе в полза на испанеца и принуди Башло да му плати 12 000 евро обезщетение. Надал заведе  делото преди година , недоволен от това, че бившият спортен министър на Франция го обвини в употреба на допинг. Башло изрази мнение в телевизионно интервю, че отсъствието на испанеца в продължение на седем месеца през 2012 година е било \"заради положителна проба за допинг\", която той се е опитал да прикрие. Впоследствие  тенисистът поиска международната федерация да покаже всичките му тестове , за да се види, че е чист. \"Никога не съм имал изкушение да направя нещо нередно\", каза Надал преди началото на Индиън Уелс миналия сезон. Надал заведе делото за нанесени щети от думите на Башло, като искаше обезщетение от 100 хил. евро.", "date": "2017.11.16", "title": "Надал спечели делото срещу бивш френски министър на спорта"}
{"url": "http://www.dnevnik.bg/bulgaria/2017/11/16/3079564_nova_jalba_spria_poruchkata_za_sistema_za_taksuvane_v/", "text": "Жалба отново спря обществената поръчка за изграждане на система за таксуване в София, съобщи Центърът за градска мобилност (ЦГМ), който е възложител на поръчката. Срокът за подаване на документи беше 20 ноември, след като преди седмици друга жалба спря конкурса за новата система, но Комисията за защита на конкуренцията и Върховният административен съд се произнесоха в полза на ЦГМ. Т. нар. тикет-система е важна за развитието на обществения транспорт на града, защото чрез нея се гарантира единен превозен документ за всички видове транспортни средства, въвежда се видеонаблюдение и ще се получава точна информация за използването на линиите. ЦГМ уточнява, че ще изчака решението на компетентните институции по поредното обжалване.", "date": "2017.11.16", "title": "Нова жалба спря поръчката за система за таксуване в транспорта на София"}
{"url": "http://www.dnevnik.bg/analizi/2017/11/16/3079238_doklad_li_cialata_durjava_e_padnala_v_asansyornata/", "text": "Очаквано  реакциите  на единадесетия доклад на Европейската комисия за напредъка на България по механизма за сътрудничество и проверка, който засяга основно борбата с корупцията и организираната престъпност, разделиха управляващите и опозицията. Всички спорове за това какво е постигнато по седемнадесетте препоръки, заложени в предпоследния доклад от януари тази година, приключват, след като се прочете следното красноречиво изречение, което се намира в заключението на въпросния  документ : \"Комисията все още не може да заключи, че някой от показателите е изпълнен в задоволителна степен на настоящия етап.\" I rest my case - както биха казали самодоволно обиграните юристи в американските съдебни драми. Но филмът е български и всички участваме в позорището.  Какво ни казват апологетите на кабинета \"Борисов\" 3 и мнозинството в 44-ото Народно събрание? Те коментират доклада, като изтъкват в положителен аспект, разбира се, реформата на Висшия съдебен съвет и \"историческия пробив\", направен с антикорупционното законодателство. Посочва се и фактът, че новият кабинет на практика започнал работа само преди няколко месеца – нямало време за дълбоки и решителни действия по препоръките и т.н.   Малко било времето. Това не е първият, а третият мандат на премиера Борисов. И ако той не беше хвърлил оставка, обиден като нацупена капризна госпожица след провала на ГЕРБ на президентския вот преди година, нямаше да има предсрочни парламентарни избори през пролетта на 2017 г. И \"реформите\" щяха да продължат. С пълна пара. Мдааа.  Няма да припомням за пореден път това, че страната ни е най-корумпираната в ЕС според най-новите данни на Transparency International за 2016 г. Да започнем с друго. С последните титанични усилия на парламентарното мнозинство – предлаганите промени на конституцията, които целят отпадането на давността за престъпления, извършени при приватизацията. Освен че в тесен юридически смисъл ретроактивността на тази промяна е много спорна (независимо че председателят на правната комисия в парламента Данаил Кирилов цитира Маркс и Енгелс в своя защита, за да докаже обратното), тя също така е и нелегитимна от гледна точка на други фундаментални принципи на демократичните политически системи. Като повелята за съхраняването на политическия плурализъм и свободата на словото.  А тя е: да се развържат ръцете на прокуратурата, за да бъде използвана като инструмент от силните на деня за разправа с политическите им противници. Без значение дали става дума за предизвикване на нови разследвания срещу Иво Прокопиев или за поредната банална експозиция на скелетите в гардероба на Корнелия Нинова От една страна, от ГЕРБ искат да отклонят общественото внимание от готвения от опозицията вот на недоверие, от друга – в случая с приватизацията на \"Каолин\" и ролята на Прокопиев подготвяната атака явно има за задачата да доведе до запор на сметките на \"Капитал\" и \"Дневник\", които са трибуна за критика срещу премиера Борисов и неговото управление. Съмнявам се, че конституцията ще бъде променена. Най-реалистично все пак изглежда, ако се стигне изобщо дотам, промените да бъдат придвижени по така наречената \"бавна писта\" (по израза на Кирилов), за която са необходими минимум 160 гласа (виж текста на Глава 9 от конституцията – ако се събере такова мнозинство, те могат да бъдат поставени за ново разглеждане от парламента и приети в срок не по-рано от два и не по-късно от пет месеца с мнозинство 2/3 от депутатите, чл. 155, ал. 2). Затова е нужно да има \"Воля\" за отпадането на давността, т.е. партията на Марешки да подкрепи ГЕРБ, Патриотите и ДПС.  От една страна, като ги инициират, те се самогероизират, показвайки, че са поборници за справедливостта в обществото, а от друга, \"дебатът\" за миналото ще даде възможност да се мъти водата, да се очернят опонентите, като се смесват факти и измислици. А и не е изключено за известно време да спре писъкът на комарите, на драскачите дразнители, които си позволяват нагло да нарушават спокойната дрямка на премиера. Така България ще може да отбележи друг \"напредък\" – от страна с частично свободни медии ще станем такава с напълно несвободни като Русия на Владимир Путин (виж  Индекса за свобода на пресата за 2017 г.  на Reporters without borders, където сме на последно място по този показател в ЕС ). А защо да не наваксаме и \"преднината\" на Северна Корея? За тези, които се учудват, че за вота на недоверие ДПС действат с БСП, а за отпадането на давността се първи съратници на ГЕРБ, да кажа, че това е поредното доказателство, което подкрепя тезата - Опозиционната ДПС няма проблем да се договаря с ГЕРБ и Патриотите по определени теми. А и движението участва под прикритие и в управлението чрез фигури като министъра на икономиката Караниколов, приближен до Делян Пеевски. Както вече посочих, темата за корупцията, по която, изглежда, ще бъде обреченият вот на недоверие, без съмнение е важна (обречен, защото БСП и ДПС имат общо 105 народни представители, а за да падне кабинетът, са нужни поне 121). Но точно ДПС на Ахмед Доган, Христо Бисеров, Йордан Цонев и Делян Пеевски да влиза в ролята на блюстител на закона е не комично, а направо нагло.  С корупцията е пряко свързана и друга болезнена тема – тази за бедността. В най-бедната страна в ЕС, България, минималната работна заплата е 235 евро; за сравнение - в разкъсвана от политическа криза и скандали Гърция е близо 700 евро, а в новобранците в ЕС Хърватия е около 435 евро. Но за сметка на това вчера цял ден Цветан Цветанов и Георг Георгиев от ГЕРБ тръбят във Facebook: \"Благодарение на воденото от г-н Борисов правителство над 1 200 000 пенсионери ще получат коледни надбавки в размер на 40 лв.!\" (статус на Георгиев). Алилуя. Лайк веднага. Каква щедрост! Да отиват пенсионерите вкупом да им целуват ръцете и нозете. Призовавам новоизпечените български либертарианци и консерватори, вместо да искат премахване на минималната работна заплата и да демонстрират високомерие, да прочетат повече за това какво е \"социален консерватизъм\". Защото това е единствената разновидност на тази \"идеология\", която може смислено да вирее в България.  Като споменах медийния магнат Пеевски – неговият законопроект срещу \"вторичното разграбване на КТБ\" (т.е. проектът за изменения в Закона за банковата несъстоятелност) е друг пример за това как под маската на справедливостта се прокарва арогантно личният, егоистичен интерес. Това всъщност е закон, чрез който се защитават, както съм писал, щенията на магната в \"Дунарит\". Така Пеевски, както находчиво и точно написа Иван Бедров, е \"най-големият борец срещу модела Пеевски\".  Има ли нужда да добавям повече факти към написаното? Не само 61-годишната жена, за която писаха медиите вчера, а цялата държава е паднала в асансьорната шахта и е с опасност за живота. Това е равносметката на всички претенции за икономически, правен и т.н. напредък и подем. ", "date": "2017.11.16", "title": "Доклад ли? Цялата държава е паднала в асансьорната шахта"}
{"url": "http://www.dnevnik.bg/bulgaria/2017/11/16/3079577_obedinenieto_vdiasno_moje_da_stane_i_s_levi_partii/", "text": "Лидерът на СДС Божидар Лукарски заяви пред Би Ти Ви, че няма голям напредък в последните дни по темата с обединението на десните партии. Той дори не изключи възможността това да стане и с помощта на някои леви партии, като посочи за такива \"Зелените\" и ДЕОС. \"Много ще е трудно някой да ме убеди, че тези две политически сили са десни. Именно заради това мисля, че обединението може да дойде и с някои центристки или леви партии\", уточни Лукарски. Той добави, че идеята на ГЕРБ за падане на давността за разследване на сделките по приватизацията са по-скоро пиар кампания на управляващата партия. Според него промените в конституцията няма да могат да минат през Конституционния съд. Бившият икономически министър посочи, че има други проблеми, за които не е обърнато достатъчно внимание. \"Цялата ми същност се бунтува, че престъпленията на комунистическия режим паднаха като давност\", каза още Лукарски. Той припомни, че приватизационни сделки са правени по времето на почти всички правителства и не трябва да се съсредоточава вниманието само върху едно от тях, като допълни, че има предвид това на Иван Костов.", "date": "2017.11.16", "title": "Обединението вдясно може да стане и с леви партии, смята Лукарски"}
{"url": "http://www.dnevnik.bg/biznes/2017/11/16/3079572_ideiata_plashtaniiata_v_broi_da_se_ogranichat_do_5000/", "text": "Прагът за разплащания в брой да остане 10000 лева, реши на второ четене бюджетната комисия в парламента. За трети път тази година управляващите не могат да прокарат текстовете за намаляването на този праг, припомня БНР. Отхвърленото днес от членовете на комисията предложение е записано в проект на правителството за промяна в няколко данъчни закона. Комисията не прие и друга предлагана от кабинета промяна - за отпадането на 5-процентната отстъпката върху данъка за довнасяне, ако данъчната декларация е подадена по електронен път. Мотивът на финансовия министър Владислав Горанов беше, че повечето хора и без това подават е-декларации и администрацията е направила всичко възможно да ги улесни и затова нови насърчения не са нужни. Председателят на комисията Менда Стоянова (ГЕРБ) поясни днес, че за 97.5% от ползвалите отстъпка тя е била под 500 лв. Депутатите се отказаха и от текстовете, които задължават самоосигуряващите се да подават данъчни декларации само онлайн. Това щеше да засегне над 250 хил. души.", "date": "2017.11.16", "title": "Идеята плащанията в брой да се ограничат до 5000 лв. пак беше отхвърлена"}
{"url": "http://www.dnevnik.bg/detski_dnevnik/2017/11/16/3079573_samo_17_297_ot_otpadnalite_uchenici_sa_vurnati_v/", "text": "След работата на междуведомствените екипи 17 297 деца са записани отново в образователната система и посещават детска градина или училище, съобщи просветният министър Красимир Вълчев. От септември до сега междуведомствени екипи се опитаха да върнат 206 378 деца и ученици, които са отпаднали или никога не са посещавали образователна институция. На терен са работили 1103 екипа с общо 11 632 учители, директори, социални работници, полицаи, общински служители, представители на местните комисии за борба с противообществните прояви на малолетни и непълнолетни лица, медиатори и представители на гражданското общество. По време на обходите екипите са установили 156 деца в риск, като за 44 от тях е предприета мярка за социална закрила. Областите, в които има най-малко отпаднали деца и ученици и в следствие на работата на екипите е постигнато почти 100% приобщаване, са Габрово, Смолян и Враца. Най-много отпаднали и съответно върнати в системата деца и ученици са Пловдив, Сливен, Стара Загора, София, съобщиха от просветното ведомство. Министър Красимир Вълчев обясни, че сред основни причини за отпадане са пътуванията в чужбина, социално – икономическите причини, липса на транспорт и ранни бракове. \"Обходите на адреси продължават, като екипите имат задача да проследяват обхванатите обратно в системата деца и ученици, както и да извършват превенция на повторно отпадане\", каза още министърът. Промените в правилниците за приложение на Закона за семейните помощи за деца и Закона за социално подпомагане вече позволяват на директорите да предлагат помощи в натура, като могат да определят вида им спрямо нуждите на децата – дрехи, обувки, пълно или частично покриване на такси за детска ясла или градина, детска кухня или столово хранене, допълнителни занимания за децата, организирани от образователните институции. Ще бъде засилена съвместната работа с общините по налагане и събиране на санкциите за родители, които не пращат децата си на училище. Посещаването вече е обвързано с предоставяне на помощи за отопление, както и с ползване на социални придобивки като общинско жилище, съобщиха от просветното ведомство. В Закона за предучилищното и училищното образование съществува възможност за санкции при натрупване на пет и повече неизвинени отсъствия - да се спират семейните помощи. За миналата година са спрени помощи на стойност 6.5 млн. лв. Тези средства вече са възстановени в образователната система и училищата могат да ги използват за обща или допълнителна подкрепа на учениците, допълни министър Вълчев. От просветното министерство са категорични, че дейностите по механизма ще станат постоянни. \"Предвиждаме да осигурим средства за покриване на транспортните и командировъчните разходи на учителите и експертите в регионалните управления на образованието, ангажирани с механизма. Ще подкрепим провеждането на допълнителни часове по български език\", добави министър Вълчев. \"Това не е еднократно действие. Ще имаме работа и в следващите месеци. Трябва да съхраним резултатите и да ги надградим\", обяви вицепремиерът Томислав Дончев. Зам.-министърът на образованието Деница Сачева съобщи, че в рамките на председателството на България на Съвета на ЕС ще бъде направено предложение за стартиране на европейска пилотна инициатива за проследяване обучението на децата, които мигрират с родителите си в други европейски страни. Към подобна инициатива вече са проявили интерес страни като Испания, Португалия и Унгария. Министерството на образованието и науката е изградило портал с добри практики и обобщена полезна информация в подкрепа на екипите. Той е достъпен на адрес  www.back2school.mon.bg .", "date": "2017.11.16", "title": "Само 17 297 от отпадналите ученици са върнати в училище"}
{"url": "http://www.dnevnik.bg/bulgaria/2017/11/16/3079562_gruckoto_vunshno_ministerstvo_napisa_preporuki_za/", "text": "- това гласят част от препоръките, които гръцкото външно министерство разпрати днес до жителите на страната заради продължаващите наводнения в страната. Съветите бяха цитирани в съобщение на българското министерство на външните работи в съобщение до медиите. Поройните дъждове взеха в последните два дни  най-малко петнадесет жертви в района западно от Атина . Бедствието се смята за най-смъртоносното от подобен тип в Гърция за последните години. Силни валежи като този се смятат за рядкост в страната, която няма добре развита инфраструктура за такива случаи, а и някои сгради са построени в разрез с регулациите. В района на индустриалните градове Мегара, Неа Перамос и Мандра пътищата се превърнаха в реки и десетки се оказаха в капан в домовете или колите си - много превозни средства бяха потопени в над метър вода. Ако живеете в район, в който е имало наводнения и преди: В случай на предупреждение за обилни валежи: - Уверете се, че отводнителните канали и улуци не са запушени и функционират нормално. - Ограничете максимално пътуванията си и избягвайте работа или престой в помещения под земното равнище. По време на наводнение - Избягвайте помещения под земното равнище и се придвижете към безопасно място на по-голяма височина. - Не преминавайте, пеша или с кола, през буйни потоци вода. - Стойте далеч от електрически съоръжения и жици. - Ако колата ви спре, оставете я, защото може да потъне или да бъде повлечена от течението. - Избягвайте райони, в които е имало свлачища. След наводнение - През следващите часове, избягвайте наводнени райони или райони с опасност от наводнение. Потокът вероятно е променил познатите характеристики на района, а течението може да е заличило части от улици, тротоари и др. - Възможна е опасност от разрушени настилки, райони с опасен наклон, кални свлачища и др. - Възможно е водата да е замърсена заради боклук, мъртви животни или други материали. - Внимавайте да не възпрепятствате работата на спасителните екипи. - Не се приближавайте към райони, в които е имало свлачища и падащи камъни. - Проверете дали жилището или работното ви място са под опасност от падащи предмети или камъни. - Ако е абсолютно наложително да преминавате пеша или да шофирате през наводнени райони: - Опитайте се да намерите твърда земя. - Избягвайте движеща се вода. - Ако видите наводнена улица пред вас – спрете и променете посоката на движение. - Избягвайте застояли води, които могат да са проводник на електричество ако има теч на подземна електрическа инсталация. - Следвайте инструкциите на упълномощените лица. Какво да правите при възстановяване на щетите - Запомнете: Дори при оттегляне на водата, все още съществува опасност. - Свържете се с властите, за да се уверите, че е безопасно да се върнете в жилището или работното си място, особено когато е имало евакуация. - Изключете електрическото захранване, дори и ако електрическата компания е изключила подаването на електричество към целия район. - Спрете водното захранване, в случай на потенциална опасност за водопреносната мрежа. - Носете защитни обувки, за да избегнете наранявания от предмети или неравности, скрити от повърхността на водата. - Инспектирайте стените, вратите, стълбите и прозорците. - Проверете електрическото захранване, водопреносната мрежа и отводнителната система.", "date": "2017.11.16", "title": "Гръцкото външно министерство написа препоръки за спасение от наводненията"}
{"url": "http://www.dnevnik.bg/sviat/2017/11/16/3079477_katar_napravi_minimalnata_zaplata_za_migranti_blizo/", "text": "Катар определи минимална работна заплата от 750 риала месечно за мигрантите в страната като част от реформа, въведена неотдавна от страната - домакин на световното първенство по футбол през 2022 година. Това съобщи министърът на административното развитие, труда и социалните въпроси Иса Саад ал Джафали ан Нуайми, цитиран от БТА. Тази заплата, равняваща се на 195 щатски долара (166 евро), не включва жилище, храна и грижи, които са отговорност на работодателите. Министърът добави, че тази сума е временна и в момента се разглежда увеличение. Минималната заплата е част от пакет реформи в трудовото законодателство, обявен миналия месец от Доха, която беше подложена на критики за условията на около 2 милиона работници мигранти, наети най-вече за строителството на обекти за световното първенство.", "date": "2017.11.16", "title": "Катар направи минималната заплата за мигранти близо 200 долара"}
{"url": "http://www.dnevnik.bg/bulgaria/2017/11/16/3079635_delo_sreshtu_mareshki_otiva_v_specprokuraturata/", "text": "Ръководителят на Софийската градска прокуратура Емилия Русинова заяви на заседание на парламентарната Комисия за наблюдение на приходните агенции и борба със сивата икономика и контрабандата, че по време на разследването срещу зам.-председателя на Народното събрание и лидер на партия \"Воля\" Веселин Марешки са събрани достатъчно доказателства за престъпление, което е от компетентността на Специализираната прокуратура. Тя уточни, че предстои в много кратки срокове делото да бъде изпратено там, за да може компетентната прокуратура да повдигне обвинение. На Марешки ще се търси наказателна отговорност за това, че в периода от есента на 2012 г. до края на 2015 г. във Варна, Добрич, Видин, Плевен и София е заплашил седем собственици на аптеки с увреждане на имуществото им и други противозаконни действия с тежки последици за тях. Целта му е била да ги принуди да прехвърлят дружествени дялове от управляваните от тях търговски дружества на фирми, собственост или контролирани от него или да прекратят търговската си дейност. Русинова добави, че делото да бъде внесено в Специализирания съд.", "date": "2017.11.16", "title": "Дело срещу Марешки отива в спецпрокуратурата"}
{"url": "http://www.dnevnik.bg/bulgaria/2017/11/16/3079636_prokuraturata_iska_da_razvurjat_rucete_sreshtu/", "text": "Според главния прокурор Сотир Цацаров има нужда от нова промяна в Наказателния кодекс, тъй като в момента държавното обвинение на практика е с вързани ръце при паралелния износ на лекарства. Това стана известно на заседанието на комисията за наблюдение на приходните агенции и за борба със сивата икономика и контрабандата. \"Паралелният износ на лекарства може да се дължи на паралелен внос или на лекарства, които така или иначе са легално в страната, изписвани по надлежния ред, финансирани от Здравната каса и въпреки всичко не са стигнали до крайните потребители\", заяви Цацаров. Нужна е криминализация на паралелния износ на лекарства, допълни той. Новият престъпен състав по думите му трябва да бъде в раздела престъпления срещу народното здраве. Пред журналисти главният прокурор каза, че кодексът е от 1968 г. и това е видно от използваните думи в този раздел - \"тури или примеси\". Според него той не отговаря на новите обществени отношения. \"Изпадаме в ситуация, която общо взето един възрастен юрист бе нарекъл \", обяви главният прокурор. По думите му възможностите на прокуратурата са само повдигане на обвинение за данъчно престъпление, пране на пари и евентуално митническа контрабанда. По думите на Цацаров при тези деяния пострадва държавния фиск, но по-опасното е, че се застрашава човешкото здраве с паралелния износ на лекарства. Обемът на паралелния износ е толкова голям, че твърде често хиляди пациенти остават без животоспасяващи лекарства, се разбра от дебатите в комисията. Институциите обаче се оказват безсилни - Агенцията по лекарства от две години насам само регистрира износа, а прокуратурата \"не разполага\" с текст в закон, по който може да повдига обвинение за такива деяния. Според Цацаров е нужен независим контрол над лекарствата, тъй като зад износа им стоят крупни интереси.  \"В същото време се наблюдава един стремеж да се прехвърлят абсолютно всички проблеми възникнали по повод отпускане, предписване на лекарствени средства на прокуратурата\", заяви Цацаров. На заседанието се разбра още, че Софийската градска прокуратура разследва контрабанда на скъпоструващи лекарства по сигнал на журналиста и Изпълнителната агенция по лекарства. Главният прокурор съобщи още, че днес са разкрити четири бензиностанции в Пловдив, Хасково и Капитан Андреево, в които е намерено гориво без документи за над 100 хиляди лева. \"Открити са цистерни, които се товарят в тъмните часове на денонощието, открити са резервоари, които се намират под повърхността на земята\". Заседанието бе белязано и от политически противопоставяния, след като депутатът от БСП Драгомир Стойнев уж на шега два пъти коментира, че управляващите обикновено ги гонят от залите - вчера председателят на парламента Димитър Главчев  изгони лидера на БСП Корнелия Нинова  от заседанието на Народното събрание.", "date": "2017.11.16", "title": "Прокуратурата иска да ѝ развържат ръцете срещу паралелния износ на лекарства"}
{"url": "http://www.dnevnik.bg/sviat/2017/11/16/3079642_isliamska_durjava_e_zagubila_95_ot_teritoriite_koito_e/", "text": "Групировката \"Ислямска държава\" е загубила 95% от териториите, които завладя през 2014 г. в Сирия и Ирак, съобщи водената от САЩ антиджихадистка коалиция след среща в Йордания, цитирана от БТА. През 2014 г. организацията завзе близо половината от Сирия и почти една трета от Ирак и обяви \"халифат\" на тази територия. Над 7.5 милиона души вече са освободени от контрола на \"Ислямска държава\". Потокът от чуждестранни бойци в Сирия пък почти е престанал, а все повече от тях са спирани още на границата. Американският специален пратеник към антиджихадиската коалиция Брет Макгърк съобщи, че Интерпол разполага с база данни от 43 000 имена, която позволява на страните партньори да засичат и задържат бойците \"при рутинни пътни проверки или опит за прекосяване на международна граница\". Финансите на \"Ислямска държава\" са в най-ниските си показатели, отбеляза още той.", "date": "2017.11.16", "title": "\"Ислямска държава\" е загубила 95% от териториите, които е завладяла през 2014 г."}
{"url": "http://www.dnevnik.bg/bulgaria/2017/11/16/3079630_starite_bulgarski_tramvai_izchezvat_ot_ulicite_sled/", "text": "След 2018 г. по улиците няма да се движат стари български трамваи. Това се отнася и за вносните, но също много стари мотриси. Това заяви пред \"Фокус\" зам.-директорът на общинското дружество \"Столичен електротранспорт\" Иво Василев. Той подчерта, че догодина очаква 13 нови трамвая. Така системата щяла да се обнови с нови и с втора употреба, но модернизирани мотриси. По думите му всички 13 нови трамвая ще се движат по линия номер 5. За да се употребяват обаче ще е нужен ремонт на цялата инфраструктура от кв. \"Княжево\" до пл. \"Македония\". Василев уточни, че догодина се очакват още и основни ремонти на трамвайното трасе по ул. \"Каменоделска\". \"По ул. \"Козлодуй\" миналата година се обнови трасето от бул. \"Мария Луиза\" до железопътния мост при пл. \"Сточна гара\". Вторият етап догодина ще е до крайната спирка в кв. \"Орландовци\" – ул. \"Каменоделска\", добави Василев. Освен това се предвиждал ремонт и по ул. \"Граф Игнатиев\". По този начин доста голяма част от трасетата, по които минават трамваи ще бъдат приведени в много по-добър вид, включително и за околната среда, като това щяло да намали и шума.", "date": "2017.11.16", "title": "Старите български трамваи изчезват от улиците след 2018 г., обещаха от столичната община"}
{"url": "http://www.dnevnik.bg/photos/2017/11/16/3079093_fotogaleriia_svetovnite_snimki_na_denia_-_16_noemvri/", "text": "Река Мана снимана по време на есенните ледове, близо до сибирския град Красноярск, Русия.", "date": "2017.11.16", "title": "Фотогалерия: Световните снимки на деня - 16 ноември 2017 г."}
